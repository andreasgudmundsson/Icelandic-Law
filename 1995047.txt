
   --------------------------------------------------------------------------

                          Lög um skoðun kvikmynda og bann við ofbeldiskvikmyndum

                              1995 nr. 47 7. mars

   --------------------------------------------------------------------------

                                     1. gr.
                   Bannað er að framleiða hér á landi eða flytja til landsins
     ofbeldiskvikmyndir. Enn fremur er bönnuð sýning, dreifing og sala slíkra
                                                                       mynda.
           Kvikmynd merkir í lögum þessum hvers kyns hreyfimyndaefni sem gert
               er með hvers konar tækni, þar með taldar leiknar kvikmyndir og
    teiknimyndir, hvort sem ætlað er til sýningar í kvikmyndahúsum, sjónvarpi
                                               eða öðrum myndflutningstækjum.
                Ofbeldiskvikmynd í skilningi laga þessara er kvikmynd þar sem
    sérstaklega er sóst eftir að sýna hvers kyns misþyrmingar eða hrottalegar
                                             drápsaðferðir á mönnum og dýrum.
                   Ákvæði laga þessara taka ekki til frétta- og fræðsluefnis.

                                     2. gr.
               Menntamálaráðherra fer með yfirstjórn þeirra mála er lög þessi
     taka til. Ráðherra skipar sex manna nefnd til þriggja ára í senn þannig:
     Þrjá að fengnum tillögum félagsmálaráðherra, sbr. 1. mgr. [2]3. gr. laga
     um vernd barna og ungmenna, nr. 58/1992, einn að fengnum tillögum Félags
   kvikmyndagerðarmanna, einn að fengnum tillögum dómsmálaráðherra og einn án
          tilnefningar. Menntamálaráðherra skipar einn úr hópi framangreindra
          forstöðumann og skal kveðið á um verksvið hans í reglugerð. Nefndin
                                       starfar undir heitinu Kvikmyndaskoðun.
                Á vegum Kvikmyndaskoðunar fer fram skoðun allra kvikmynda sem
          ætlaðar eru til sýningar eða dreifingar hér á landi, sbr. þó 5. gr.
         Kvikmyndaskoðun metur hvort kvikmynd teljist vera ofbeldiskvikmynd í
                skilningi laga þessara og hvort kvikmyndin sé við hæfi barna.
                    Setja skal í reglugerð nánari ákvæði um tilhögun skoðunar
                                               kvikmynda hjá Kvikmyndaskoðun.
             Þóknun Kvikmyndaskoðunar og annar rekstrarkostnaður vegna starfa
            hennar greiðist úr ríkissjóði samkvæmt sérgreindri fjárveitingu í
                                                                   fjárlögum.

                                     3. gr.
             Telji Kvikmyndaskoðun kvikmynd vera ofbeldiskvikmynd í skilningi
       þessara laga úrskurðar hún að dreifing og sýning kvikmyndarinnar skuli
                                                     vera bönnuð hér á landi.
             Teljist kvikmynd geta haft skaðleg áhrif á siðferði eða sálarlíf
      barna, að mati Kvikmyndaskoðunar, ákveður hún hvort banna skuli að sýna
           eða afhenda kvikmyndina börnum innan 16 ára aldurs eða á tilteknum
         aldursskeiðum innan þess aldurs samkvæmt nánari ákvæðum í reglugerð.
     Heimilt er Kvikmyndaskoðun að ákveða sérstök aldursmörk fyrir mismunandi
                                                                   myndmiðla.
             Bann skv. 1. mgr. 1. gr. tekur ekki til kvikmynda þar sem sýning
    ofbeldis telst eiga rétt á sér vegna upplýsingagildis kvikmyndarinnar eða
                                                vegna listræns gildis hennar.
             Úrskurðir Kvikmyndaskoðunar skulu vera skriflegir og skal fylgja
       þeim rökstuðningur. Þeir skulu kynntir aðilum sem hlut eiga að máli og
            vera almenningi aðgengilegir. Úrskurðir Kvikmyndaskoðunar um efni
   kvikmynda eru endanlegir. Þó er Kvikmyndaskoðun heimilt, ef sérstök ástæða
   þykir til, að meta að nýju án endurgjalds sýningarhæfni kvikmynda sem áður
                                                           hafa verið metnar.

                                     4. gr.
            Þeim aðilum, sem framleiða kvikmyndir hér á landi, flytja þær til
      landsins eða ætla að sýna, dreifa og eða selja kvikmyndir hérlendis, er
            skylt að sjá til þess að Kvikmyndaskoðun fái þær umsvifalaust til
                                                     skoðunar, sbr. þó 5. gr.
             Þeim aðilum, sem getið er í 1. mgr., ber að greiða skoðunargjöld
         sem renna í ríkissjóð. Skoðunargjöldin ákvarðast í reglugerð og skal
                fjárhæð þeirra taka mið af kostnaði vegna skoðunar kvikmynda.

                                     5. gr.
                  Sjónvarpsstöðvar, sem leyfi hafa til útvarps, annast skoðun
        kvikmynda sem sýna á í dagskrá, að höfðu samráði við Kvikmyndaskoðun.
     Menntamálaráðherra getur þó ákveðið að tiltekin kvikmynd skuli skoðuð af
               Kvikmyndaskoðun sem hefur þá úrskurðarvald um það hvort sýning
                            kvikmyndarinnar brjóti gegn ákvæðum laga þessara.

                                     6. gr.
            Kvikmyndaskoðun gefur út vottorð um skoðun kvikmyndar sem skal að
     skoðun lokinni látið skoðunarbeiðanda í té ásamt eintaki kvikmyndar gegn
                                                     greiðslu skoðunargjalds.
             Sala, dreifing eða sýning kvikmyndar er óheimil nema fyrir liggi
                             skoðunarvottorð Kvikmyndaskoðunar, sjá þó 5. gr.

                                     7. gr.
            Aðilum skv. 1. mgr. 4. gr. er skylt að sjá til þess að öll eintök
     hinnar skoðuðu kvikmyndar séu merkt af Kvikmyndaskoðun. Dreifingaraðilar
        og sýnendur kvikmynda skulu láta niðurstöður Kvikmyndaskoðunar fylgja
       öllum auglýsingum og kynningu á kvikmyndum með þeim hætti sem nánar er
                                                     kveðið á um í reglugerð.
             Kvikmyndaskoðun skal a.m.k. tvisvar á ári gefa út heildaryfirlit
      yfir skoðaðar kvikmyndir þar sem fram kemur mat á sýningarhæfni þeirra.

                                     8. gr.
              Ef kvikmynd, sem sýna á í kvikmyndahúsi, er bönnuð börnum innan
   tiltekins aldurs ber forstöðumaður kvikmyndahússins ábyrgð á að banninu sé
       framfylgt. Bannið gildir einnig þó að barn sé í fylgd þess sem heimild
                                        hefur til að sjá viðkomandi kvikmynd.
            Óheimilt er að lána, leigja eða selja börnum eintak kvikmyndar ef
    hún er bönnuð börnum á viðkomandi aldri. Hver sá sem rekur myndbandaleigu
      ber ábyrgð á að banninu sé framfylgt að því er tekur til kvikmyndaefnis
                                                      sem þar er á boðstólum.

                                     9. gr.
                   Barnaverndarnefndir og löggæslumenn skulu hafa reglubundið
    eftirlit með því að úrskurðum Kvikmyndaskoðunar sé framfylgt og að aðeins
    séu sýndar kvikmyndir eða þeim dreift sem merktar eru af Kvikmyndaskoðun.
                      Tollyfirvöld og Kvikmyndaskoðun skulu koma sér saman um
                    verklagsreglur í þeim tilgangi að hamla gegn innflutningi
                                     ofbeldiskvikmynda samkvæmt lögum þessum.

                                    10. gr.
                        Brot gegn ákvæðum laga þessara skulu varða sektum eða
     [fangelsi]^1) allt að sex mánuðum nema þyngri refsing liggi við samkvæmt
                                                                 öðrum lögum.
               Um rannsókn og meðferð mála vegna meintra brota á lögum þessum
                          skal farið að hætti laga um meðferð opinberra mála.
               Heimilt er að gera upptækar kvikmyndir ef sýning, dreifing eða
   sala þeirra fer í bága við ákvæði laga þessara. Hið upptæka skal vera eign
                                                                  ríkissjóðs.

   ^1)[3]L. 82/1998, 221. gr.

                                    11. gr.
           Heimilt er ráðherra að setja reglur um skoðun tölvuforrita sem
   hafa að geyma gagnvirka leiki til að tryggja að notkun þeirra sé ekki í
   ósamræmi við tilgang laga þessara, sbr. 1.3. gr. Skal þá haga slíkri
   skoðun með áþekkum hætti og skoðun kvikmynda að fengnum tillögum
   Kvikmyndaskoðunar.

                                    12. gr.
           Menntamálaráðherra skal setja með reglugerð^1) nánari ákvæði um
   framkvæmd laga þessara.

   ^1)Rg. 800/1983 (um bann við ofbeldiskvikmyndum). Rg. 388/1995, sbr.
   303/1996 og [4]258/1998 (um Kvikmyndaskoðun).

                                    13. gr.
           Lög þessi öðlast þegar gildi

                            Ákvæði til bráðabirgða.
           Skipun núverandi skoðunarmanna og ráðning forstöðumanns fellur
   niður við gildistöku laga þessara. Menntamálaráðherra skipar skoðunarmenn
   og forstöðumann Kvikmyndaskoðunar frá og með sama tíma.

References

   Visible links
   1. http://www.althingi.is/dba-bin/lawformpr.pl?lnr=1995047
   2. file://1992058.html#g3
   3. file:///altext/stjt/1998.082.html
   4. http://brunnur.stjr.is/interpro/mrn/mrn.nsf/pages/logogregl-2581998
