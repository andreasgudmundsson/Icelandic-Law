
   --------------------------------------------------------------------------

                                                                        Lyfjalög

                             1994, nr. 93, 20. maí

   --------------------------------------------------------------------------

                                   I. kafli.

                             Markmið og yfirstjórn

                                     1. gr.
           Markmið laga þessara er að tryggja landsmönnum nægilegt framboð af
   nauðsynlegum lyfjum með sem hagkvæmastri dreifingu þeirra á grundvelli
   eðlilegrar samkeppni og í samræmi við þær reglur sem gilda á hinu Evrópska
   efnahagssvæði. Við verslun með lyf skal það ætíð haft til hliðsjónar að
   lyfjadreifing er hluti heilbrigðisþjónustu og starfsmenn við dreifinguna
   skulu vinna með öðrum aðilum í heilbrigðisþjónustu að opinberum
   heilbrigðismarkmiðum hverju sinni. Það er jafnframt markmið með lögum
   þessum að tryggja eftir föngum gæði og öryggi lyfja og lyfjaþjónustu, auka
   fræðslu um lyfjanotkun, sporna við óhóflegri notkun og halda lyfjakostnaði
   í lágmarki.
           Heilbrigðis- og tryggingamálaráðherra hefur umsjón með framkvæmd
   laga þessara. Í heilbrigðis- og tryggingamálaráðuneytinu starfar
   lyfjamálastjóri sem annast framkvæmd lyfjamála innan ráðuneytisins fyrir
   hönd ráðherra. Hann skal vera lyfjafræðingur að mennt og má ekki eiga
   persónulegra hagsmuna að gæta í framleiðslu, innflutningi eða dreifingu
   lyfja. Lyfjamálastjóri, Hollustuvernd ríkisins, landlæknir, Lyfjaeftirlit
   ríkisins, lyfjanefnd ríkisins, lyfjaverðsnefnd og yfirdýralæknir eru
   ráðherra til ráðuneytis við framkvæmd laganna.

                                     2. gr.
           Lyfjaeftirlit ríkisins er sjálfstæð stofnun undir yfirstjórn
   heilbrigðis- og tryggingamálaráðuneytis. Lyfjafræðingur veitir því
   forstöðu og má hann ekki eiga persónulegra hagsmuna að gæta í framleiðslu,
   innflutningi eða dreifingu lyfja.
           Tryggja skal Lyfjaeftirliti ríkisins hæfilegt starfslið og aðstöðu
   til að sinna verkefnum sínum. Heimilt er að fela óháðum rannsóknastofum
   hér á landi eða erlendis að annast rannsóknir á vegum Lyfjaeftirlits
   ríkisins.
           Leggja skal árlegt eftirlitsgjald á fyrirtæki þau og stofnanir sem
   Lyfjaeftirlit ríkisins hefur eftirlit með. Í reglugerð skal nánar kveðið á
   um eftirlitsgjöld og innheimtu þeirra að fengnum tillögum Lyfjaeftirlits
   ríkisins. Verja skal tekjum þessum til greiðslu kostnaðar við eftirlitið
   og miða við að gjaldið standi undir kostnaði við rekstur þess.

                                     3. gr.
           Hlutverk Lyfjaeftirlits ríkisins er sem hér segir:

           1. Að annast faglegt eftirlit með innflutningi lyfja, lyfjaefna og
           hráefna til lyfjagerðar.
           2. Að annast faglegt eftirlit með starfsemi lyfjabúða,
           lyfjaheildverslana, lyfjagerða, annarra fyrirtækja, stofnana og
           einstaklinga er selja, framleiða, flytja inn eða búa um lyf og
           skyldar vörur.
           3. Að hafa eftirlit með lyfjaauglýsingum og sjá til þess að
           kynning og dreifing lyfja sé almennt í samræmi við gildandi lög og
           reglur.

           Ráðherra getur með reglugerð falið Lyfjaeftirliti ríkisins
   eftirlit með öðrum fyrirtækjum eða öðrum vörum en lyfjum ef sérstakar
   ástæður mæla með því og slíkt tengist hlutverki þess samkvæmt lögum
   þessum.

                                     4. gr.
           Lyfjanefnd ríkisins er undir yfirstjórn heilbrigðis- og
   tryggingamálaráðherra og skal skipuð fimm mönnum með sérfræðikunnáttu á
   sem víðustu sviði læknis- og lyfjafræði. Ráðherra skipar formann. Aðra
   nefndarmenn, auk fimm varamanna, skipar ráðherra í samráði við formann.
   Jafnframt eiga sæti í nefndinni yfirdýralæknir og dýralæknir, skipaður af
   ráðherra í samráði við formann nefndarinnar. Varamenn þeirra skulu
   skipaðir á sama hátt. Skipunartími nefndarinnar er fjögur ár.
           Heimilt er að kalla til sérfræðinga og fulltrúa fagfélaga til að
   vera nefndinni til ráðgjafar þegar þurfa þykir.
           Lyfjanefnd ríkisins skal annast eftirtalin verkefni:

           1. Skráningu og afskráningu lyfja í samræmi við þær reglur sem
           gilda á Evrópska efnahagssvæðinu.
           2. [Útgáfu markaðsleyfa]^1) lyfja (marketing authorization) í
           samræmi við þær reglur sem gilda á Evrópska efnahagssvæðinu.
           3. [Afgreiðslu umsókna]^1) um leyfi til að flytja inn og selja
           gegn lyfseðli óskráð lyf.
           4. [Útgáfu leyfa]^1) til tilrauna með lyf (klínískar rannsóknir og
           rannsóknir á aðgengi lyfja).
           5. Önnur atriði er lúta að framkvæmd laga þessara eða hliðstæðra
           laga, hér með talin samvinna við erlendar lyfjanefndir og
           lyfjaskrárnefndir.

           [Ákvarðanir lyfjanefndar ríkisins má kæra til heilbrigðis- og
   tryggingamálaráðuneytis samkvæmt ákvæðum stjórnsýslulaga.]^1)
           Í samræmi við reglur Evrópska efnahagssvæðisins skulu
   framleiðendur sérlyfja eða umboðsmenn þeirra veita nefndinni jafnóðum
   allar nýjar upplýsingar er varða skráð lyf og lyf sem eru í skráningu.
           Kostnaður af starfsemi nefndarinnar, þar með talin laun
   nefndarmanna og starfsliðs, skal borinn uppi af skráningar- og árgjöldum
   sérlyfja, svo og öðrum leyfisgjöldum, svo sem markaðsleyfum og leyfum
   fyrir klínískar prófanir.

   ^1)[2]L. 118/1995, 1. gr.

                                   II. kafli.

                       Skilgreining lyfja. Lyfjahugtakið.

                                     5. gr.
           Í samræmi við skilgreiningu sem gildir á Evrópska efnahagssvæðinu
   eru lyf samkvæmt lögum þessum hvers konar efni eða efnasambönd, lífræn eða
   ólífræn, sem notuð eru til lækninga, fróunar eða varnar gegn sjúkdómum eða
   sjúkdómseinkennum í mönnum eða dýrum, enn fremur efni eða efnasambönd sem
   notuð eru til sjúkdómsgreiningar, þar með talin geislavirk efni sem ætluð
   eru mönnum, ef þau koma í eða á líkama manna eða dýra, að undanskildum
   geislavirkum kjarnategundum sem eru lokaðir geislagjafar.
           Efni, sem notuð eru til svæfingar eða staðdeyfingar, teljast lyf
   (svæfingarlyf, staðdeyfilyf).
           Efni í viðurkenndum lyfjaformum, sem eru notuð til getnaðarvarna
   eða til þess að auka frjósemi manna eða dýra, teljast einnig lyf.
           Ákvæði laga þessara taka einnig til umbúða og áhalda sem hafa lyf
   að geyma.
           Ráðherra setur reglugerð^1) með skilgreiningu og nánari ákvæði um
   hjúkrunar- og lækningahluti (medical devices) í samræmi við reglur
   Evrópska efnahagssvæðisins.

   ^1)[3]Rg. 476/1994, sbr. [4]646/1994.

                                  III. kafli.

                                  Lyfjaskrár.

                                     6. gr.
           Ísland er aðili að evrópsku lyfjaskránni (European Pharmacopoeia;
   Ph.Eur.) ásamt viðaukum. Ensk útgáfa lyfjaskrárinnar gildir hér á landi.
           Um aðrar kröfur til lyfjaforma, gæða og hreinleika lyfjaefna og
   hjálparefna við lyfjagerð, svo og fyrir aðferðir til greiningar og
   ákvörðunar á þessum efnum, fer samkvæmt auglýsingum um gildi norrænna og
   annarra evrópskra staðallýsinga hér á landi.
           Ísland er aðili að Pharmaceutical Inspection Convention (PIC).
   Leiðbeiningar um góða framleiðsluhætti í lyfjagerð, GMP-reglur, sbr.
   tilskipanir framkvæmdastjórnar EB, svo og aðrar leiðbeiningar sem settar
   eru af þessum aðilum, skulu gilda hér á landi.

                                   IV. kafli.

        Flokkun lyfja. Staðfesting lyfjaforskrifta og skráning sérlyfja.

                                     7. gr.
           Fullgerð lyf (lyf, tilbúin eða sem næst tilbúin til notkunar) er
   einungis heimilt að flytja til landsins, selja eða afhenda að fengnu
   markaðsleyfi eða undanþáguheimild og að þau megi fella undir einhvern
   eftirtalinna flokka:

           1. Skráð lyf, í samræmi við skilgreiningu sem gildir á Evrópska
           efnahagssvæðinu, framleidd af viðurkenndum framleiðendum samkvæmt
           staðlaðri forskrift og nefnd sérheiti eða samheiti. Þessi lyf skal
           skrá í sérlyfjaskrá, sbr. 10. gr., og selja eða afhenda í órofnum
           ílátum (afhendingarílátum) framleiðanda. Heimilt er að veita
           undanþágu frá ákvæði um afhendingarílát framleiðanda samkvæmt
           sérstökum fyrirmælum læknis á lyfseðli.
           2. Stöðluð forskriftarlyf, framleidd af viðurkenndum framleiðendum
           samkvæmt staðfestri forskrift og nefnd gildandi samheiti.
           Lyfjanefnd ríkisins ákvarðar um staðfestingu forskrifta eða
           niðurfellingu staðfestingar og um ílát, umbúðir og pakkningar
           staðlaðra forskriftarlyfja.
           3. Forskriftarlyf lækna, framleidd samkvæmt sérstökum fyrirmælum á
           lyfseðli (ordinatio magistralis) með hliðsjón af gildandi
           lyfjaskrám eða staðallýsingum, enda sé í hvívetna farið eftir
           gildandi lögum og reglum og góðum framleiðsluháttum í lyfjagerð.

           Ráðherra getur, í samráði við lyfjanefnd ríkisins, leyft undanþágu
   frá framangreindum ákvæðum í einstaka tilvikum ef sérstakar ástæður eru
   fyrir hendi. Við allar slíkar undanþágur skal þess gætt að magn lyfjanna
   sé takmarkað við þarfir þeirra sem eiga að nota þau.

                                     8. gr.
           Heimilt er að binda skráningu lyfs við notkun eingöngu á
   sjúkrahúsum, sérstökum sjúkradeildum og/eða við ávísun sérfræðinga í
   einstökum greinum læknisfræði.
           Heimilt er að skrá lyf og veita markaðsleyfi tímabundið til
   reynslu.

                                     9. gr.
           Við mat á sérlyfjum og stöðluðum forskriftarlyfjum skal einkum
   taka tillit til rannsókna á lyfjaáhrifum og eituráhrifum virkra efna í
   tilraunum á mönnum eða dýrum, gæða allra efna, virkra og óvirkra
   (hjálparefna), sem notuð eru við lyfjagerðina, aðgengis virkra efna í
   lyfjaformum, geymsluþols og notagildis lyfjanna við meðferð tiltekinna
   sjúkdóma, svo og aukaverkana eins og kveðið er á um í norrænum og öðrum
   evrópskum reglum sem ráðherra staðfestir.
           Lyfjanefnd ríkisins kannar á fimm ára fresti hvort réttar
   forsendur séu fyrir skráningu sérlyfja á sérlyfjaskrá.

                                    10. gr.
           Að fengnum tillögum lyfjanefndar ríkisins [annast heilbrigðis- og
   tryggingamálaráðuneytið útgáfu á]^1) skrá, sérlyfjaskrá, er greinir skráð
   sérlyf eftir lyfjaflokkum eða á annan hliðstæðan hátt. Í skránni skal m.a.
   greina frá ábendingum, frábendingum, skammtastærðum, helstu aukaverkunum
   og hámarksverði lyfja, sbr. 40. gr.

   ^1)[5]L. 118/1995, 2. gr.

                                   V. kafli.

          Ávísun lyfja. Lyfseðlar og afgreiðsla þeirra. Merking lyfja.

                                    11. gr.
           Lyfseðill er lyfjaávísun læknis, tannlæknis eða dýralæknis sem
   hefur gilt lækningaleyfi hér á landi. Í neyðartilfellum er lyfjafræðingum
   heimilt að afhenda lyf í minnstu pakkningu án lyfseðils.
           Útgefandi lyfseðils undirritar hann eigin hendi ásamt stöðuheiti
   (læknir, tannlæknir, dýralæknir) eða les hann fyrir í síma með þeim hætti
   að ljóst sé af símlestrinum hver hann er. Lyfseðil má senda með bréfsíma
   eða skjalasendingu á milli tölva á staðlaðan hátt þannig að viðtakandi
   geti sannreynt hver sendandi er. Útgefandi staðfestir þannig að hann hafi
   sjálfur ávísað hlutaðeigandi einstaklingi eða umráðamanni tilgreindu lyfi
   í tilteknu magni og sagt fyrir um skammta eða notkun.
           Landlæknir hefur eftirlit með lyfjaávísunum lækna og afhendingu
   lyfjafræðinga á lyfjum í neyðartilfellum. [Yfirdýralæknir hefur eftirlit
   með ávísunum dýralyfja.]^1)

   ^1)[6]L. 131/1994, 1. gr.

                                    12. gr.
           Ráðherra setur reglugerð um gerð lyfseðla og ávísun lyfja,
   afgreiðslu þeirra og merkingu. Í reglugerð þessari skal m.a. kveða á um
   eftirfarandi atriði:

           1. gerð lyfseðla,
           2. ávísun lyfja,
           3. hvort lyf megi einungis afhenda gegn lyfseðli, hve mikið magn
           og hve oft gegn sama lyfseðli,
           4. hvernig hátta skuli áritun á ílát (afhendingarílát) undir
           fullgerð lyf,
           5. ávísun lyfja í síma, bréfsíma eða með tölvu,
           6. ávísun ávana- og fíknilyfja,
           7. ávísun lyfja til notkunar í skipum og loftförum,
           8. rétt læknanema og lækna án lækningaleyfis til að ávísa lyfjum,
           9. gildistíma lyfseðla,
           10. merkingu lyfja.

                                   VI. kafli.

                          Auglýsing og kynning lyfja.

                                    13. gr.
           Bannaðar eru hvers konar lyfjaauglýsingar með þeim undantekningum
   sem um getur í kafla þessum.

                                    14. gr.
           Auglýsa má og kynna lyf, sem skráð eru hér á landi, á íslensku í
   tímaritum eða blöðum þeirra heilbrigðisstétta sem ávísa og dreifa lyfjum.
           Í lyfjaauglýsingum skal tilgreina nafn framleiðanda, heiti lyfs,
   virkra efna, helstu ábendingar og frábendingar er varða notkun
   hlutaðeigandi lyfja, pakkningastærðir og verð. Enn fremur stærð skammta og
   helstu atriði önnur um notkun og aukaverkanir. Framangreindar upplýsingar
   skulu ætíð vera greinilegar og auðlæsar og í samræmi við það sem greinir í
   lyfjaskrám.

                                    15. gr.
           Heimilt er að kynna lyfseðilsskyld lyf fyrir þeim
   heilbrigðisstéttum sem ávísa og dreifa lyfjum en þó á þann hátt að ekki sé
   líklegt að auglýsingin komi almenningi fyrir sjónir.

                                    16. gr.
           Heimilt er að kynna og auglýsa lausasölulyf, þ.e. lyf sem ekki eru
   lyfseðilsskyld, fyrir almenningi. [Óheimilt er þó að auglýsa lausasölulyf
   í sjónvarpi.]^1) Auglýsingar um lausasölulyf skulu vera í samræmi við
   reglur Evrópska efnahagssvæðisins sem nánar er getið í reglugerð.
           Lyfjabúðum er heimilt að auglýsa og kynna þjónustu sína, svo sem
   heimsendingarþjónustu, verð lausasölulyfja og almenn afsláttarkjör.
           Upplýsingar í auglýsingum skulu ætíð vera greinilegar og auðlæsar
   og í samræmi við það sem greinir í lyfjaskrám, reglugerð um gerð lyfseðla
   og ávísun lyfja, afgreiðslu þeirra og merkingu, svo og önnur fyrirmæli er
   að þessu lúta.

   ^1)[7]L. 55/1995, 1. gr.

                                    17. gr.
           Heimilt er að afhenda persónulega lækni, tannlækni eða dýralækni
   lyfjasýnishorn í minnstu pakkningu og án greiðslu enda sé um að ræða
   nýskráð lyf til kynningar hér á markaði sem ekki teljast ávana- eða
   fíknilyf. Slík afhending er einungis heimil að fenginni dagsettri og
   undirritaðri beiðni læknis.
           Önnur afhending eða póstsending lyfjasýnishorna í auglýsingaskyni
   er óheimil.

                                    18. gr.
           Lyfjaeftirlit ríkisins gætir þess að lyfjaauglýsingar séu réttar.
   Það getur bannað tilteknar auglýsingar sem gefa rangar eða ófullnægjandi
   upplýsingar um lyf. Það getur og krafist þess að auglýsandi sendi út
   leiðréttingar eða viðbótarskýringar á sambærilegan hátt. Lyfjaeftirlitið
   leitar álits lyfjanefndar ríkisins og/eða Samkeppnisstofnunar í þeim
   tilvikum er vafi leikur á réttmæti lyfjaauglýsingar. Auglýsendur skulu
   halda skrá yfir allar auglýsingar þar sem fram kemur hvar og hvenær þær
   voru birtar. Skrána skal geyma í tvö ár og skal hún vera aðgengileg
   Lyfjaeftirliti ríkisins.

                                    19. gr.
           Skráning aukaverkana og tilkynningarskylda skal vera í samræmi við
   reglur sem gilda á Evrópska efnahagssvæðinu og vera í höndum landlæknis í
   samstarfi við lyfjanefnd ríkisins.

                                  VII. kafli.

                     Um stofnun lyfjabúða og lyfsöluleyfi.

                                    20. gr.
   Leyfi til lyfjasölu hafa þeir aðilar einir sem til þess hafa hlotið leyfi
   ráðherra.         Ráðherra veitir lyfsöluleyfi þeim sem uppfyllir
   eftirtalin skilyrði og um slíkt leyfi sækir:

           1. Er lyfjafræðingur sem hefur starfsleyfi hér á landi, sbr. lög
           um lyfjafræðinga.
           2. Hefur starfað sem lyfjafræðingur í þrjú ár. Veita má undanþágu
           frá þessu skilyrði ef sérstaklega stendur á.
           3. Hefur verslunarleyfi eða hefur gert samning við aðila með
           verslunarleyfi.

           Umsóknir um ný lyfsöluleyfi skal ráðherra senda viðkomandi
   sveitarstjórn til umsagnar. Við mat umsóknar skal m.a. stuðst við
   íbúafjölda að baki lyfjabúðinni og fjarlægð hennar frá næstu lyfjabúð.
   Leggist umsagnaraðili gegn veitingu nýs leyfis er ráðherra heimilt að
   hafna umsókninni.
           Áður en starfsemi lyfjabúðar er hafin skal liggja fyrir yfirlýsing
   Lyfjaeftirlits ríkisins um að húsnæði, búnaður og starfslið fullnægi
   kröfum þess.
           Ráðherra er heimilt að kveða á um vaktskyldu lyfsöluleyfishafa.
           Ráðherra getur falið stjórn heilsugæslustöðvar í heilsugæsluumdæmi
   þar sem lyfjabúð er ekki starfrækt rekstur lyfjabúðar og skal samþykki
   Lyfjaeftirlits ríkisins liggja fyrir áður en starfsemi hennar er hafin.
   Stjórn heilsugæslustöðvar, sem falinn er rekstur lyfjabúðar, er heimilt að
   semja við utanaðkomandi lyfsöluleyfishafa um þjónustu, þar með talinn
   rekstur lyfjabúðar, sbr. 35. gr.
           Fyrir lyfsöluleyfi skal greiða gjald sem ákveðið er af
   fjármálaráðherra.

                                    21. gr.
           Hvert lyfsöluleyfi takmarkast við rekstur einnar lyfjabúðar og ber
   lyfsöluleyfishafi sjálfur faglega ábyrgð á rekstri lyfjabúðarinnar.
   Lyfsöluleyfishafa er heimilt að sækja um leyfi til að reka útibú frá
   lyfjabúð sinni í sveitarfélögum þar sem lyfjabúðir eru ekki reknar. Í
   fjarveru leyfishafa skal fela lyfjafræðingi daglega stjórn lyfjabúðarinnar
   í samráði við Lyfjaeftirlit ríkisins.
           Starfandi læknar, tannlæknar og dýralæknar mega ekki vera
   eigendur, hluthafar eða starfsmenn lyfjabúða [en um lyfsölu dýralækna
   gildir 5. mgr. 30. gr.]^1)

   ^1)[8]L. 131/1994, 2. gr.

                                    22. gr.
           Lyfsöluleyfi fellur niður:

           1. ef leyfishafi er sviptur lyfjafræðingsleyfi sínu eða
           verslunarleyfi,
           2. í lok þess árs sem leyfishafi verður 70 ára; heimilt er að
           framlengja leyfi um eitt ár í senn eftir þann tíma að fenginni
           umsögn Lyfjaeftirlits ríkisins,
           3. ef leyfishafi hættir störfum,
           4. við andlát leyfishafa. Þó er dánarbúi heimilt að reka lyfjabúð
           í hálft ár, undir faglegri stjórn lyfjafræðings, að fengnu
           samþykki Lyfjaeftirlits ríkisins.

           Ráðherra er heimilt að svipta leyfishafa lyfsöluleyfi ef hann
   brýtur gegn ákvæðum þessara laga eða annarra og brotið er þess eðlis að
   telja verði leyfishafa óhæfan til að annast lyfsölu. Um missi
   starfsréttinda fer eftir [9]V. kafla laga um lyfjafræðinga, nr. 35/1978.
           Við starfslok er leyfishafa eða dánarbúi heimilt að selja
   reksturinn lyfjafræðingi sem öðlast hefur lyfsöluleyfi samkvæmt ákvæðum
   laga þessara.

                                  VIII. kafli.

                             Um rekstur lyfjabúða.

                                    23. gr.
           Lyfjabúð skal auðkenna á áberandi hátt. Handhöfum lyfsöluleyfis er
   heimilt að nefna lyfjaverslanir sínar og þær einar lyfjabúðir eða apótek.

                                    24. gr.
           Lyfsölum er skylt að hafa á boðstólum lyf sem selja má hér á
   landi, hafa hæfilegar lyfjabirgðir miðað við ávísanir þeirra lækna,
   tannlækna og dýralækna sem starfa á viðkomandi svæði og útvega þau lyf sem
   ekki er að finna í birgðum þeirra svo fljótt sem auðið er. Enn fremur
   skulu vera til sölu í lyfjabúðum helstu gerðir lyfjagagna og hjúkrunar- og
   sjúkragagna eftir því sem kostur er.
           Lyfsölum er skylt að veita heilbrigðis- og
   tryggingamálaráðuneytinu upplýsingar um starfsemi sína og halda bækur þar
   að lútandi, enda brjóti það ekki í bága við önnur lög.
           Lyfsölum er skylt að veita neytendum og heilbrigðisstéttum
   upplýsingar um lyf, notkun þeirra og geymslu. Þá er þeim jafnframt skylt
   að kynna lyfjanotkun og lyfjafræðilega umsjá í samvinnu við aðrar
   heilbrigðisstéttir með það að markmiði að draga úr líkum á sjúkdómum og
   auka almennt heilbrigði.
           Lyfsalar skulu tölvuskrá allar upplýsingar af lyfseðlum á formi
   sem samþykkt er af landlækni og tölvunefnd, sbr. [10]lög nr. 121/1989, um
   skráningu og meðferð persónuupplýsinga. Landlæknir getur krafist þessara
   upplýsinga allt að einu ári aftur í tímann.

                                   IX. kafli.

      Vistun lyfjafræði- og lyfjatækninema. Skyldur starfsmanna lyfjabúða.

                                    25. gr.
           Lyfjabúðir vista lyfjafræði- og lyfjatækninema til verklegs náms
   samkvæmt samkomulagi við viðkomandi menntastofnanir.

                                    26. gr.
           Lyfjafræðinemar, sem lokið hafa 4. árs námi og tveggja mánaða
   vistun í lyfjabúð, geta sótt um leyfi til ráðherra til að gegna störfum
   aðstoðarlyfjafræðinga tímabundið. Í slíkum tilvikum skal lyfjafræðinemi
   starfa með og á ábyrgð lyfjafræðings.

                                    27. gr.
           Starfsmenn lyfjabúða eru bundnir þagnarskyldu um alla vitneskju
   eða grun sem þeir öðlast í starfi sínu um sjúkdóma eða önnur einkamál.
           Um vitnaskyldu framangreindra aðila fer eftir ákvæðum
   réttarfarslaga.

                                   X. kafli.

                              Um afgreiðslu lyfja.

                                    28. gr.
           Lyfjafræðingar eða aðstoðarlyfjafræðingar skulu bera ábyrgð á
   afgreiðslu lyfseðils og hafa með höndum lokaeftirlit að rétt sé afgreitt
   samkvæmt lyfjaávísun eða eiturbeiðni.
           Ráðherra er heimilt að veita lyfjatækni takmarkaðan og staðbundinn
   afgreiðslurétt úr útibúi frá lyfjabúð enda sé einungis um staðlaðar
   pakkningar að ræða samkvæmt lista sem staðfestur er af Lyfjaeftirliti
   ríkisins eftir tillögu héraðslæknis og lyfsala. Ef lyfjatæknir er ekki
   fáanlegur til starfa í útibúi frá lyfjabúð er heimilt að veita þennan sama
   rétt öðrum ábyrgum umboðsmanni sem lyfsali ræður til þess að fengnu
   samþykki Lyfjaeftirlits ríkisins.

                                   XI. kafli.

                       Innflutningur og heildsala lyfja.

                                    29. gr.
           Leyfi til innflutnings fullgerðra lyfja og lyfjaefna til
   dreifingar í heildsölu hafa þeir einir sem til þess hafa hlotið leyfi
   ráðherra.
           Fyrir lyfjaheildsöluleyfi skal greitt gjald sem ákveðið er af
   fjármálaráðherra.

                                    30. gr.
           Til að fá lyfjaheildsöluleyfi verður lyfjaheildsala að fullnægja
   eftirtöldum skilyrðum:

           1. að henni veiti faglega forstöðu lyfjafræðingur sem hefur
           starfsleyfi hér á landi og ekki er handhafi lyfsöluleyfis,
           2. að vera þannig búin húsnæði, tækjum og starfsliði að dómi
           Lyfjaeftirlits ríkisins að hún fullnægi kröfum um geymslu og
           meðferð lyfja.

           Uppfylli leyfishafi ekki kröfur sem gerðar eru til búnaðar,
   starfsfólks eða annars sem að meðferð lyfja lýtur eða brjóti á einn eða
   annan máta ákvæði þessara eða annarra laga má svipta hann leyfinu.
           Lyfjaheildsölum er óheimilt að rjúfa lyfjapakkningar. Óheimilt er
   að breyta áletrun á pakkningum lyfja nema á ábyrgð framleiðanda og að
   fenginni umsögn lyfjanefndar ríkisins. Lyfjaeftirlit ríkisins fylgist með
   að slík breyting sé gerð á tryggilegan hátt.
           [Lyfjaheildsölum er heimilt að selja lyf lyfsöluleyfishöfum,
   stofnunum sem hafa lyfjafræðing í þjónustu sinni og reknar eru samkvæmt
   lögum um heilbrigðisþjónustu eða öðrum sérlögum, læknum og tannlæknum til
   notkunar á eigin stofum eða í sjúkravitjunum og þeim tilraunastofum sem
   vinna að rannsóknum lyfja. Kostnaður lækna og tannlækna vegna slíkra
   lyfjakaupa fellur undir rekstrarkostnað.
           Lyfjaheildsölum er jafnframt heimilt að selja dýralæknum dýralyf
   til notkunar á eigin stofum eða í vitjunum og til sölu frá starfsstofu
   sinni. Ráðherra skal, í samráði við yfirdýralækni, setja reglugerð þar sem
   kveðið er á um hvaða lyf dýralæknar mega selja og hvaða lyf þeir mega
   eingöngu sjálfir gefa dýrum. Jafnframt skal þar kveðið á um hvaða
   upplýsingar skuli fylgja lyfjum sem gefin eru dýrum hverra afurðir eru
   ætlaðar til manneldis og hvaða skýrslur ber að halda um sölu dýralyfja,
   sbr. 24. gr.]^1)
           Lyfjaheildsölum er skylt að tölvuskrá söluupplýsingar á formi sem
   samþykkt er af heilbrigðis- og tryggingamálaráðuneytinu og jafnframt að
   veita ráðuneytinu upplýsingar um starfsemi sína og halda bækur þar að
   lútandi.

   ^1)[11]L. 131/1994, 3. gr.

                                  XII. kafli.

                               Framleiðsla lyfja.

                                    31. gr.
           Leyfi til framleiðslu lyfja hafa þeir aðilar einir sem til þess
   hafa hlotið leyfi ráðherra.
           Fyrir lyfjaframleiðsluleyfi skal greitt gjald sem ákveðið er af
   fjármálaráðherra.

                                    32. gr.
           Til að fá lyfjaframleiðsluleyfi verður fyrirtæki að fullnægja
   eftirtöldum skilyrðum:

           1. að því veiti faglega forstöðu lyfjafræðingur sem hefur
           starfsleyfi hér á landi eða annar sá sem uppfyllir eigi minni
           menntunarkröfur,
           2. að vera þannig búið húsnæði, tækjum og starfsliði að dómi
           Lyfjaeftirlits ríkisins að það fullnægi kröfum um framleiðslu,
           geymslu og meðferð lyfja.

           Uppfylli leyfishafi ekki kröfur sem gerðar eru til búnaðar,
   starfsfólks eða annars sem lýtur að meðferð lyfja eða brjóti á einn eða
   annan máta ákvæði þessara eða annarra laga má svipta hann leyfinu.
   Lyfjaframleiðendum er skylt að veita heilbrigðis- og
   tryggingamálaráðuneytinu upplýsingar um starfsemi sína og halda bækur þar
   að lútandi.

                                    33. gr.
           Lyfjabúðir skulu framleiða forskriftarlyf lækna eða útvega þau svo
   fljótt sem unnt er. Heimilt er að framleiða stöðluð forskriftarlyf í
   lyfjabúðum ef settum skilyrðum er fullnægt. Heimilt er að takmarka
   framleiðsluleyfi þeirra við tiltekin lyfjaform.

                                  XIII. kafli.

         Um lyfjaþjónustu á sjúkrahúsum og öðrum heilbrigðisstofnunum.

                                    34. gr.
           Á sjúkrahúsum er heimilt að starfrækja sérstök sjúkrahússapótek
   sem hafa umsjón með og bera ábyrgð á öflun og varðveislu lyfja og
   eftirliti með notkun þeirra á einstökum deildum. Rekstur sjúkrahússapóteks
   skal vera fjárhagslega aðskilinn frá öðrum rekstri sjúkrahússins.
           Yfirlyfjafræðingur er forstöðumaður sjúkrahússapóteks og skal
   ráðinn af viðkomandi sjúkrahússstjórn.
           Stjórn sjúkrahúss er heimilt að leita útboða um rekstur
   sjúkrahússapóteks sem veitir þá þjónustu sem um ræðir í þessum kafla enda
   uppfylli reksturinn öll önnur skilyrði laganna um starfsemi og rekstur
   lyfjabúða.

                                    35. gr.
           Á sjúkrahúsum og öðrum stofnunum, sem reknar eru samkvæmt lögum um
   heilbrigðisþjónustu eða samkvæmt öðrum sérlögum og ekki starfrækja
   sjúkrahússapótek, skal lyfjafræðingur hafa umsjón með og bera ábyrgð á
   öflun lyfja og eftirliti með notkun þeirra.
           Hafi stofnunin ekki lyfjafræðing í þjónustu sinni skv. 1. mgr.
   skal stjórn stofnunarinnar semja við utanaðkomandi lyfsöluleyfishafa um
   lyfjafræðilega þjónustu, svo sem umsjón með öflun lyfja og eftirlit með
   notkun þeirra. Samningurinn er háður samþykki Lyfjaeftirlits ríkisins.

                                    36. gr.
           Sjúkrahússapóteki er heimilt að afgreiða lyf til sjúklinga sem
   útskrifast af sjúkrahúsinu og göngudeildarsjúklinga. Sjúkrahússapóteki er
   einungis heimilt að afgreiða lyfseðla sem merktir eru sjúkrahúsinu og
   gefnir eru út af læknum þess.
           Um afgreiðslu lyfja samkvæmt heimild þessarar greinar fer eftir
   þeim almennu reglum sem gilda um gerð lyfseðla og afgreiðslu lyfja.

                                    37. gr.
           Á hverju deildaskiptu sjúkrahúsi skal starfa þriggja til fimm
   manna lyfjanefnd sem er ráðgefandi um lyfjaval sjúkrahússins. Í slíkri
   lyfjanefnd skal vera a.m.k. einn starfandi lækna sjúkrahússins og einn
   starfandi lyfjafræðingur í þjónustu sjúkrahússins. Að jafnaði skal þess
   gætt þegar völ er á fleiri en einu jafngildu lyfi að velja til notkunar á
   sjúkrahúsi þau lyf sem ódýrari eru.

                                    38. gr.
           Stjórn sjúkrahúss ber að sjá svo um að húsnæði og búnaður
   sjúkrahússapóteks eða lyfjageymslu sjúkrahússins sé við hæfi og skal hlíta
   úrskurði Lyfjaeftirlits ríkisins þar að lútandi.

                                  XIV. kafli.

                                   Lyfjaverð.

                                    39. gr.
           Verðlagning lyfja, sem seld eru án lyfseðils, er frjáls.
   [Lyfjaverðsnefnd ákvarðar verðlagningu dýralyfja sem seld eru án
   lyfseðils, sbr. 40. gr.]^1)

   ^1)[12]L. 131/1994, 4. gr.

                                    40. gr.
           [Lyfjaverðsnefnd ákvarðar hámarksverð á lyfseðilsskyldum lyfjum og
   öllum dýralyfjum í heildsölu og smásölu.]^1)
           Innflytjendur lyfja, lyfjaframleiðendur og umboðsmenn þeirra skulu
   sækja um hámarksverð í heildsölu og allar verðbreytingar á
   lyfseðilsskyldum lyfjum og dýralyfjum til lyfjaverðsnefndar.
           Í nefndinni skulu eiga sæti þrír menn sem heilbrigðis- og
   tryggingamálaráðherra skipar til setu á kjörtímabili sínu, þar af einn
   tilnefndur af Hæstarétti Íslands. Ráðherra skipar formann. Varamenn skulu
   skipaðir með sama hætti. Þegar fjallað er um hámarksverð á lyfjum í
   heildsölu tekur sæti í nefndinni fulltrúi samtaka lyfjaheildsala og þegar
   fjallað er um hámarksverð í smásölu tekur fulltrúi samtaka lyfsala sæti í
   nefndinni. [Þegar fjallað er um athugasemdir Tryggingastofnunar ríkisins
   um lyfjaverð tekur fulltrúi Tryggingastofnunarinnar sæti í nefndinni.]^2)
   Þegar fjallað er um [hámarksverð á dýralyfjum í smásölu]^1) tekur fulltrúi
   samtaka dýralækna sæti í nefndinni auk þess sem nefndin skal þá leita
   álits yfirdýralæknis. Falli atkvæði jöfn við afgreiðslu mála hjá nefndinni
   sker atkvæði formanns úr.
           Nefndin skal fylgjast með innkaups- og framleiðsluverði lyfja og
   verðlagningu lyfja í heildsölu og smásölu og taka mið af þeim athugunum
   við verðákvarðanir sínar. Þá skal nefndin hafa með höndum útgáfu
   lyfjaverðskrár sem í er birt hámarksverð lyfseðilsskyldra lyfja [og allra
   dýralyfja].^1)
           Kostnaður við störf nefndarinnar, þar með talin laun nefndarmanna
   og starfsliðs, greiðist úr ríkissjóði.

   ^1)[13]L. 131/1994, 5. gr.^2)[14]L. 153/1996, 2. gr.

                                    41. gr.
           Ráðherra ákveður að fenginni tillögu Tryggingastofnunar ríkisins
   þátttöku almannatrygginga í lyfjakostnaði sjúkratryggðra í samræmi við lög
   um almannatryggingar og fjárlög hverju sinni.

                                   XV. kafli.

                       Eftirlit, málarekstur og refsing.

                                    42. gr.
           Eftirlit samkvæmt lögum þessum eða öðrum fyrirmælum er í höndum
   Lyfjaeftirlits ríkisins.

                                    43. gr.
           [Um mál sem rísa kunna út af brotum á lögum þessum fer að hætti
   opinberra mála nema öðruvísi sé mælt fyrir í lögum.
           Fyrir brot gegn lögum þessum eða reglugerðum settum samkvæmt þeim
   skal refsa með sektum, nema þyngri refsing liggi við samkvæmt öðrum lögum.
   Nú er brot ítrekað eða stórfellt og getur refsing þá orðið varðhald eða
   fangelsi allt að tveimur árum. [Meðferð ávinnings af brotum á lögum þessum
   er refsiverð eftir því sem segir í 264. gr. almennra hegningarlaga.]^1)
           Tilraun eða hlutdeild í brotum á lögum þessum eru refsiverðar
   eftir því sem segir í III. kafla almennra hegningarlaga.
           Lyf og lyfjaefni, sem eru framleidd, flutt inn eða seld ólöglega
   hér á landi skulu gerð upptæk með dómi og enn fremur ágóði af ólöglegri
   lyfjasölu. Andvirði hins upptæka rennur í ríkissjóð.]^2)

   ^1)[15]L. 10/1997, 13. gr.^2)[16]L. 55/1995, 2. gr.

                                  XVI. kafli.

                                Niðurlagsákvæði.

                                    44. gr.
           Heilbrigðis- og tryggingamálaráðherra er heimilt að setja
   nauðsynlegar reglugerðir^1) með nánari ákvæðum um framkvæmd laga þessara.
   [Ráðherra er heimilt að setja í reglugerð ákvæði um takmörkun og eftirlit
   með framleiðslu og markaðssetningu tiltekinna efna sem nota má við
   ólöglega framleiðslu á ávana- og fíkniefnum.]^2)

   ^1)[17]Rg. 418/1994, sbr. [18]313/1995, sbr. [19]66/1996; [20]rg.
   633/1994; [21]rg. 421/1988, sbr. [22]312/1995, [23]63/1996, [24]197/1996,
   [25]460/1996, [26]509/1996, [27]386/1997 og [28]714/1997; [29]rg.
   328/1995. [30]Rg. 582/1995, sbr. [31]584/1995 og [32]622/1995. [33]Rg.
   650/1996. [34]Rg. 594/1995. [35]Rg. 465/1995, sbr. [36]597/1995 og
   [37]548/1997. [38]Rg. 501/1996. [39]Rg. 699/1996. [40]Rg. 700/1996.
   [41]Rg. 226/1997. [42]Rg. 426/1997. [43]Rg. 684/1997.^2)[44]L. 55/1995, 3.
   gr.

                                    45. gr.
           Lög þessi öðlast gildi 1. júlí 1994.
           ...

        Ákvæði til bráðabirgða.

           1. Þær reglugerðir, sem settar hafa verið samkvæmt [45]lyfjalögum,
   nr. 108/1984, og [46]lögum um lyfjadreifingu, nr. 76/1982, með síðari
   breytingum,^1) skulu halda gildi sínu þar til nýjar reglugerðir hafa
   öðlast gildi enda stangist efni þeirra ekki á við lög þessi.

           2. Núverandi lyfsalar halda lyfsöluleyfum sínum eftir gildistöku
           ákvæða VII. kafla laganna. Samvinnureknar lyfjabúðir á Akureyri og
           Selfossi og Lyfjabúð Háskóla Íslands hafa frest til [15. mars
           1996]^2) til að uppfylla skilyrði laga þessara. Læknar og
           sveitarfélög halda leyfum sínum til lyfsölu fram til [15. mars
           1996]^2) og eftir það þar til sá er uppfyllir skilyrði samkvæmt
           lögum þessum sækir um lyfsöluleyfið. Þrátt fyrir ákvæði 2. mgr.
           [47]6. gr. laga um lyfjadreifingu, nr. 76/1982, getur ráðherra
           framlengt lyfsöluleyfi þar til ákvæði VII. kafla taka gildi.
           3. Ákvæði VII. og XIV. kafla koma þó eigi til framkvæmda fyrr en
           [15. mars 1996].^2) Hið sama gildir um ákvörðun þóknunar fyrir
           lyfjaafhendingu dýralækna sem kveðið er á um í 30. gr.

   ^1)Um rg. samkvæmt eldri lögum, sjá Lagasafn 1990, d. 10411050 og
   10541062.^2)[48]L. 118/1995, 4. gr.

References

   Visible links
   1. http://www.althingi.is/dba-bin/lawformpr.pl?lnr=1994093
   2. file://ekkitil/ekkitil.html?1995118#g1
   3. file://ekkitil/ekkitil.html?REGL/1994476
   4. file://ekkitil/ekkitil.html?REGL/1994646
   5. file://ekkitil/ekkitil.html?1995118#g2
   6. file://ekkitil/ekkitil.html?1994131#g1
   7. file://ekkitil/ekkitil.html?1995055#g1
   8. file://ekkitil/ekkitil.html?1994131#g2
   9. file://1978035.html
  10. file://1989121.html
  11. file://ekkitil/ekkitil.html?1994131#g3
  12. file://ekkitil/ekkitil.html?1994131#g4
  13. file://ekkitil/ekkitil.html?1994131#g5
  14. file://ekkitil/ekkitil.html?1996153#g2
  15. file://ekkitil/ekkitil.html?1997010#g13
  16. file://ekkitil/ekkitil.html?1995055#g2
  17. file://ekkitil/ekkitil.html?REGL/1994418
  18. file://ekkitil/ekkitil.html?REGL/1995313
  19. file://ekkitil/ekkitil.html?REGL/1996066
  20. file://ekkitil/ekkitil.html?REGL/1994633
  21. file://ekkitil/ekkitil.html?REGL/1988421
  22. file://ekkitil/ekkitil.html?REGL/1995312
  23. file://ekkitil/ekkitil.html?REGL/1996063
  24. file://ekkitil/ekkitil.html?REGL/1996197
  25. file://ekkitil/ekkitil.html?REGL/1996460
  26. file://ekkitil/ekkitil.html?REGL/1996509
  27. file://ekkitil/ekkitil.html?REGL/1997386
  28. file://ekkitil/ekkitil.html?REGL/1997714
  29. file://ekkitil/ekkitil.html?REGL/1995328
  30. file://ekkitil/ekkitil.html?REGL/1995582
  31. file://ekkitil/ekkitil.html?REGL/1995584
  32. file://ekkitil/ekkitil.html?REGL/1995622
  33. file://ekkitil/ekkitil.html?REGL/1996650
  34. file://ekkitil/ekkitil.html?REGL/1995594
  35. file://ekkitil/ekkitil.html?REGL/1995465
  36. file://ekkitil/ekkitil.html?REGL/1995597
  37. file://ekkitil/ekkitil.html?REGL/1997548
  38. file://ekkitil/ekkitil.html?REGL/1996501
  39. file://ekkitil/ekkitil.html?REGL/1996699
  40. file://ekkitil/ekkitil.html?REGL/1996700
  41. file://ekkitil/ekkitil.html?REGL/1997226
  42. file://ekkitil/ekkitil.html?REGL/1997426
  43. file://ekkitil/ekkitil.html?REGL/1997684
  44. file://ekkitil/ekkitil.html?1995055#g3
  45. file://1984108.html
  46. file://1982076.html
  47. file://1982076.html
  48. file://ekkitil/ekkitil.html?1995118#g4
