                                    dálkum.

   --------------------------------------------------------------------------

               Samningur Sameinuðu þjóðanna um réttindi barnsins

                            1992 nr. 18 2. nóvember

   --------------------------------------------------------------------------

                                   Inngangur.
                    Ríki þau sem aðilar eru að samningi þessum,
      sem telja, í samræmi við meginreglur þær er fram koma í sáttmála hinna
  Sameinuðu þjóða, að viðurkenning á meðfæddri göfgi og jöfnum óaðskiljanlegum
 réttindum allra manna sé grundvöllur frelsis, réttlætis og friðar í heiminum,
   sem hafa í huga að hinar Sameinuðu þjóðir hafa í sáttmálanum enn staðfest trú
sína á grundvallarmannréttindi og virðingu og gildi allra manna, og hafa einsett
     sér að stuðla að félagslegum framförum og bættum lífskjörum við meira
                                  frjálsræði,
   sem viðurkenna að Sameinuðu þjóðirnar hafa í mannréttindayfirlýsingunni og í
alþjóðasamningunum um mannréttindi lýst því yfir og samþykkt að hver maður skuli
eiga kröfu á réttindum þeim og frelsi sem þar er lýst, án nokkurs greinarmunar,
      svo sem vegna kynþáttar, litarháttar, kynferðis, tungu, trúarbragða,
stjórnmálaskoðana eða annarra skoðana, þjóðernisuppruna eða félagslegs uppruna,
                     eigna, ætternis eða annarra aðstæðna,
          sem minnast þess að hinar Sameinuðu þjóðir hafa lýst því yfir í
       mannréttindayfirlýsingunni að börnum beri sérstök vernd og aðstoð,
      sem eru sannfærð um að veita beri fjölskyldunni, sem grundvallareiningu
 samfélagsins og hinu eðlilega umhverfi til vaxtar og velfarnaðar allra meðlima
  sinna, en sérstaklega þó barna, nauðsynlega vernd og aðstoð til að sinna til
             hlítar þeirri ábyrgð sem á henni hvílir í samfélaginu,
   sem viðurkenna að barn eigi að alast upp innan fjölskyldu, við hamingju, ást
    og skilning, til þess að persónuleiki þess geti mótast á heilsteyptan og
                                 jákvæðan hátt,
   sem telja að undirbúa beri barnið að fullu til að lifa sjálfstæðu lífi innan
samfélagsins, og ala það upp í anda þeirra hugsjóna sem lýst er í sáttmála hinna
Sameinuðu þjóða, sérstaklega í anda friðar, virðingar, umburðarlyndis, frelsis,
                            jafnréttis og samstöðu,
     sem minnast þess að þeirrar nauðsynjar að barninu sé veitt sérstök vernd
    hefur verið getið í Genfaryfirlýsingu um réttindi barnsins frá 1924 og í
 yfirlýsingu um réttindi barnsins sem samþykkt var á allsherjarþinginu hinn 20.
 nóvember 1959, og hefur hún verið viður kennd í mannréttindayfirlýsingunni, í
 alþjóðasamningnum um borgaraleg og stjórnmálaleg réttindi (sérstaklega 23. og
24. gr.), í alþjóðasamningnum um efnahagsleg, félagsleg og menningarleg réttindi
  (sérstaklega 10. gr.), og í samþykktum og ýmsum löggerningum sérstofnana og
               alþjóðastofnana sem láta sig velferð barna varða,
   sem hafa í huga að barn þarfnist þess að því sé látin í té sérstök vernd og
  umönnun þar sem það hafi ekki tekið út líkamlegan og andlegan þroska, þar á
   meðal viðeigandi lögvernd, jafnt fyrir sem eftir fæðingu, eins og segir í
  yfirlýsingunni um réttindi barnsins, sem minnast ákvæða yfirlýsingarinnar um
  félagslegar og lagalegar meginreglur um vernd barna og velferð með sérstakri
  hliðsjón af fóstri barna og ættleiðingu innanlands og milli ríkja, almennra
       lágmarksreglna Sameinuðu þjóðanna um meðferð afbrotamála ungmenna
(Beijing-reglnanna), og yfirlýsingarinnar um vernd kvenna og barna er neyð ríkir
                              eða ófriður geisar,
       sem gera sér grein fyrir að í öllum löndum heims eru börn sem búa við
      sérstaklega erfiðar aðstæður, og að þau þarfnist sérstakrar athygli,
           sem taka fullt tillit til þess hversu mikilvægar siðvenjur og
menningararfleið hverrar þjóðar eru til þess að vernda barnið og tryggja að það
                           þroskist á jákvæðan hátt,
   sem viðurkenna mikilvægi alþjóðlegrar samvinnu svo bæta megi lífskjör barna í
                öllum löndum, en þó sérstaklega í þróunarlöndum,
                       hafa komið sér saman um eftirfarandi:

                                   I. hluti.
 1. gr. Í samningi þessum merkir barn hvern þann einstakling sem ekki hefur náð
 átján ára aldri, nema hann nái fyrr lögræðisaldri samkvæmt lögum þeim sem hann
                                     lýtur.
 2. gr. 1. Aðildarríki skulu virða og tryggja hverju barni innan lögsögu sinnar
þau réttindi sem kveðið er á um í samningi þessum, án mismununar af nokkru tagi,
     án tillits til kynþáttar, litarháttar, kynferðis, tungu, trúarbragða,
   stjórnmálaskoðana eða annarra skoðana, uppruna með tilliti til þjóðernis,
þjóðhátta eða félagslegrar stöðu, eigna, fötlunar, ætternis eða annarra aðstæðna
                   þess eða foreldris þess eða lögráðamanns.
2. Aðildarríki skulu gera allar viðeigandi ráðstafanir til að sjá um að barni sé
ekki mismunað eða refsað vegna stöðu eða athafna foreldra þess, lögráðamanna eða
   fjölskyldumeðlima, eða sjónarmiða sem þeir láta í ljós eða skoðana þeirra.
     3. gr. 1. Það sem barni er fyrir bestu skal ávallt hafa forgang þegar
félagsmálastofnanir á vegum hins opinbera eða einkaaðila, dómstólar, stjórnvöld
            eða löggjafarstofnanir gera ráðstafanir sem varða börn.
 2. Með hliðsjón af réttindum og skyldum foreldra eða lögráðamanna, eða annarra
  sem bera ábyrgð að lögum á börnum, skuldbinda aðildarríki sig til að tryggja
 börnum þá vernd og umönnun sem velferð þeirra krefst, og skulu þau í því skyni
     gera allar nauðsynlegar ráðstafanir á sviði löggjafar og stjórnsýslu.
3. Aðildarríki skulu sjá til þess að stofnanir þar sem börnum skal veitt umönnun
   og vernd starfi í samræmi við reglur sem þar til bær stjórnvöld hafa sett,
    einkum um öryggi, heilsuvernd og fjölda og hæfni starfsmanna, svo og um
                            tilhlýðilega yfirumsjón.
4. gr. Aðildarríki skulu gera allar viðeigandi ráðstafanir á sviði löggjafar og
stjórnsýslu, svo og á öðrum vettvangi, til að réttindi þau, sem viðurkennd eru í
      samningi þessum, komi til framkvæmda. Hvað efnahagsleg, félagsleg og
 menningarleg réttindi snertir skulu aðildarríki gera slíkar ráðstafanir að því
marki sem þau framast hafa bolmagn til, og með alþjóðlegri samvinnu þar sem þörf
                                    krefur.
 5. gr. Aðildarríki skulu virða ábyrgð, réttindi og skyldur foreldra, eða eftir
    því sem við á þeirra sem tilheyra stórfjölskyldu eða samfélagi samkvæmt
staðbundnum venjum, eða lögráðamanna eða annarra sem að lögum eru ábyrgir fyrir
   barni, til að veita því tilhlýðilega leiðsögn og handleiðslu í samræmi við
 vaxandi þroska þess er það beitir réttindum þeim sem viðurkennd eru í samningi
                                    þessum.
6. gr. 1. Aðildarríki viðurkenna að sérhvert barn hefur meðfæddan rétt til lífs.
2. Aðildarríki skulu eftir fremsta megni tryggja að börn megi lifa og þroskast.
  7. gr. 1. Barn skal skráð þegar eftir fæðingu, og á það frá fæðingu rétt til
nafns, rétt til að öðlast ríkisfang, og eftir því sem unnt er rétt til að þekkja
                    foreldra sína og njóta umönnunar þeirra.
2. Aðildarríki skulu tryggja að réttindum þessum sé komið í framkvæmd í samræmi
   við lög sín og skuldbindingar í viðeigandi alþjóðasamningum á þessu sviði,
          einkum í þeim tilvikum þegar barn yrði ella ríkisfangslaust.
8. gr. 1. Aðildarríki skuldbinda sig til að virða rétt barns til að viðhalda því
   sem auðkennir það sem einstakling, þar með töldu ríkisfangi sínu, nafni og
   fjölskyldutengslum eins og viðurkennt er með lögum, án ólögmætra afskipta.
     2. Sé barn ólöglega svipt einhverju eða öllu því sem auðkennir það sem
 einstakling skulu aðildarríkin veita viðeigandi aðstoð og vernd í því skyni að
                             bæta úr því sem fyrst.
 9. gr. 1. Aðildarríki skulu tryggja að barn sé ekki skilið frá foreldrum sínum
gegn vilja þeirra, nema þegar lögbær stjórnvöld ákveða samkvæmt viðeigandi lögum
og reglum um málsmeðferð að aðskilnaður sé nauðsynlegur með tilliti til hagsmuna
  barnsins enda sé sú ákvörðun háð endurskoðun dómstóla. Slík ákvörðun kann að
  vera nauðsynleg í ákveðnum tilvikum, svo sem ef barn sætir misnotkun eða er
vanrækt af foreldrum sínum, eða þegar foreldrar búa ekki saman og ákveða verður
                       hver skuli vera dvalarstaður þess.
  2. Við alla málsmeðferð samkvæmt 1. tölul. þessarar greinar skal veita öllum
 aðilum sem hagsmuna hafa að gæta kost á að taka þátt í málsmeðferð og að gera
                         grein fyrir sjónarmiðum sínum.
 3. Aðildarríki skulu virða rétt barns sem skilið hefur verið frá foreldri eða
  foreldrum sínum til að halda persónulegum tengslum og beinu sambandi við þau
     bæði með reglubundnum hætti, enda sé það ekki andstætt hagsmunum þess.
 4. Nú á aðskilnaður rætur að rekja til aðgerða af hálfu aðildarríkis, svo sem
varðhalds, fangelsunar, útlegðar, brottvísunar úr landi eða andláts annars hvors
 foreldranna eða beggja eða barnsins (þar á meðal andláts af hvaða orsök sem er
  meðan ríkið hafði hinn látna í gæslu), og skal þá aðildarríkið þegar þess er
 beiðst veita foreldrunum eða barninu, eða öðrum í fjölskyldu þeirra ef við á,
   nauðsynlega vitneskju um hvar þeir fjölskyldumeðlimir eru niðurkomnir, sem
     fjarverandi eru, enda skaði það ekki barnið að láta vitneskjuna í té.
 Aðildarríki skulu enn fremur sjá til þess að það eitt að slík beiðni sé borin
         fram hafi ekki slæmar afleiðingar fyrir það fólk sem í hlut á.
 10. gr. 1. Í samræmi við skuldbindingar sínar samkvæmt 1. tölul. 9. gr. skulu
  aðildarríki með jákvæðu hugarfari, mannúðlega og með skjótum hætti afgreiða
 beiðni barns eða foreldris þess um að koma til eða fara frá aðildarríki vegna
endurfunda fjölskyldu. Aðildarríki skulu enn fremur sjá til þess að það eitt að
slík beiðni sé borin fram hafi ekki slæmar afleiðingar fyrir beiðendur eða aðra
                              í fjölskyldu þeirra.
  2. Barn sem á foreldra búsetta í mismunandi ríkjum á rétt til þess að halda
  persónulegum tengslum og beinu sambandi við þau bæði með reglubundnum hætti,
 nema sérstaklega standi á. Í því skyni, og í samræmi við skuldbindingar sínar
 samkvæmt 1. tölul. 9. gr., skulu aðildarríki virða rétt barns og foreldra þess
til að fara frá hvaða landi sem er, þar á meðal eigin landi, og til að koma til
eigin lands. Réttur til að fara frá hvaða landi sem er skal einungis háður þeim
   takmörkunum sem ákveðnar eru með lögum og nauðsynlegar eru til að gætt sé
öryggis þjóðarinnar, allsherjarreglu (ordre public), heilbrigðis almennings eða
   siðgæðis, eða réttar og frelsis annarra, og sem samræmast öðrum réttindum
                        viðurkenndum í samningi þessum.
  11. gr. 1. Aðildarríki skulu gera ráðstafanir gegn því að börn séu ólöglega
                       flutt úr landi og haldið erlendis.
2. Í því skyni skulu aðildarríki stuðla að því að gerðir séu um það tvíhliða eða
marghliða samningar, eða aðild fengin að samningum sem þegar hafa verið gerðir.
12. gr. 1. Aðildarríki skulu tryggja barni sem myndað getur eigin skoðanir rétt
  til að láta þær frjálslega í ljós í öllum málum sem það varða, og skal tekið
      réttmætt tillit til skoðana þess í samræmi við aldur þess og þroska.
  2. Vegna þessa skal barni einkum veitt tækifæri til að tjá sig við hverja þá
 málsmeðferð fyrir dómi eða stjórnvaldi sem barnið varðar, annaðhvort beint eða
 fyrir milligöngu talsmanns eða viðeigandi stofnunar, á þann hátt sem samræmist
                         reglum í lögum um málsmeðferð.
  13. gr. 1. Barn á rétt til að láta í ljós skoðanir sínar, og felur það í sér
   rétt til að leita, taka við og miðla hvers kyns vitneskju og hugmyndum, án
  tillits til landamæra, annaðhvort munnlega, skriflega eða á prenti, í formi
             lista eða eftir hvers kyns öðrum leiðum að vali þess.
 2. Láta má rétt þennan sæta vissum takmörkunum, en þó aðeins að því marki sem
                    mælt er fyrir í lögum og er nauðsynlegt
              a) til þess að virða réttindi eða mannorð annarra, eða
    b) til að gæta öryggis þjóðarinnar eða allsherjarreglu (ordre public), eða
                      heilbrigðis almennings eða siðgæðis.
     14. gr. 1. Aðildarríki skulu virða rétt barns til frjálsrar hugsunar,
                             sannfæringar og trúar.
2. Aðildarríki skulu virða rétt og skyldur foreldra, og lögráðamanna, eftir því
sem við á, til að veita barni leiðsögn við að beita rétti sínum á þann hátt sem
                         samræmist vaxandi þroska þess.
 3. Frelsi til að láta í ljós trú eða skoðun skal einungis háð þeim takmörkunum
sem mælt er fyrir um í lögum og eru nauðsynlegar til að gæta öryggis almennings,
  allsherjarreglu, heilsu almennings eða siðgæðis, eða grundvallarréttinda og
                                frelsis annarra.
  15. gr. 1. Aðildarríki viðurkenna rétt barns til að mynda félög með öðrum og
                   koma saman með öðrum með friðsömum hætti.
  2. Þessi réttindi skulu ekki háð öðrum takmörkunum en þeim sem settar eru í
   samræmi við lög og nauðsynlegar eru í lýðfrjálsu þjóðfélagi vegna öryggis
     þjóðarinnar eða almennings, allsherjarreglu (ordre public), verndunar
 heilbrigðis almennings eða siðgæðis eða verndunar réttinda og frelsis annarra.
   16. gr. 1. Eigi má láta barn sæta gerræðislegum eða ólögmætum afskiptum af
 einkalífi þess, fjölskyldu, heimili eða bréfum, né ólögmætri árás á sæmd þess
                                  eða mannorð.
        2. Barn á rétt á vernd laganna fyrir slíkum afskiptum og árásum.
17. gr. Aðildarríki viðurkenna mikilvægi fjölmiðla, og skulu þau sjá um að barn
eigi aðgang að upplýsingum og efni af ýmsum uppruna frá eigin landi og erlendis
       frá, einkum því sem ætlað er að stuðla að félagslegri, andlegri og
  siðferðislegri velferð þess, og líkamlegu og geðrænu heilbrigði. Aðildarríki
                              skulu í þessu skyni:
   a) Hvetja fjölmiðla til að dreifa upplýsingum og efni sem börn njóta góðs af
             félagslega og menningarlega og samræmist anda 29. gr.
     b) Stuðla að alþjóðlegri samvinnu við undirbúning, skipti og dreifingu á
slíkum upplýsingum og efni af fjölbreyttum uppruna, menningarlegum, þjóðlegum og
                                  alþjóðlegum.
             c) Stuðla að því að barnabækur séu samdar og þeim dreift.
   d) Hvetja fjölmiðla til að taka sérstakt tillit til tungumálaþarfa barns sem
              tilheyrir minnihlutahópi eða er af frumbyggjaættum.
     e) Stuðla að því að mótaðar verði viðeigandi leiðbeiningareglur um vernd
barns fyrir upplýsingum og efni sem skaðað getur velferð þess, með ákvæði 13. og
                                18. gr. í huga.
18. gr. 1. Aðildarríki skulu gera það sem í þeirra valdi stendur til að tryggja
að sú meginregla sé virt að foreldrar beri sameiginlega ábyrgð á að ala upp barn
og koma því til þroska. Foreldrar, eða lögráðamenn, ef við á, bera aðalábyrgð á
  uppeldi barns og því að barni sé komið til þroska. Það sem barninu er fyrir
                       bestu skal vera þeim efst í huga.
2. Til þess að tryggja og efla réttindi þau sem kveðið er á um í samningi þessum
  skulu aðildarríki veita foreldrum og lögráðamönnum viðeigandi aðstoð við að
  rækja uppeldisskyldur sínar og sjá til þess að byggðar séu upp stofnanir og
                 aðstaða og þjónusta veitt til umönnunar barna.
 3. Aðildarríki skulu gera allar viðeigandi ráðstafanir til að tryggja að börn
foreldra sem stunda atvinnu fái notið góðs af þjónustu og aðstöðu til umönnunar
                      barna sem þau kunna að eiga rétt á.
     19. gr. 1. Aðildarríki skulu gera allar viðeigandi ráðstafanir á sviði
 löggjafar, stjórnsýslu, félags- og menntunarmála til að vernda barn gegn hvers
      kyns líkamlegu og andlegu ofbeldi, meiðingum, misnotkun, vanrækslu,
skeytingarleysi, illri meðferð eða notkun, þar á meðal kynferðislegri misnotkun,
meðan það er í umsjá annars eða beggja foreldra, lögráðamanns eða lögráðamanna,
                eða nokkurs annars sem hefur það í umsjá sinni.
    2. Eftir því sem við á skulu meðal slíkra verndarráðstafana vera virkar
 ráðstafanir til að koma á félagslegri þjónustu til að veita barni og þeim sem
hafa það í sinni umsjá nauðsynlegan stuðning, og til að koma á öðrum forvörnum,
  svo og til að greina, tilkynna, vísa áfram, rannsaka, taka til meðferðar og
   fylgjast með tilfellum er barn hefur sætt illri meðferð svo sem lýst hefur
             verið, svo og ef við á til að tryggja afskipti dómara.
 20. gr. 1. Barn sem tímabundið eða til frambúðar nýtur ekki fjölskyldu sinnar,
eða sem með tilliti til þess sem því sjálfu er fyrir bestu er ekki unnt að leyfa
   að sé lengur innan um fjölskyldu sína, á rétt á sérstakri vernd og aðstoð
                                 ríkisvaldsins.
  2. Aðildarríki skulu í samræmi við lög sín sjá barni sem þannig er ástatt um
                             fyrir annarri umönnun.
 3. Slík umönnun getur meðal annars falist í fóstri, kafalah samkvæmt islömskum
   lögum, ættleiðingu eða, ef nauðsyn krefur, vistun á viðeigandi stofnun sem
 annast börn. Þegar lausna er leitað skal tekið tilhlýðilegt tillit til þess að
 æskilegt er að stöðugleiki verði í uppeldi barns og til þjóðlegs, trúarlegs og
                    menningarlegs uppruna þess og tungumáls.
  21. gr. Aðildarríki sem viðurkenna og/eða leyfa ættleiðingu skulu tryggja að
     fyrst og fremst sé litið til þess sem barni er fyrir bestu, og skulu:
      a) Sjá til þess að ættleiðing barns sé aðeins heimiluð af þar til bærum
stjórnvöldum sem ákveða samkvæmt viðeigandi lögum og reglum um málsmeðferð og á
 grundvelli viðeigandi og áreiðanlegra upplýsinga að ættleiðing sé leyfileg með
hliðsjón af stöðu barnsins gagnvart foreldrum þess, skyldmennum og lögráðamönnum
   og þeir sem í hlut eiga hafi ef þess er krafist veitt samþykki sitt fyrir
       ættleiðingu, að íhuguðu máli og að fenginni nauðsynlegri ráðgjöf.
     b) Viðurkenna að taka megi ættleiðingu milli landa til athugunar sem aðra
 leið til að sjá barni fyrir umönnun, ef ekki er unnt að koma því í fóstur eða
    til ættleiðingar eða veita því með einhverjum viðeigandi hætti umönnun í
                               upprunalandi sínu.
   c) Sjá til þess að barn sem ættleitt er milli landa njóti sömu verndar og við
              ættleiðingu innanlands og um það gildi sömu reglur.
   d) Gera allar viðeigandi ráðstafanir til að tryggja að ættleiðing milli landa
 hafi ekki í för með sér óeðlilegan fjárgróða fyrir þá sem hlut eiga að henni.
   e) Stuðla að því, þar sem við á, að markmiðum greinar þessarar verði náð með
 því að koma á tvíhliða eða marghliða tilhögun eða samningum, og leitast innan
  þess ramma við að tryggja að þar til bær stjórnvöld eða stofnanir sjái um að
                         koma barni fyrir í öðru landi.
22. gr. 1. Aðildarríki skulu gera viðeigandi ráðstafanir til að tryggja að barn
   sem leitar eftir réttarstöðu sem flóttamaður, eða sem talið er flóttamaður
samkvæmt viðeigandi reglum og starfsháttum þjóðaréttar eða landslaga, fái, hvort
sem það er í fylgd foreldra eða annarra eða ekki, viðeigandi vernd og mannúðlega
 aðstoð við að nýta sér þau réttindi sem við eiga og kveðið er á um í samningi
þessum og öðrum alþjóðlegum löggerningum á sviði mannréttinda- eða mannúðarmála
                    sem ríki þau er um ræðir eiga aðild að.
2. Í þessu skyni skulu aðildarríki veita Sameinuðu þjóðunum, svo og öðrum hæfum
milliríkjastofnunum eða stofnunum, sem ríki eiga ekki aðild að, er hafa samvinnu
við Sameinuðu þjóðirnar, alla þá samvinnu er þau telja að við eigi, í viðleitni
 þeirra til að vernda og aðstoða börn sem þannig er ástatt um, og við að leita
uppi foreldra barns sem er flóttamaður, eða aðra í fjölskyldu þess, til að afla
 upplýsinga sem þörf er á til að fjölskyldan geti sameinast. Þegar ekki er unnt
 að hafa uppi á foreldrum eða öðrum í fjölskyldunni skal veita barni sömu vernd
 og hverju því barni ber sem til frambúðar eða tímabundið nýtur ekki fjölskyldu
   sinnar, hver sem ástæða þess er, eins og kveðið er á um í samningi þessum.
  23. gr. 1. Aðildarríki viðurkenna að andlega eða líkamlega fatlað barn skuli
   njóta fulls og sómasamlegs lífs, við aðstæður sem tryggja virðingu þess og
          stuðla að sjálfsbjörg þess og virkri þátttöku í samfélaginu.
2. Aðildarríki viðurkenna rétt fatlaðs barns til sérstakrar umönnunar, og skulu
  þau stuðla að því og sjá um að barni sem á rétt á því, svo og þeim er hafa á
 hendi umönnun þess, verði eftir því sem föng eru á veitt sú aðstoð sem sótt er
     um og hentar barninu og aðstæðum foreldra eða annarra sem annast það.
 3. Með tilliti til hinna sérstöku þarfa fatlaðs barns skal aðstoð samkvæmt 2.
  tölul. þessarar greinar veitt ókeypis þegar unnt er, með hliðsjón af efnahag
  foreldra eða annarra sem hafa á hendi umönnun þess, og skal hún miðuð við að
tryggt sé að fatlaða barnið hafi í raun aðgang að og njóti menntunar, þjálfunar,
    heilbrigðisþjónustu, endurhæfingar, starfsundirbúnings og möguleika til
 tómstundaiðju, þannig að stuðlað sé að sem allra mestri félagslegri aðlögun og
          þroska þess, þar á meðal í menningarlegum og andlegum efnum.
 4. Aðildarríki skulu í anda alþjóðlegrar samvinnu stuðla að því að skipst sé á
    viðeigandi upplýsingum um fyrirbyggjandi heilsugæslu og læknisfræðilega,
  sálfræðilega og starfræna meðferð fatlaðra barna, þ. á m. með dreifingu á og
  aðgangi að upplýsingum um endurhæfingaraðferðir, menntun og atvinnuhjálp, er
  miði að því að gera aðildarríkjum kleift að bæta getu sína og færni og auka
 reynslu sína að þessu leyti. Hvað þetta snertir skal tekið sérstakt tillit til
                              þarfa þróunarlanda.
 24. gr. 1. Aðildarríki viðurkenna rétt barns til að njóta besta heilsufars sem
hægt er að tryggja, og aðstöðu til læknismeðferðar og endurhæfingar. Aðildarríki
skulu kappkosta að tryggja að ekkert barn fari á mis við rétt sinn til að njóta
                          slíkrar heilbrigðisþjónustu.
     2. Aðildarríki skulu stefna að því að réttur þessi komist að fullu til
               framkvæmda, og einkum gera viðeigandi ráðstafanir:
                    a) Til að draga úr ungbarna- og barnadauða.
            b) Til að tryggja öllum börnum nauðsynlega læknisaðstoð og
          heilbrigðisþjónustu, með áherslu á uppbyggingu heilsugæslu.
           c) Til að berjast gegn sjúkdómum og vannæringu, þ. á m. innan
   heilsugæslunnar, meðal annars með því að beita þeirri tækniþekkingu sem er
     auðveldlega tiltæk og með því að útvega nægilega holla fæðu og hreint
drykkjarvatn um leið og tekið sé tillit til hættu á umhverfismengun og áhrifa af
                                 völdum hennar.
      d) Til að tryggja mæðrum viðeigandi heilbrigðisþjónustu fyrir og eftir
                                    fæðingu.
    e) Til að sjá um að allir þjóðfélagshópar, en einkum foreldrar og börn, fái
      upplýsingar um og eigi aðgang að fræðslu og fái aðstoð við að beita
    grundvallarþekkingu á heilbrigði barna og næringu, kostum brjóstagjafar,
                 hreinlæti, umhverfishreinlæti og slysavörnum.
    f) Til að þróa heilsuvernd, leiðbeiningar til foreldra og fræðslu og aðstoð
                            við fjölskylduáætlanir.
3. Aðildarríki skulu gera allar þær ráðstafanir sem vænlegar eru til árangurs og
við eiga í því skyni að ryðja úr vegi hefðum sem eru skaðlegar heilbrigði barna.
4. Aðildarríki skuldbinda sig til að stuðla að og hvetja til alþjóðasamvinnu er
beinist að því að smám saman komi réttur sá sem viðurkenndur er í grein þessari
 til fullra framkvæmda. Hvað þetta snertir skal tekið sérstakt tillit til þarfa
                                 þróunarríkja.
  25. gr. Aðildarríki viðurkenna að barn sem þar til bær stjórnvöld hafa falið
   öðrum til umönnunar, verndar eða meðferðar vegna líkamlegrar eða andlegrar
 vanheilsu eigi rétt á að meðferð þess og allar aðrar aðstæður sem að vistinni
                          lúta sæti athugun reglulega.
  26. gr. 1. Aðildarríki viðurkenna rétt hvers barns til að njóta félagslegrar
    aðstoðar, þar með talið almannatrygginga, og skulu þau gera nauðsynlegar
    ráðstafanir samkvæmt lögum sínum til að rétti þessum sé komið til fullra
                                  framkvæmda.
2. Bætur skulu þar sem við á veittar með hliðsjón af efnum og aðstæðum barns og
þeirra sem bera ábyrgð á framfærslu þess, svo og öllu öðru sem snertir umsókn um
             bætur lagða fram af barninu eða öðrum fyrir þess hönd.
27. gr. 1. Aðildarríki viðurkenna rétt hvers barns til lífsafkomu sem nægir því
 til að ná líkamlegum, sálrænum, andlegum, siðferðilegum og félagslegum þroska.
 2. Foreldrar eða foreldri, eða aðrir sem ábyrgir eru fyrir uppeldi barns, bera
höfuðábyrgð á því í samræmi við getu sína og fjárhagsaðstæður að sjá barni fyrir
      þeim lífsskilyrðum sem eru því nauðsynleg til að komast til þroska.
   3. Aðildarríki skulu í samræmi við aðstæður sínar og efni gera viðeigandi
ráðstafanir til að veita foreldrum og öðrum sem ábyrgir eru fyrir uppeldi barns
aðstoð til að neyta þessa réttar, og skulu þegar þörf krefur láta í té efnislega
aðstoð og sjá fyrir stuðningsúrræðum, einkum að því er fæði, klæðnað og húsnæði
                                    snertir.
    4. Aðildarríki skulu gera allar viðeigandi ráðstafanir til að innheimta
framfærslueyri með barni frá foreldrum eða öðrum sem bera fjárhagslega ábyrgð á
 barninu, bæði innanlands og frá útlöndum. Einkum skulu þau stuðla að aðild að
 alþjóðasamningum eða að gerð slíkra samninga svo og gera aðrar ráðstafanir sem
   við eiga þegar sá sem ber fjárhagslega ábyrgð á barninu býr í öðru ríki en
                                    barnið.
  28. gr. 1. Aðildarríki viðurkenna rétt barns til menntunar og skulu þau, til
 þess að réttur þessi nái fram að ganga stig af stigi og þannig að allir njóti
                             sömu tækifæra, einkum:
         a) Koma á skyldu til grunnmenntunar sem allir geti notið ókeypis.
     b) Stuðla að þróun ýmiss konar framhaldsmenntunar, þar á meðal almennrar
menntunar og starfsmenntunar, veita öllum börnum kost á að njóta hennar, og gera
  aðrar ráðstafanir sem við eiga, svo sem með því að veita ókeypis menntun og
              bjóða fjárhagslega aðstoð þeim sem hennar þurfa með.
    c) Veita öllum kost á æðri menntun eftir hæfileikum, með hverjum þeim ráðum
                                 sem við eiga.
   d) Sjá til þess að upplýsingar og ráðgjöf um nám og starfsval séu fyrir hendi
                         og aðgengilegar öllum börnum.
   e) Gera ráðstafanir til að stuðla að reglulegri skólasókn og draga úr því að
                           nemendur hverfi frá námi.
2. Aðildarríki skulu gera allt það sem við á til að tryggja að námsaga sé haldið
  uppi með þeim hætti sem samrýmist mannlegri reisn barnsins og í samræmi við
                                samning þennan.
   3. Aðildarríki skulu stuðla að og hvetja til alþjóðasamvinnu um menntamál,
 einkum í því skyni að leggja fram skerf til útrýmingar á vanþekkingu og ólæsi
 hvarvetna í heiminum, og greiða fyrir aðgangi að vísinda- og tækniþekkingu og
 nútímakennsluaðferðum. Hvað þetta snertir skal tekið sérstakt tillit til þarfa
                                 þróunarríkja.
29. gr. 1. Aðildarríki eru sammála um að menntun barns skuli beinast að því að:
   a) Rækta eftir því sem frekast er unnt persónuleika, hæfileika og andlega og
                              líkamlega getu þess.
           b) Móta með því virðingu fyrir mannréttindum og mannfrelsi og
   grundvallarsjónarmiðum þeim er fram koma í sáttmála hinna Sameinuðu þjóða.
   c) Móta með því virðingu fyrir foreldrum þess, menningarlegri arfleifð þess,
 tungu og gildismati, þjóðernislegum gildum þess lands er það býr í og þess er
 það kann að vera upprunnið frá, og fyrir öðrum menningarháttum sem frábrugðnir
                           eru menningu þess sjálfs.
       d) Undirbúa barn til að lifa ábyrgu lífi í frjálsu þjóðfélagi, í anda
 skilnings, friðar, umburðarlyndis, jafnréttis karla og kvenna og vináttu milli
 allra þjóða, þjóðhátta-, þjóðernis- og trúarhópa, og fólks af frumbyggjaættum.
         e) Að móta með því virðingu fyrir náttúrulegu umhverfi mannsins.
2. Eigi skal líta svo á að í grein þessari eða í 28. gr. sé fólgin nein íhlutun
   í rétt manna og hópa til að koma á fót og stjórna menntastofnunum, enda sé
 ávallt gætt þeirra meginreglna, sem fram koma í 1. tölul. þessarar greinar, og
 lágmarkskrafna sem ríkisvaldið kann að gera til menntunar sem slíkar stofnanir
                                     veita.
30. gr. Í ríkjum þar sem minnihlutahópar hafa myndast vegna sérstakra þjóðhátta,
 trúarbragða eða tungumála, eða þar sem frumbyggjar eru, skal barni sem heyrir
til slíks hóps ekki meinað að njóta eigin menningar, játa og iðka eigin trú, og
              nota eigið tungumál í samfélagi með öðrum í hópnum.
 31. gr. 1. Aðildarríki viðurkenna rétt barns til hvíldar og tómstunda, til að
  stunda leiki og skemmtanir sem hæfa aldri þess, og til frjálsrar þátttöku í
                            menningarlífi og listum.
    2. Aðildarríki skulu virða og efla rétt barns til að taka fullan þátt í
 menningar- og listalífi, og skulu stuðla að því að viðeigandi og jöfn tækifæri
         séu veitt til að stunda menningarlíf, listir og tómstundaiðju.
 32. gr. 1. Aðildarríki viðurkenna rétt barns til að vera verndað fyrir arðráni
 og vinnu sem líklegt er að því stafi hætta af eða komið gæti niður á námi þess
 eða skaðað heilsu þess eða líkamlegan, sálrænan, andlegan, siðferðislegan eða
                              félagslegan þroska.
2. Aðildarríki skulu gera ráðstafanir á sviði löggjafar, stjórnsýslu, félagsmála
  og menntamála til að tryggja framkvæmd þessarar greinar. Í því skyni, og með
     hliðsjón af viðeigandi ákvæðum annarra alþjóðlegra löggerninga, skulu
                              aðildarríki einkum:
         a) Kveða á um lágmarksaldursmark eða -mörk til ráðningar í starf.
             b) Setja viðeigandi reglur um vinnutíma og vinnuskilyrði.
    c) Mæla fyrir um viðeigandi refsingar eða önnur viðurlög til að tryggja að
            ákvæðum greinar þessarar verði framfylgt á virkan hátt.
33. gr. Aðildarríki skulu gera allar viðeigandi ráðstafanir, þar á meðal á sviði
   löggjafar, stjórnsýslu, félagsmála og menntamála, til verndar börnum gegn
ólöglegri notkun ávana- og fíkniefna og skynvilluefna svo sem þau eru skilgreind
  í alþjóðasamningum sem um þau fjalla, og til að koma í veg fyrir að börn séu
         notuð við ólöglega framleiðslu slíkra efna og verslun með þau.
     34. gr. Aðildarríki skuldbinda sig til að vernda börn fyrir hvers kyns
 kynferðislegri notkun eða misnotkun í kynferðislegum tilgangi. Í þeim tilgangi
    skulu þau einkum gera allt sem við á, bæði innanlands og með tvíhliða og
                marghliða ráðstöfunum, til að koma í veg fyrir:
    a) Að barn sé talið á eða þvingað til að taka þátt í hvers konar ólögmætri
                            kynferðislegri háttsemi.
      b) Að börn séu notuð til vændis eða annarra ólögmætra kynferðisathafna.
         c) Að börn séu notuð í klámsýningum eða til að búa til klámefni.
 35. gr. Aðildarríki skulu gera allt sem við á, bæði innanlands og með tvíhliða
og marghliða ráðstöfunum, til að koma í veg fyrir brottnám barna, sölu á börnum
 og verslun með börn í hvaða tilgangi sem er, og hvernig sem slíkt á sér stað.
   36. gr. Aðildarríki skulu vernda börn gegn hvers kyns annarri notkun sem á
               einhvern hátt getur stefnt velferð þeirra í hættu.
                    37. gr. Aðildarríki skulu gæta þess að:
    a) Ekkert barn sé látið sæta pyndingum eða annarri grimmilegri, ómannlegri
    eða vanvirðandi meðferð eða refsingu. Ekki skal ákveða dauðarefsingu eða
  lífstíðarfangelsi án möguleika á lausn fyrir afbrot sem yngri menn en 18 ára
                                  hafa framið.
   b) Ekkert barn sé ólöglega eða gerræðislega svipt frjálsræði sínu. Handtaka,
  varðhald og fangelsun barns skal eiga sér stað samkvæmt lögum, og skal slíku
     aðeins beitt sem síðasta úrræði og í skemmsta tíma sem við getur átt.
   c) Farið sé mannúðlega með hvert það barn sem svipt er frjálsræði sínu og af
 virðingu fyrir meðfæddri göfgi manna og með þeim hætti að tekið sé tillit til
þarfa einstaklings á þeim aldri sem um ræðir. Einkum skal halda hverju því barni
sem svipt er frjálsræði sínu aðskildu frá fullorðnum, nema ef talið er að því sé
fyrir bestu að gera það ekki, og á barn rétt á að halda tengslum við fjölskyldu
        sína með bréfaskriftum og heimsóknum, nema sérstaklega standi á.
    d) Hvert það barn sem svipt er frjálsræði eigi rétt á skjótri lögfræðilegri
    aðstoð og annarri viðeigandi aðstoð, svo og rétt til að vefengja lögmæti
   frjálsræðissviptingar sinnar fyrir dómstól eða öðru þar til bæru óháðu og
          óhlutdrægu stjórnvaldi, og til að fá skjótan úrskurð þar um.
  38. gr. 1. Aðildarríki skuldbinda sig til að virða og tryggja virðingu fyrir
 þeim alþjóðlegu mannúðarreglum sem gilda gagnvart þeim í vopnaátökum og varða
                                     börn.
2. Aðildarríki skulu gera allar raunhæfar ráðstafanir til að tryggja að þeir sem
    ekki hafa náð fimmtán ára aldri taki ekki beinan þátt í vopnaviðskiptum.
3. Aðildarríki skulu forðast að kalla þá sem hafa ekki náð fimmtán ára aldri til
herþjónustu. Við herkvaðningu þeirra sem náð hafa fimmtán ára aldri en hafa ekki
   náð átján ára aldri skulu aðildarríki leitast við að láta hina elstu ganga
                                     fyrir.
4. Í samræmi við skyldur sínar samkvæmt alþjóðlegum mannúðarreglum til að vernda
     óbreytta borgara í vopnaátökum skulu aðildarríki gera allar raunhæfar
    ráðstafanir til að tryggja börnum, sem áhrif vopnaátaka ná til, vernd og
                                    umönnun.
39. gr. Aðildarríki skulu gera allar viðeigandi ráðstafanir til að stuðla að því
    að barn, sem sætt hefur vanrækslu, notkun eða misnotkun af nokkru tagi,
 pyndingum eða annars konar grimmilegri, ómannlegri eða vanvirðandi meðferð eða
 refsingu, eða er fórnarlamb vopnaátaka, hljóti líkamlegan og sálrænan bata og
 aðlagist samfélaginu á ný. Leita skal bata og aðlögunar í umhverfi sem hlynnir
                  að heilsu, sjálfsvirðingu og göfgi barnsins.
 40. gr. 1. Aðildarríki viðurkenna rétt hvers þess barns, sem er grunað, ásakað
 eða fundið sekt um brot á refsilögum, til meðferðar sem styrkir vitund þess um
  eigin göfgi og manngildi, sem treystir virðingu þess fyrir mannréttindum og
mannfrelsi annarra, og sem tekur tillit til aldurs barnsins og þess að æskilegt
      sé að stuðla að aðlögun þess og því að það gegni jákvæðu hlutverki í
                                  samfélaginu.
   2. Skulu aðildarríki í þessu skyni, og með hliðsjón af viðeigandi ákvæðum
                alþjóðlegra löggerninga, einkum sjá til þess að:
    a) Ekkert barn sé grunað, ásakað eða fundið sekt um brot á refsilögum vegna
   verknaða eða aðgerðarleysis sem ekki var lagt bann við í landslögum eða að
    þjóðarétti á þeim tíma er verknaðurinn eða aðgerðarleysið átti sér stað.
         b) Hvert það barn sem grunað er eða ásakað um refsilagabrot njóti
                        eftirgreindra lágmarksréttinda:
          i) Að vera talið saklaust þar til það er fundið sekt að lögum.
     ii) Að fá vitneskju um kærurnar gegn því án tafar og beint, og, ef við á,
  fyrir milligöngu foreldra sinna eða lögráðamanna og að njóta lögfræðilegrar
aðstoðar eða annarrar viðeigandi aðstoðar við undirbúning og framsetningu á vörn
                                     sinni.
   iii) Að fá gert út um mál sitt án tafar af þar til bæru, óháðu og óhlutdrægu
  yfirvaldi eða dómstól, við réttláta og lögmælta rannsókn, enda sé til staðar
lögfræðileg eða önnur viðeigandi aðstoð, svo og foreldrar þess eða lögráðamenn,
 nema það sé ekki talið barninu fyrir bestu, sérstaklega með tilliti til aldurs
                               eða aðstæðna þess.
    iv) Að verða ekki þröngvað til að bera vitni eða játa á sig sök, að spyrja
eða láta spyrja vitni sem leidd eru gegn því, og að vitni þess komi fyrir og séu
                            spurð við sömu aðstæður.
    v) Að ákvörðun um að það hafi brotið gegn refsilögum svo og ráðstafanir sem
    gerðar eru vegna hennar séu endurskoðaðar af æðra þar til bæru óháðu og
                óhlutdrægu yfirvaldi eða dómstól samkvæmt lögum.
   vi) Að fá ókeypis aðstoð túlks ef barnið skilur ekki eða talar ekki tungumál
                               það sem notað er.
         vii) Að friðhelgi einkalífs þess sé virt að fullu á öllum stigum
                              málsmeðferðarinnar.
  3. Aðildarríki skulu hvetja til þess að settar séu lagareglur, og reglur um
málsmeðferð, skipuð stjórnvöld og settar á fót stofnanir sérstaklega fyrir börn
       sem eru grunuð, ásökuð eða fundin sek um refsilagabrot, og einkum:
     a) Ákveða þann lágmarksaldur, sem börn verða að hafa náð til þess að vera
                                 talin sakhæf.
     b) Gera, þegar það á við og þykir henta, ráðstafanir til að fara með mál
 slíkra barna án þess að leita til dómstóla, enda sé mannréttinda og lögverndar
                                 gætt að fullu.
4. Séð skal til þess að grípa megi til ýmiss konar ráðstafana, svo sem umsjónar,
        leiðsagnar, eftirlits, ráðgjafar, skilorðs, fósturs, fræðslu- og
   starfsnámsáætlana og annarra valkosta í stað vistunar á stofnunum, til að
 tryggja að með börn sé farið á þann hátt sem velferð þeirra hæfir og samræmist
                        bæði aðstæðum þeirra og brotinu.
 41. gr. Ekkert í samningi þessum skal hafa áhrif á reglur sem stuðla frekar að
         því að réttindi barnsins komist til framkvæmda og vera kunna í
                            a) lögum aðildarríkis, eða
                b) alþjóðalögum sem í gildi eru gagnvart því ríki.

                                   II. hluti.
 42. gr. Aðildarríki skuldbinda sig til að kynna meginreglur og ákvæði samnings
     þessa víða með viðeigandi og virkum hætti, jafnt börnum og fullorðnum.
43. gr. 1. Til þess að kanna hvernig aðildarríkjum miðar við að koma í framkvæmd
 þeim skuldbindingum sem þau taka á sig með samningi þessum skal setja á stofn
   nefnd um réttindi barnsins, er fer með þau verkefni sem hér á eftir segir.
     2. Í nefndinni skulu eiga sæti tíu sérfræðingar sem séu vammlausir og
viðurkenndir fyrir hæfni á því sviði sem samningur þessi tekur til. Nefndarmenn
    skulu valdir af aðildarríkjum úr hópi ríkisborgara þeirra og starfa sem
    einstaklingar, en taka skal tillit til þess að landfræðileg dreifing sé
                   sanngjörn, svo og til helstu réttarkerfa.
3. Nefndarmenn skulu kjörnir leynilegri kosningu af skrá um menn sem aðildarríki
    hafa tilnefnt. Hvert aðildarríki getur tilnefnt einn mann úr hópi eigin
                                 ríkisborgara.
4. Fyrsta kosning nefndarmanna skal fara fram eigi síðar en sex mánuðum eftir að
  samningur þessi öðlast gildi, og síðan annað hvert ár. Eigi síðar en fjórum
 mánuðum fyrir hvern kjördag skal aðalframkvæmdastjóri Sameinuðu þjóðanna senda
   aðildarríkjum bréf, og bjóða þeim að leggja fram tilnefningar sínar innan
 tveggja mánaða. Skal aðalframkvæmdastjóri síðan gera skrá í stafrófsröð um þá
sem tilnefndir hafa verið, þar sem getið sé aðildarríkis þess sem tilnefndi, og
                        leggja hana fyrir aðildarríkin.
5. Kosning skal fara fram á fundum aðildarríkja, sem aðalframkvæmdastjóri kallar
 saman í aðalstöðvum Sameinuðu þjóðanna. Á fundunum, sem eru lögmætir ef tveir
þriðju aðildarríkjanna sækja þá, skulu þeir teljast kosnir til nefndarinnar sem
   fá flest atkvæði og hreinan meiri hluta atkvæða fulltrúa aðildarríkja sem
                       viðstaddir eru og greiða atkvæði.
     6. Kjörtímabil nefndarmanna er fjögur ár. Þá má endurkjósa ef þeir eru
tilnefndir að nýju. Kjörtímabil fimm þeirra nefndarmanna sem kosnir eru í fyrstu
   kosningu rennur út að liðnum tveimur árum, og skal fundarstjóri velja nöfn
         þeirra með hlutkesti þegar er fyrsta kosning hefur farið fram.
 7. Nú deyr nefndarmaður eða segir af sér, eða lýsir því yfir að hann geti ekki
lengur sinnt nefndarstörfum af einhverjum öðrum ástæð um, og skal þá aðildarríki
það sem tilnefndi hann tilnefna annan nefndarmann úr hópi ríkisborgara sinna er
 gegni störfum það sem eftir lifir kjörtímabilsins, enda samþykki nefndin það.
                    8. Nefndin setur sér sjálf starfsreglur.
               9. Nefndin kýs embættismenn sína til tveggja ára.
    10. Fundir nefndarinnar skulu að jafnaði haldnir í aðalstöðvum Sameinuðu
þjóðanna, eða á öðrum hentugum fundarstað að ákvörðun nefndarinnar. Nefndin skal
   yfirleitt koma saman árlega. Á fundi aðildarríkja að samningi þessum skal
   ákveðið, og endurmetið ef þörf krefur, hve lengi fundir nefndarinnar skuli
         standa að áskildu samþykki allsherjarþings Sameinuðu þjóðanna.
     11. Aðalframkvæmdastjóri Sameinuðu þjóðanna skal sjá fyrir nauðsynlegu
 starfsliði og aðstöðu til þess að nefndin geti rækt starf sitt á fullnægjandi
                         hátt samkvæmt samningi þessum.
 12. Þeir sem sæti eiga í nefnd þeirri sem stofnuð er samkvæmt samningi þessum
skulu, með samþykki allsherjarþingsins, fá þóknun úr sjóðum Sameinuðu þjóðanna,
         og með þeim skilmálum og skilyrðum sem þingið kann að ákveða.
     44. gr. 1. Aðildarríki skuldbinda sig til að láta nefndinni í té fyrir
milligöngu aðalframkvæmdastjóra Sameinuðu þjóðanna skýrslur um það sem þau hafa
   gert til að koma í framkvæmd réttindum þeim sem viðurkennd eru í samningi
              þessum, og um hvernig miðað hefur í beitingu þeirra:
    a) innan tveggja ára frá því er samningur þessi hefur öðlast gildi gagnvart
                         aðildarríki því sem í hlut á,
                          b) og síðan á fimm ára fresti.
2. Í skýrslum sem gerðar eru samkvæmt þessari grein skal bent á þá þætti og þau
 vandkvæði, ef um það er að ræða, sem áhrif kunna að hafa á að hve miklu leyti
  tekist hefur að fullnægja þeim skuldbindingum sem kveðið er á um í samningi
 þessum. Í skýrslunum skulu einnig koma fram upplýsingar er nægja til að veita
   nefndinni gagngera yfirsýn yfir framkvæmd samningsins í viðkomandi landi.
 3. Samningsríki, sem lagt hefur fyrir nefndina í upphafi alhliða skýrslu, þarf
ekki í síðari skýrslum sínum til nefndarinnar samkvæmt b-lið 1. tölul. þessarar
    greinar að endurtaka grundvallarupplýsingar sem veittar hafa verið áður.
  4. Nefndin getur óskað frekari upplýsinga frá aðildarríkjum sem skipta máli
                          fyrir framkvæmd samningsins.
 5. Nefndin skal fyrir milligöngu efnahags- og félagsmálaráðs leggja skýrslu um
             störf sín fyrir allsherjarþingið á tveggja ára fresti.
   6. Hvert aðildarríki skal sjá um að skýrslur þess séu auðveldlega tiltækar
                            almenningi í landi sínu.
     45. gr. Til að hlynna að virkri framkvæmd samnings þessa og stuðla að
                    alþjóðlegri samvinnu á gildissviði hans:
     a) Eiga sérstofnanirnar, Barnahjálp Sameinuðu þjóðanna og aðrar stofnanir
Sameinuðu þjóðanna rétt á fyrirsvari þegar fjallað er um framkvæmd þeirra reglna
   samningsins sem skyldur þeirra varða. Nefndin getur boðið sérstofnununum,
    Barnahjálp Sameinuðu þjóðanna og öðrum þar til hæfum stofnunum að veita
 sérfræðilega ráðgjöf um framkvæmd samningsins á þeim sviðum sem varða skyldur
     hverrar stofnunar um sig, eins og hún telur henta. Nefndin getur boðið
   sérstofnununum, Barnahjálp Sameinuðu þjóðanna og öðrum stofnunum Sameinuðu
  þjóðanna að leggja fram skýrslur um framkvæmd samningsins á þeim sviðum sem
                        falla innan starfssviðs þeirra.
     b) Skal nefndin eins og hún telur henta senda sérstofnununum, Barnahjálp
   Sameinuðu þjóðanna og öðrum hæfum stofnunum skýrslur aðilda rríkja þar sem
beiðni er borin fram um tæknilega aðstoð eða aðra hjálp, eða þar sem fram kemur
  að slíks sé þörf, ásamt athugasemdum og tillögum nefndarinnar varðandi slíka
                        beiðni eða ábendingu, ef við á.
    c) Getur nefndin mælst til þess við allsherjarþingið að það fari fram á við
     aðalframkvæmdastjóra að hann geri fyrir hönd nefndarinnar athuganir á
              tilgreindum álitaefnum sem varða réttindi barnsins.
   d) Getur nefndin lagt fram tillögur og almenn tilmæli er byggjast á vitneskju
 sem henni hefur borist samkvæmt 44. og 45. gr. samnings þessa. Slíkar tillögur
 og almenn tilmæli skulu send hverju því aðildarríki sem málið varðar, og skal
allsherjarþinginu skýrt frá þeim og athugasemdir aðildarríkja látnar fylgja, ef
                               um þær er að ræða.

                                  III. hluti.
   46. gr. Samningur þessi skal liggja frammi til undirritunar af hálfu allra
                                     ríkja.
47. gr. Samningur þessi er háður fullgildingu. Fullgildingarskjölum skal koma í
              vörslu hjá aðalframkvæmdastjóra Sameinuðu þjóðanna.
     48. gr. Öllum ríkjum skal heimilt að gerast aðilar að samningi þessum.
 Aðildarskjölum skal koma í vörslu hjá aðalframkvæmdastjóra Sameinuðu þjóðanna.
49. gr. 1. Samningur þessi gengur í gildi á þrítugasta degi eftir að tuttugasta
      fullgildingar- eða aðildarskjalinu hefur verið komið til vörslu hjá
                    aðalframkvæmdastjóra Sameinuðu þjóðanna.
  2. Gagnvart sérhverju ríki sem fullgildir samning þennan eða gerist aðili að
honum eftir að tuttugasta fullgildingar- eða aðildarskjalinu hefur verið komið í
  vörslu skal hann öðlast gildi á þrítugasta degi eftir að fullgildingar- eða
                 aðildarskjali þess hefur verið komið í vörslu.
50. gr. 1. Sérhvert aðildarríki má bera fram breytingartillögu og fá hana skráða
 hjá aðalframkvæmdastjóra Sameinuðu þjóðanna. Aðalframkvæmdastjórinn skal síðan
 senda hana aðildarríkjum, ásamt tilmælum um að þau tilkynni hvort þau séu því
hlynnt að haldin verði ráðstefna aðildarríkja til þess að athuga tillögurnar og
   greiða atkvæði um þær. Ef að minnsta kosti einn þriðji aðildarríkjanna er
 hlynntur slíkri ráðstefnu innan fjögurra mánaða frá því er tilmælin eru borin
  fram skal aðalframkvæmdastjórinn boða til hennar á vegum Sameinuðu þjóðanna.
 Sérhver breytingartillaga, sem samþykkt er af meiri hluta þeirra aðildarríkja
 sem ráðstefnuna sækja og atkvæði greiða, skal lögð fyrir allsherjarþingið til
                                  samþykktar.
  2. Breytingartillaga, sem samþykkt er skv. 1. tölul. þessarar greinar, skal
öðlast gildi þegar allsherjarþing Sameinuðu þjóðanna hefur samþykkt hana og hún
         hefur verið staðfest af tveimur þriðju hluta aðildarríkjanna.
 3. Þegar breytingartillaga öðlast gildi er hún bindandi fyrir þau aðildarríki
  sem hafa staðfest hana, en önnur aðildarríki skulu áfram bundin af samningi
               þessum og fyrri breytingum sem þau hafa samþykkt.
 51. gr. 1. Aðalframkvæmdastjóri Sameinuðu þjóðanna skal taka við og framsenda
 öllum ríkjum texta þeirra fyrirvara sem ríki gera er þau fullgilda samninginn
                          eða gerast aðilar að honum.
2. Ekki er heimilt að gera fyrirvara sem ósamrýmanlegur er markmiðum og tilgangi
                                samnings þessa.
      3. Fyrirvara má afturkalla hvenær sem er með tilkynningu um það til
aðalframkvæmdastjóra Sameinuðu þjóðanna, sem síðan skýrir öllum ríkjum frá því.
 Tilkynningin öðlast gildi á þeim degi er aðalframkvæmdastjóri tekur við henni.
 52. gr. Aðildarríki getur sagt upp samningi þessum með skriflegri tilkynningu
til aðalframkvæmdastjóra Sameinuðu þjóðanna. Uppsögn öðlast gildi einu ári eftir
               að aðalframkvæmdastjóri tekur við tilkynningunni.
   53. gr. Aðalframkvæmdastjóri Sameinuðu þjóðanna er tilnefndur vörsluaðili
                                samnings þessa.
  54. gr. Frumrit samnings þessa, en arabískur, enskur, franskur, kínverskur,
        rússneskur og spánskur texti hans eru jafngildir, skal komið til
            aðalframkvæmdastjóra Sameinuðu þjóðanna til varðveislu.

    Valfrjáls bókun^1) við samninginn um réttindi barnsins um sölu á börnum,
                            barnavændi og barnaklám.
    ^1)Birt sem augl. í Stjtíð. C 2001 nr. 29. Öðlaðist gildi 18. janúar 2002,
                             sbr. augl. C 12/2002.
                      Ríkin, sem eru aðilar að bókun þessari,
   telja að til þess að ná enn frekar markmiðum samningsins um réttindi barnsins
og koma ákvæðum hans í framkvæmd, einkum 1., 11., 21., 32., 33., 34., 35. og 36.
gr., sé viðeigandi að aðildarríkin geri frekari ráðstafanir til þess að tryggja
     að barnið njóti verndar gegn sölu á börnum, barnavændi og barnaklámi,
    telja einnig að samningurinn um réttindi barnsins viðurkenni rétt barnsins
  til þess að njóta verndar gegn arðráni og vinnu sem líklegt er að því stafi
hætta af eða gæti komið niður á námi barnsins eða verið skaðlegt heilsu þess eða
     líkamlegum, sálrænum, andlegum, siðferðislegum eða félagslegum þroska,
     hafa þungar áhyggjur af umtalsverðri og síaukinni verslun með börn milli
      landa í þeim tilgangi að selja þau, vegna barnavændis og barnakláms,
       hafa af því alvarlegar áhyggjur að kynlífsferðamennska, sem börn eru
 sérstaklega varnarlaus gegn, hefur breiðst út og færst í aukana, þar sem slíkt
              stuðlar að sölu á börnum, barnavændi og barnaklámi,
   viðurkenna að til eru margir hópar sem eru sérlega varnarlausir, þar á meðal
  eru stúlkubörn, sem eru frekar í hættu að sæta kynlífsmisnotkun og að fjöldi
        stúlkubarna er vantalinn meðal þeirra sem sæta kynlífsmisnotkun,
   hafa áhyggjur af auknu framboði á barnaklámi á Netinu og í gegnum aðra tækni
sem er í þróun og með alþjóðaráðstefnuna um baráttuna gegn barnaklámi á Netinu,
sem haldin var í Vín 1999, í huga, einkum ályktun hennar um að krefjast þess að
 framleiðsla, dreifing, útflutningur, sending, innflutningur, eign af ásetningi
 og auglýsingar á barnaklámi verði flokkuð sem glæpsamlegt athæfi um heim allan
     og að leggja áherslu á mikilvægi náinnar samvinnu milli stjórnvalda og
                   Netiðnaðarins og að þau bindist samtökum,
   álíta að með heildarnálgun verði auðveldara að útrýma sölu barna, barnavændi
  og barnaklámi, og með því að takast á við áhrifaþætti, þar á meðal vanþróun,
   fátækt, mismunandi efnahag, ójöfnuð í félagslegu og efnhagslegu skipulagi,
 vanhæfar fjölskyldur, menntunarskort, búferlaflutninga fólks úr sveit í borg,
 mismunun kynjanna, óábyrga kynlífshegðun fullorðinna, skaðlegar hefðir, vopnuð
                           átök og verslun með börn,
    álíta að aðgerða sé þörf til að auka skilning almennings í þeim tilgangi að
draga úr eftirspurn neytenda eftir börnum sem söluvöru, barnavændi og barnaklámi
og álíta einnig að mikilvægt sé að styrkja alheimssamtök allra þátttakenda og að
                          bæta framkvæmd á landsvísu,
    vekja athygli á ákvæðum alþjóðalagagerninga sem skipta máli vegna verndar á
    börnum, þar á meðal Haag-samningnum um vernd barna og samvinnu varðandi
 ættleiðingu milli landa, Haag-samningnum um einkaréttarleg áhrif af brottnámi
  barna til flutnings milli landa og Haag-samningnum um lögsögu, gildandi lög,
  viðurkenningu, fullnustu og samvinnu vegna ábyrgðar foreldra og aðgerða til
 verndar börnum og samþykkt Alþjóðavinnumálastofnunarinnar nr. 182 um bann við
   barnavinnu í sinni verstu mynd og tafarlausar aðgerðir til að afnema hana,
   finna til hvatningar vegna yfirgnæfandi stuðnings við samninginn um réttindi
 barnsins sem sýnir hve útbreitt fylgið er við að stuðla að og vernda réttindi
                                   barnsins,
   viðurkenna mikilvægi þess að komið verði í framkvæmd ákvæðum aðgerðaáætlunar
 um að hindra sölu á börnum, barnavændi og barnaklám og yfirlýsingu og dagskrá
  sem samþykkt var á heimsþingi í Stokkhólmi dagana 27. til 31. ágúst 1996 um
aðgerðir gegn því að hafa börn að féþúfu og til kynlífsnota, og öðrum ákvörðunum
          og tilmælum viðeigandi alþjóðlegra stofnana sem máli skipta,
     taka tilhlýðilegt tillit til þess hversu siðvenjur og menningarleg gildi
  sérhverrar þjóðar eiga stóran þátt í því að vernda barnið og tryggja að það
                           þroskist á jákvæðan hátt,
                       og hafa orðið ásátt um eftirfarandi:
 1. gr. Aðildarríki skulu banna sölu á börnum, barnavændi og barnaklám eins og
                        kveðið er á um í bókun þessari.
                         2. gr. Í bókun þessari merkir:
    a) sala á börnum: hvers kyns aðgerð eða viðskipti þar sem einstaklingur eða
 hópur fólks framselur öðrum barn gegn þóknun eða hvers kyns öðru endurgjaldi;
   b) barnavændi: notkun barns í kynlífsathöfnum gegn þóknun eða hvers kyns öðru
                                  endurgjaldi;
   c) barnaklám: hvers kyns framsetning, með hvaða hætti sem hún er, á barni sem
tekur þátt í augljósum kynlífsathöfnum, við raunverulegar eða tilbúnar aðstæður
 eða hvers kyns framsetning á kynfærum barns þegar megintilgangurinn með henni
                                tengist kynlífi.
3. gr. 1. Hvert aðildarríki skal að lágmarki tryggja að eftirfarandi aðgerðir og
athafnir falli að öllu leyti undir hegningar- og refsilög þar í landi hvort sem
 brotin eru framin í landinu eða milli landa eða hvort um einstök eða skipulögð
                               tilvik er að ræða:
     a) þegar um er að ræða sölu á börnum eins og hún er skilgreind í 2. gr.:
   i) að bjóða, afhenda eða þiggja barn, með hvaða hætti sem er, í þeim tilgangi
                                      að:
                           a. misnota barnið í kynlífi;
                     b. hagnast á líffæraflutningi úr barninu;
                          c. setja barnið í vinnuþrælkun;
      ii) að fá fram, sem milligöngumaður, samþykki fyrir ættleiðingu barns á
  óviðeigandi hátt og með því að brjóta gegn gildandi alþjóðalagagerningum um
                                  ættleiðingu;
    b) að bjóða, ná í, festa kaup á eða útvega barn vegna barnavændis, eins og
                          það er skilgreint í 2. gr.;
    c) að framleiða, dreifa, breiða út, flytja inn, flytja út, bjóða, selja eða
 eiga barnaklám í þeim tilgangi sem að ofan greinir eins og það er skilgreint í
                                     2. gr.
  2. Með fyrirvara um ákvæði í landslögum aðildarríkis skal hið sama gilda um
  tilraun til að fremja einhverja þessara athafna og um samsekt eða þátttöku í
                           einhverri þessara athafna.
3. Hvert aðildarríki skal gera þessi brot refsiverð með viðeigandi hegningu þar
             sem tekið er tillit til þess hversu alvarleg þau eru.
4. Með fyrirvara um ákvæði í landslögum skal hvert aðildarríki gera ráðstafanir,
þar sem við á, til að færa sönnur á ábyrgð lögaðila vegna brota sem staðfest eru
      í 1. mgr. þessarar greinar. Með fyrirvara um lagalegar meginreglur í
 aðildarríkinu getur, að því er lögaðila varðar, verið um að ræða refsiábyrgð,
                    einkaréttarábyrgð eða stjórnsýsluábyrgð.
    5. Aðildarríki skulu gera allar viðeigandi lagalegar og stjórnsýslulegar
  ráðstafanir til að tryggja að allir einstaklingar sem hlut eiga að máli við
 ættleiðingu barns aðhafist í samræmi við þá alþjóðalagagerninga sem við eiga.
    4. gr. 1. Hvert aðildarríki skal gera þær ráðstafanir sem kunna að vera
nauðsynlegar til að færa sönnur á lögsögu þess yfir brotunum sem vísað er til í
1. mgr. 3. gr. þegar brotin eru framin á yfirráðasvæði þess eða um borð í skipi
                      eða flugvél sem skráð er í því ríki.
 2. Hvert aðildarríki getur gert þær ráðstafanir sem kunna að vera nauðsynlegar
 til að koma á lögsögu þess vegna þeirra brota sem um getur í 1. mgr. 3. gr. í
                             eftirfarandi tilvikum:
    a) ef meintur afbrotamaður er ríkisborgari þess ríkis eða einstaklingur með
                       fasta búsetu á yfirráðasvæði þess;
                  b) ef fórnarlambið er ríkisborgari þess ríkis.
    3. Hvert aðildarríki skal einnig gera þær ráðstafanir sem kunna að vera
 nauðsynlegar til að koma á lögsögu sinni yfir þeim brotum sem nefnd eru hér að
    framan þegar meintur afbrotamaður er staddur á yfirráðasvæði þess og það
  framselur hann ekki til annars aðildarríkis af þeirri ástæðu að brotið hafi
                    verið framið af ríkisborgara í því ríki.
 4. Þessi bókun undanskilur ekki neina refsilögsögu sem er beitt í samræmi við
                                  innlend lög.
 5. gr. 1. Brotin, sem um getur í 1. mgr. 3. gr., skulu flokkuð sem afbrot sem
geta varðað framsali í öllum framsalssamningum sem til eru á milli aðildarríkja
og sem afbrot sem geta varðað framsali í öllum framsalssamningum sem síðar verða
     gerðir milli þeirra í samræmi við skilyrðin sem sett eru fram í þessum
                                   samningum.
 2. Ef aðildarríki, sem setur það skilyrði fyrir framsali að til sé samningur,
 fær beiðni um framsal frá öðru aðildarríki sem það hefur ekki framsalssamning
  við má líta á þessa bókun sem lagalegan grunn fyrir framsali með tilliti til
 þessara brota. Framsal skal háð skilyrðum sem kveðið er á um í lögum ríkisins
                            sem beiðni er beint til.
3. Aðildarríki, sem ekki setja það skilyrði fyrir framsali að til sé samningur,
   skulu sín í milli viðurkenna þessi brot sem afbrot sem varða framsali með
 fyrirvara um skilyrðin sem kveðið er á um í lögum ríkisins sem beiðni er beint
                                      til.
 4. Að því er varðar framsal milli aðildarríkja skal fara með þessi afbrot eins
  og þau hefðu ekki aðeins verið framin á þeim stað þar sem þau áttu sér stað
heldur einnig á yfirráðasvæði þeirra ríkja sem farið er fram á að færi sönnur á
                       lögsögu sína í samræmi við 4. gr.
5. Ef beiðni um framsal með tilliti til brots sem lýst er í 1. mgr. 3. gr. kemur
 fram og ef aðildarríkið sem beiðni er beint til fer ekki fram á eða vill ekki
 verða við beiðni um framsal vegna ríkisfangs brotamannsins skal það ríki gera
   tilheyrandi ráðstafanir til að leggja málið fyrir lögbær yfirvöld þess til
                                   saksóknar.
6. gr. 1. Aðildarríki skulu gefa hvort öðru kost á ómældri aðstoð í tengslum við
 málsmeðferð vegna rannsóknar, saksóknar eða framsals sem varðar þau afbrot sem
sett eru fram í 1. mgr. 3. gr., þar á meðal aðstoð við að afla sönnunargagna sem
              þau hafa handbær og eru nauðsynleg málsmeðferðinni.
   2. Aðildarríki skulu standa við skuldbindingar sínar skv. 1. mgr. þessarar
    greinar í samræmi við samninga eða annars konar samkomulag um gagnkvæma
 réttaraðstoð sem kann að vera í gildi milli þeirra. Þegar slíkir samningar eða
  samkomulag er ekki fyrir hendi skulu aðildarríkin veita hvert öðru aðstoð í
                             samræmi við landslög.
     7. gr. Aðildarríki skulu, með fyrirvara um ákvæði í landslögum þeirra:
   a) gera ráðstafanir til að kveða á um haldlagningu og eignaupptöku, eftir því
                                 sem við á, á:
      i) búnaði, eins og efnum, eignum og öðrum hlutum sem notaðir eru til að
             fremja afbrot eða auðvelda þau samkvæmt bókun þessari;
                  ii) hagnaði sem fenginn er með slíkum afbrotum;
   b) framkvæma beiðnir frá öðrum aðildarríkjum um haldlagningu og eignaupptöku
                muna eða hagnaðar sem um getur í i-lið a-liðar;
     c) gera ráðstafanir sem miða að því að loka tímabundið eða til frambúðar
            athafnasvæðum sem notuð eru til að fremja slík afbrot á.
   8. gr. 1. Aðildarríki skulu samþykkja viðeigandi ráðstafanir til að vernda
  réttindi og hagsmuni barna sem eru fórnarlömb þeirra athafna sem eru bönnuð
samkvæmt þessari bókun á öllum meðferðarstigum sakamáls, sérstaklega með því að:
     a) viðurkenna varnarleysi barna sem eru fórnarlömb og aðlaga málsmeðferð
  þannig að tekið sé tillit til sérstakra þarfa þeirra, þar á meðal sérstakar
                            þarfir þeirra sem vitna;
     b) upplýsa börn sem eru fórnarlömb um réttindi þeirra, hlutverk þeirra og
 umfang, tímasetningu og framvindu málsmeðferðarinnar og lúkningu mála þeirra;
    c) gefa færi á að sjónarmið, þarfir og áhyggjuefni barna sem eru fórnarlömb
komi fram og séu tekin til greina við málsmeðferð þar sem persónulegir hagsmunir
     þeirra eru í húfi á þann hátt sem er í samræmi við málsmeðferðarreglur
                                   landslaga;
      d) veita börnum sem eru fórnarlömb viðeigandi stuðningsþjónustu meðan á
                              málarekstri stendur;
   e) vernda, eftir því sem við á, einkalíf og upplýsingar um hver þau börn eru
  sem eru fórnarlömb og gera ráðstafanir í samræmi við landslög til að forðast
óviðeigandi dreifingu upplýsinga sem gætu leitt til þess að borin væru kennsl á
                            börn sem eru fórnarlömb;
     f) sjá til þess, þegar við á, að tryggja öryggi barna sem eru fórnarlömb,
 fjölskyldna þeirra og þeirra sem vitna í þeirra þágu, gegn ógnunum og hefndum;
         g) forðast óþarfa tafir í lúkningu mála og framkvæmd fyrirmæla og
  réttarúrskurðar þar sem börnum sem eru fórnarlömb eru ákvarðaðar skaðabætur.
  2. Aðildarríki skulu tryggja að óvissa um raunverulegan aldur fórnarlambsins
 komi ekki í veg fyrir að hafin sé rannsókn sakamáls, þar á meðal rannsókn sem
                miðar að því að komast að aldri fórnarlambsins.
  3. Aðildarríki skulu tryggja að fyrst og fremst sé hugað að hvernig hagmunum
 barnsins sé best borgið í meðferð réttarkerfisins á börnum sem eru fórnarlömb
                  þeirra afbrota sem er lýst í þessari bókun.
4. Aðildarríki skulu gera ráðstafanir til að tryggja viðeigandi menntun fyrir þá
   einstaklinga sem vinna með fórnarlömbum afbrotanna sem eru bönnuð samkvæmt
                þessari bókun, sérstaklega í lögum og sálfræði.
  5. Aðildarríki skulu, þegar við á, samþykkja ráðstafanir til þess að tryggja
    öryggi og heiðarleika þeirra einstaklinga og/eða samtaka sem taka þátt í
fyrirbyggjandi aðgerðum og/eða vernd og endurhæfingu fórnarlamba slíkra afbrota.
 6. Ekkert í þessari grein skal túlkað sem skaðlegt eða í ósamræmi við réttindi
           hins ákærða til að fá réttláta og óhlutdræga dómsmeðferð.
  9. gr. 1. Aðildarríki skulu samþykkja eða efla, framkvæma og breiða út lög,
   stjórnsýsluaðgerðir, félagslega stefnu og áætlanir til að koma í veg fyrir
  afbrotin sem um getur í þessari bókun. Sérstaka athygli skal gefa að því að
    vernda börn sem standa sérstaklega varnarlaus gagnvart þessum athöfnum.
 2. Aðildarríki skulu með öllum viðeigandi ráðum veita upplýsingar, menntun og
  fræðslu sem stuðlar að því að allur almenningur, þar á meðal börn, vakni til
  vitundar um skaðleg áhrif þeirra afbrota sem um getur í þessari bókun og um
       forvarnarráðstafanir gegn þeim. Aðildarríki skulu til að fullnægja
 skuldbindingum sínum samkvæmt þessari grein hvetja til þátttöku samfélagsins,
   sérstaklega barna og þeirra barna sem eru fórnarlömb, til að veita þessar
     upplýsingar, menntun og fræðslu, þar á meðal á alþjóðlegum vettvangi.
  3. Aðildarríki skulu gera allar raunhæfar ráðstafanir með það að markmiði að
tryggja alla viðeigandi aðstoð við fórnarlömb slíkra afbrota, þar á meðal að þau
    aðlagist samfélaginu á ný og hljóti fullan líkamlegan og sálrænan bata.
4. Aðildarríki skulu tryggja að öll börn sem eru fórnarlömb afbrotanna sem lýst
  er í þessari bókun eigi rétt á fullnægjandi málsmeðferð til að krefjast, án
    mismununar, skaðabóta vegna tjónsins frá þeim sem bera lagalega ábyrgð.
  5. Aðildarríki skulu gera viðeigandi ráðstafanir sem miða að því að banna á
 skilvirkan hátt framleiðslu og dreifingu efnis þar sem auglýst eru afbrot þau
                          sem lýst er í þessari bókun.
  10. gr. 1. Aðildarríki skulu gera allar nauðsynlegar ráðstafanir til að efla
  alþjóðlegt samstarf með marghliða, svæðisbundinni og tvíhliða tilhögun í því
   skyni að hindra, ljóstra upp um, rannsaka, saksækja og refsa þeim sem bera
     ábyrgð á gerðum sem felast í sölu á börnum, barnavændi, barnaklámi og
    kynlífsferðamennsku tengdri börnum. Aðildarríki skulu einnig hvetja til
    alþjóðasamvinnu og samræmingar milli yfirvalda í ríkjunum, innlendra og
             alþjóðlegra frjálsra félagasamtaka og alþjóðasamtaka.
2. Aðildarríki skulu stuðla að alþjóðlegri samvinnu til að aðstoða börn sem eru
 fórnarlömb við að ná líkamlegum og sálrænum bata, aðlagast samfélaginu á ný og
                         senda þau til heimkynna sinna.
 3. Aðildarríki skulu stuðla að því að efla alþjóðlega samvinnu í því skyni að
taka á grundvallarorsökunum fyrir varnarleysi barna, sölu á börnum, barnavændi,
    barnaklámi og kynlífsferðamennsku tengdri börnum, til að mynda fátækt og
                                   vanþróun.
 4. Aðildarríki sem hafa tækifæri til þess skulu veita fjárhagslega, tæknilega
 eða aðra aðstoð með marghliða, svæðisbundnum, tvíhliða eða öðrum áætlunum sem
                                    til eru.
11. gr. Ekkert í bókun þessari skal hafa áhrif á neinar reglur sem stuðla frekar
     að því að réttindi barnsins komist til framkvæmda og kunna að vera í:
                              a) lögum aðildarríkis;
            b) alþjóðalögum sem í gildi eru að því er það ríki varðar.
 12. gr. 1. Hvert aðildarríki skal, innan tveggja ára frá því að bókunin öðlast
    gildi að því er það aðildarríki varðar, leggja skýrslu fyrir nefndina um
  réttindi barnsins þar sem fram koma ítarlegar upplýsingar um ráðstafanir sem
        gerðar hafa verið til að koma ákvæðum bókunarinnar í framkvæmd.
   2. Eftir framlagningu þessarar ítarlegu skýrslu skal hvert aðildarríki, í
 samræmi við 44. gr. samningsins, láta allar frekari upplýsingar í tengslum við
  framkvæmd bókunarinnar koma fram í skýrslum sem þau leggja fyrir nefndina um
 réttindi barnsins. Önnur aðildarríki bókunarinnar skulu leggja fram skýrslu á
                                fimm ára fresti.
  3. Nefndin um réttindi barnsins getur óskað eftir að aðildarríki leggi fram
     frekari upplýsingar sem skipta máli fyrir framkvæmd bókunar þessarar.
  13. gr. 1. Bókun þessi skal liggja frammi til undirritunar af hálfu sérhvers
          ríkis sem er aðili að samningnum eða hefur undirritað hann.
    2. Bókun þessi er háð fullgildingu og er sérhverju ríki, sem er aðili að
    samningnum eða hefur undirritað hann, heimilt að gerast aðili að henni.
   Fullgildingar- og aðildarskjöl skulu afhent aðalframkvæmdastjóra Sameinuðu
                              þjóðanna til vörslu.
    14. gr. 1. Bókun þessi skal öðlast gildi þremur mánuðum eftir að tíunda
            fullgildingar- eða aðildarskjalið er afhent til vörslu.
 2. Að því er varðar hvert ríki sem fullgildir bókun þessa eða gerist aðili að
  henni eftir að hún hefur öðlast gildi öðlast bókun þessi gildi einum mánuði
eftir að það ríki hefur afhent til vörslu eigið fullgildingar- eða aðildarskjal.
 15. gr. 1. Sérhvert aðildarríki getur hvenær sem er sagt upp bókun þessari með
  skriflegri tilkynningu til aðalframkvæmdastjóra Sameinuðu þjóðanna sem skal
eftir það tilkynna það öðrum aðildarríkjum samningsins og öllum ríkjum sem hafa
      undirritað samninginn. Uppsögnin skal öðlast gildi einu ári eftir að
       aðalframkvæmdastjóri Sameinuðu þjóðanna tekur við tilkynningunni.
 2. Slík uppsögn skal ekki hafa þau áhrif að aðildarríkið sé leyst undan neinum
skuldbindingum sínum samkvæmt bókun þessari að því er varðar nokkurt brot sem á
 sér stað fyrir þann dag sem uppsögnin öðlast gildi. Uppsögn skal eigi heldur á
nokkurn hátt hafa áhrif á áframhaldandi meðferð máls sem þegar var til meðferðar
           hjá nefndinni fyrir þann dag sem uppsögnin öðlaðist gildi.
16. gr. 1. Sérhvert aðildarríki má gera breytingartillögu og fá hana skráða hjá
 aðalframkvæmdastjóra Sameinuðu þjóðanna. Aðalframkvæmdastjórinn skal því næst
senda breytingartillöguna til aðildarríkjanna ásamt tilmælum um að þau tilkynni
hvort þau séu því hlynnt að haldin verði ráðstefna aðildarríkja til þess að taka
  tillögurnar til meðferðar og greiða atkvæði um þær. Ef að minnsta kosti einn
þriðji hluti aðildarríkjanna er hlynntur slíkri ráðstefnu innan fjögurra mánaða
 frá þeim degi er tilmælin voru borin fram skal aðalframkvæmdastjórinn boða til
hennar undir forystu Sameinuðu þjóðanna. Sérhver breytingartillaga sem samþykkt
 er af meiri hluta þeirra aðildarríkja sem ráðstefnuna sækja og atkvæði greiða
                skal lögð fyrir allsherjarþingið til samþykktar.
 2. Breytingartillaga sem samþykkt er skv. 1. mgr. þessarar greinar skal öðlast
 gildi þegar allsherjarþing Sameinuðu þjóðanna hefur samþykkt hana og hún hefur
            verið staðfest af tveimur þriðju hlutum aðildarríkjanna.
    3. Þegar breytingartillaga öðlast gildi skal hún vera bindandi fyrir þau
 aðildarríki sem hafa staðfest hana en önnur aðildarríki skulu áfram bundin af
   ákvæðum þessarar bókunar og öllum fyrri breytingum sem þau hafa samþykkt.
 17. gr. 1. Bókun þessi, en arabískur, enskur, franskur, kínverskur, rússneskur
  og spánskur texti hennar eru jafngildir, skal komið til vörslu í skjalasafni
                              Sameinuðu þjóðanna.
 2. Aðalframkvæmdastjóri Sameinuðu þjóðanna skal senda staðfest afrit af bókun
 þessari til allra aðildarríkja samningsins og allra ríkja sem hafa undirritað
                                  samninginn.

   Valfrjáls bókun^1) við samninginn um réttindi barnsins um þátttöku barna í
                                vopnuðum átökum.
    ^1)Birt sem augl. í Stjtíð. C 2001 nr. 35. Öðlaðist gildi 12. febrúar 2002.
                      Ríkin, sem aðilar eru að bókun þessari,
   finna til hvatningar vegna yfirgnæfandi stuðnings við samninginn um réttindi
  barnsins sem sýnir hve útbreitt fylgið er við að stuðla að og berjast fyrir
                           verndun réttinda barnsins,
   lýsa því yfir enn á ný að réttindi barna þarfnast sérstakrar verndar og kalla
á að stöðugt sé unnið að umbótum á aðstæðum barna án mismununar og að þau fái að
      þroskast og mennta sig við aðstæður þar sem friður og öryggi ríkir,
    er brugðið vegna skaðlegra og útbreiddra áhrifa sem vopnuð átök hafa á börn
 og afleiðinganna, þegar til lengri tíma er litið, sem þau hafa í för með sér á
                       varanlegan frið, öryggi og þróun,
    fordæma að börn séu notuð sem skotmörk þar sem vopnuð átök eiga sér stað og
 að beinar árásir séu gerðar á fyrirbæri sem njóta verndar samkvæmt þjóðarétti,
þar með talið staði þar sem búast má við að mikið sé af börnum, til dæmis skóla
                                 og sjúkrahús,
    vekja athygli á að samþykktin um Alþjóðlega sakamáladómstólinn hefur verið
 samþykkt og sérstaklega að í henni er það talinn stríðsglæpur að kveðja til að
gegna herskyldu börn undir 15 ára aldri eða skrá þau í herinn eða láta þau taka
 virkan þátt í hernaðarátökum, hvort sem um er að ræða vopnuð átök milli ríkja
                                eða innanlands,
     telja því að til þess að styrkja enn frekar framkvæmd þeirra réttinda sem
 viðurkennd eru í samningnum um réttindi barnsins þurfi að vernda börn í auknum
                 mæli gegn því að taka þátt í vopnuðum átökum,
    vekja athygli á að í 1. gr. samningsins um réttindi barnsins er tekið fram,
  að því er varðar þann samning, að barn merki hvern þann einstakling sem ekki
hefur náð 18 ára aldri nema hann nái lögræðisaldri fyrr samkvæmt gildandi lögum
                                sem hann lýtur,
    eru sannfærð um að valfrjáls bókun við samninginn, þar sem aldursmörk vegna
mögulegrar herkvaðningar í vopnaða heri og þátttöku í hernaðarátökum eru hækkuð,
muni stuðla að árangri við framkvæmd þeirrar meginreglu að fyrst og fremst skuli
 tekið tillit til þess, að því er varðar allar ráðstafanir vegna barna, hvernig
                       hagsmunum barnsins sé best borgið,
   vekja athygli á að á tuttugustu og sjöttu alþjóðlegu ráðstefnu Rauða krossins
 og Rauða hálfmánans í desember 1995 var meðal annars mælst til þess að aðilar
 sem eiga í átökum geri allt sem í þeirra valdi stendur til að tryggja að börn
                yngri en 18 ára taki ekki þátt í hernaðarátökum,
     fagna því að samþykkt Alþjóðavinnumálastofnunarinnar nr. 182 um bann við
 barnavinnu í sinni verstu mynd og tafarlausar aðgerðir til að afnema hana var
 samþykkt einróma í júní 1999 sem meðal annars bannar að þvinga eða skylda börn
            til herþjónustu til þess að nota þau í vopnuðum átökum,
     fordæma og lýsa yfir alvarlegum áhyggjum yfir því að börn séu kvödd til,
þjálfuð og notuð í átökum vopnaðra hópa, annarra en ríkisherja, innan landamæra
  og yfir landamæri og viðurkenna ábyrgð þeirra sem kveðja til, þjálfa og nota
                             börn til slíkra verka,
      minna á að það er skylda hvers sem á aðild að vopnuðum átökum að hlýða
                      ákvæðum þjóðaréttar um mannúðarmál,
   leggja áherslu á að þessi bókun er með fyrirvara um markmið og meginreglur í
  sáttmála Sameinuðu þjóðanna, þar með talin 51. gr., og viðeigandi viðmiðanir
                              laga um mannúðarmál,
     hafa í huga að skilyrði um frið og öryggi sem byggjast á fullri virðingu
fyrir markmiðum og meginreglum sáttmálans og að löggerningum um mannréttindi sé
  hlýtt eru lífsnauðsynleg til að veita megi börnum fulla vernd, sérstaklega í
                  vopnuðum átökum og meðan á hernámi stendur,
      viðurkenna sérstakar þarfir þeirra barna sem eru sérstaklega varnarlaus
  gagnvart herkvaðningu eða þátttöku í hernaðarátökum sem ganga þvert á þessa
        bókun vegna efnahagslegrar eða félagslegrar stöðu eða kynferðis,
       eru minnug þess að nauðsyn krefst þess að hugað sé að efnahagslegum,
félagslegum og stjórnmálalegum orsökum þess að börn taka þátt í vopnuðum átökum,
   eru þess fullviss að þörf er á að efla alþjóðasamstarf við framkvæmd þessarar
bókunar auk þess að þau börn sem eru fórnarlömb, vopnaðra átaka fái líkamlega og
               sálræna endurhæfingu og aðlagist samfélaginu á ný,
    hvetja til þátttöku samfélagsins, sérstaklega barna og þeirra barna sem eru
   fórnarlömb, í að dreifa kynningar- og fræðsluáætlunum sem varða framkvæmd
                                 bókunarinnar,
                       og hafa orðið ásátt um eftirfarandi:
  1. gr. Aðildarríki skulu gera allar raunhæfar ráðstafanir til að tryggja að
 liðsmenn vopnaðra herja þeirra sem ekki hafa náð 18 ára aldri taki ekki beinan
                             þátt í hernaðarátökum.
2. gr. Aðildarríki skulu tryggja að einstaklingar sem hafa ekki náð 18 ára aldri
          séu ekki skyldaðir til herþjónustu í vopnuðum herjum þeirra.
3. gr. 1. Aðildarríki skulu hækka lágmarksaldur vegna skráningar sjálfboðaliða í
heri landsins frá því sem tilgreint er í 3. mgr. 38. gr. samningsins um réttindi
 barnsins með tilliti til meginreglnanna í greininni og viðurkenna að samkvæmt
     samningnum eiga einstaklingar yngri en 18 ára rétt á sérstakri vernd.
  2. Hvert aðildarríki skal, við fullgildingu bókunarinnar eða aðild að henni,
afhenda til vörslu bindandi yfirlýsingu þar sem tilgreindur er sá lágmarksaldur
 sem það mun miða skráningu sjálfboðaliða í vopnaðar hersveitir landsins við og
 lýsing á þeim öryggisráðstöfunum sem það hefur samþykkt til að tryggja að slík
                skráning sé ekki vegna nauðungar eða þvingunar.
  3. Aðildarríki sem leyfa skráningu sjálfboðaliða yngri en 18 ára í vopnaðar
   hersveitir lands síns skulu vinna að öryggisráðstöfunum til að tryggja að
                                  lágmarki að:
                   a) slík skráning sé í raun af frjálsum vilja;
        b) slík skráning sé með upplýstu samþykki foreldra eða lögráðamanna
                                einstaklingsins;
     c) slíkir einstaklingar hafi fengið allar upplýsingar um þær skyldur sem
                          felast í slíkri herþjónustu;
    d) slíkir einstaklingar leggi fram áreiðanlegar sannanir um aldur sinn áður
                          en þeir eru teknir í herinn.
  4. Hvert aðildarríki getur hvenær sem er styrkt yfirlýsingu sína með því að
 senda tilkynningu í því skyni til aðalframkvæmdastjóra Sameinuðu þjóðanna sem
kunngjörir hana öllum aðildarríkjunum. Slík tilkynning öðlast gildi á þeim degi
                  sem aðalframkvæmdastjórinn tekur við henni.
5. Krafan um að hækka aldurinn í 1. mgr. þessarar greinar gildir ekki um skóla,
sem starfræktir eru eða stjórnað er af herjum aðildarríkjanna, í samræmi við 28.
                  og 29. gr. samningsins um réttindi barnsins.
     4. gr. 1. Vopnaðir hópar, aðrir en her ríkis, skulu ekki undir neinum
   kringumstæðum skrá einstaklinga yngri en 18 ára í herinn eða beita þeim í
                                hernaðarátökum.
 2. Aðildarríki skulu gera allar raunhæfar ráðstafanir til að koma í veg fyrir
slíka skráningu og beitingu, þar á meðal að samþykkja nauðsynleg lagaákvæði til
               að banna slíkar aðgerðir og gera þær refsiverðar.
     3. Beiting þessarar greinar samkvæmt bókun þessari hefur ekki áhrif á
                réttarstöðu neins þátttakanda í vopnuðum átökum.
  5. gr. Ekki skal túlka neitt í þessari bókun þannig að það útiloki ákvæði í
lögum aðildarríkis eða í alþjóðagerningum og ákvæðum þjóðaréttar um mannréttindi
          sem styður frekar að réttindi barnsins komi til framkvæmda.
 6. gr. 1. Hvert aðildarríki skal gera allar nauðsynlegar ráðstafanir er varða
   lög og stjórnsýslu og aðrar ráðstafanir til að tryggja virka framkvæmd og
            fullnustu ákvæða þessarar bókunar innan lögsögu sinnar.
  2. Aðildarríki skuldbinda sig til að breiða út og kynna með viðeigandi hætti
   meginreglur og ákvæði þessarar bókunar, jafnt fyrir fullorðnum sem börnum.
    3. Aðildarríki skulu gera allar raunhæfar ráðstafanir til að tryggja að
 einstaklingar innan lögsögu þeirra sem hafa verið skráðir í herinn eða beitt í
    hernaðarátökum andstætt þessari bókun séu afvopnaðir eða veitt lausn frá
  þjónustu á annan hátt. Aðildarríki skulu, þegar nauðsynlegt er, veita þessum
einstaklingum alla viðeigandi aðstoð til að þeir nái líkamlegum og sálrænum bata
                         og aðlagist samfélaginu á ný.
  7. gr. 1. Aðildarríki skulu vinna saman að framkvæmd þessarar bókunar, þar á
    meðal að koma í veg fyrir alla starfsemi sem er andstæð bókuninni og við
    endurhæfingu og aðlögun einstaklinga sem eru fórnarlömb aðgerða sem eru
andstæðar þessari bókun, þar á meðal með tæknilegri samvinnu og fjárhagsaðstoð.
  Slík aðstoð og samvinna skal gerð í samráði við hlutaðeigandi aðildarríki og
                          viðeigandi alþjóðastofnanir.
 2. Aðildarríki sem eru í þeirri aðstöðu að geta veitt aðstoð skulu gera það í
  gegnum marghliða eða tvíhliða áætlanir eða aðrar áætlanir eða meðal annars í
gegnum frjálsan sjóð sem stofnsettur er í samræmi við reglur allsherjarþingsins.
  8. gr. 1. Hvert aðildarríki skal innan tveggja ára frá því að bókunin öðlast
    gildi að því er það aðildarríki varðar leggja fyrir nefndina um réttindi
  barnsins skýrslu þar sem fram koma ítarlegar upplýsingar um ráðstafanir sem
  gerðar hafa verið til að koma ákvæðum bókunarinnar í framkvæmd, þar á meðal
 ráðstafanir sem gerðar eru til að koma ákvæðunum um þátttöku og herskráningu í
                                   framkvæmd.
2. Eftir að hin ítarlega skýrsla hefur verið lögð fram skal hvert aðildarríki, í
 samræmi við 44. gr. samningsins, láta allar frekari upplýsingar í tengslum við
 framkvæmd bókunarinnar koma fram í skýrslunum sem þau leggja fyrir nefndina um
 réttindi barnsins. Önnur aðildarríki bókunarinnar skulu leggja fram skýrslu á
                                fimm ára fresti.
  3. Nefndin um réttindi barnsins getur óskað eftir að aðildarríki leggi fram
       frekari upplýsingar sem máli skipta fyrir framkvæmd bókunarinnar.
  9. gr. 1. Bókun þessi skal liggja frammi til undirritunar af hálfu sérhvers
          ríkis sem er aðili að samningnum eða hefur undirritað hann.
 2. Bókun þessi er háð fullgildingu og er öllum ríkjum heimilt að gerast aðilar
   að henni. Fullgildingar- og aðildarskjöl skulu afhent aðalframkvæmdastjóra
                         Sameinuðu þjóðanna til vörslu.
    3. Í krafti umboðs síns sem vörsluaðili samningsins og bókunarinnar skal
aðalframkvæmdastjórinn tilkynna öllum aðildarríkjum samningsins og öllum ríkjum
     sem hafa undirritað samninginn um hvert yfirlýsingarskjal skv. 13. gr.
    10. gr. 1. Bókun þessi skal öðlast gildi þremur mánuðum eftir að tíunda
            fullgildingar- eða aðildarskjalið er afhent til vörslu.
 2. Að því er varðar hvert ríki sem fullgildir bókun þessa eða gerist aðili að
  henni eftir að hún hefur öðlast gildi öðlast bókun þessi gildi einum mánuði
eftir að það ríki hefur afhent eigið skjal um fullgildingu eða aðild til vörslu.
 11. gr. 1. Sérhvert aðildarríki getur hvenær sem er sagt upp bókun þessari með
  skriflegri tilkynningu til aðalframkvæmdastjóra Sameinuðu þjóðanna sem skal
eftir það tilkynna það hinum aðildarríkjum samningsins og öllum ríkjum sem hafa
      undirritað samninginn. Uppsögnin skal öðlast gildi einu ári eftir að
 aðalframkvæmdastjórinn tekur við tilkynningunni. Ef aðildarríkið við lok þess
  árs á í vopnuðum átökum öðlast uppsögnin hins vegar ekki gildi fyrr en endi
                         hefur verið bundinn á átökin.
    2. Slík uppsögn skal ekki hafa þau áhrif að aðildarríkið sé leyst undan
 skuldbindingum sínum samkvæmt bókun þessari að því er varðar nokkrar aðgerðir
sem eiga sér stað fyrir þann dag sem uppsögnin öðlast gildi. Uppsögnin skal eigi
heldur á nokkurn hátt hafa áhrif á áframhaldandi meðferð máls sem þegar var til
      meðferðar hjá nefndinni fyrir þann dag sem uppsögnin öðlaðist gildi.
12. gr. 1. Sérhvert aðildarríki má bera fram breytingartillögu og fá hana skráða
  hjá aðalframkvæmdastjóra Sameinuðu þjóðanna. Aðalframkvæmdastjórinn skal því
  næst senda breytingartillöguna til aðildarríkjanna ásamt tilmælum um að þau
tilkynni hvort þau séu því hlynnt að haldin verði ráðstefna aðildarríkjanna til
 þess að taka til meðferðar tillögurnar og greiða atkvæði um þær. Ef að minnsta
   kosti einn þriðji hluti aðildarríkjanna er hlynntur slíkri ráðstefnu innan
         fjögurra mánaða frá þeim degi er tilmælin voru borin fram skal
aðalframkvæmdastjórinn boða til hennar undir forystu Sameinuðu þjóðanna. Sérhver
    breytingartillaga sem samþykkt er af meiri hluta þeirra aðildarríkja sem
    ráðstefnuna sækja og atkvæði greiða skal lögð fyrir allsherjarþingið til
                                  samþykktar.
 2. Breytingartillaga sem samþykkt er skv. 1. mgr. þessarar greinar skal öðlast
 gildi þegar allsherjarþing Sameinuðu þjóðanna hefur samþykkt hana og hún hefur
            verið staðfest af tveimur þriðju hlutum aðildarríkjanna.
    3. Þegar breytingartillaga öðlast gildi skal hún vera bindandi fyrir þau
 aðildarríki sem hafa staðfest hana en önnur aðildarríki skulu áfram bundin af
   ákvæðum þessarar bókunar og öllum fyrri breytingum sem þau hafa samþykkt.
 13. gr. 1. Bókun þessi, en arabískur, enskur, franskur, kínverskur, rússneskur
og spænskur texti hennar eru jafngildir, skal varðveitt í skjalasafni Sameinuðu
                                   þjóðanna.
 2. Aðalframkvæmdastjóri Sameinuðu þjóðanna skal senda staðfest afrit af bókun
   þessari til allra aðildarríkja samningsins og allra ríkja hafa undirritað
                                  samninginn.

References

   Visible links
   1. http://www.althingi.is/dba-bin/lawformpr.pl?lnr=1992018.2c5
