
   --------------------------------------------------------------------------

                           Lög um lögreglusamþykktir

                              1988 nr. 36 18. maí

   --------------------------------------------------------------------------

                 Ferill málsins á Alþingi.   Frumvarp til laga.

Tóku gildi 31. maí 1988. Breytt með l. 162/2010 (tóku gildi 1. jan. 2011) og l.
                     126/2011 (tóku gildi 30. sept. 2011).

  1. gr. Í hverju sveitarfélagi má setja lögreglusamþykkt. Heimilt er að setja
         lögreglusamþykkt sem gildi fyrir fleiri en eitt sveitarfélag.
2. gr. Ráðherra setur reglugerð^1) um lögreglusamþykktir sem vera skal fyrirmynd
        að lögreglusamþykktum sveitarfélaganna. Reglugerðin kemur í stað
           lögreglusamþykktar þar sem lögreglusamþykkt er ekki sett.
                                 ^1)Rg. 1127/2007.
 3. gr. Í lögreglusamþykkt skal, eftir því sem þurfa þykir, kveða á um það sem
                        varðar allsherjarreglu, svo sem:
    a. Reglu og velsæmi á og við almannafæri; allt sem lýtur að því að draga úr
hættu og óþægindum, greiða fyrir umferð og tryggja öryggi fólks; friðun og vernd
 mannvirkja og opinna svæða; hvernig stuðla má að góðri umgengni og hreinlæti á
                                  almannafæri.
   b. Opnunar- og lokunartíma veitingastaða; skemmtanahald og hvernig skemmtunum
                     og öðrum samkomum skuli markaður tími.
    c. Verslun og aðra atvinnu á almannafæri; að leyfi þurfi til þess að hafa á
 tilteknum stað sölu, leigu eða afgreiðslu ökutækja; að leyfi þurfi til þess að
                    reka skemmti- eða leiktæki gegn borgun.
   d. Meðferð dýra til þess að varna því að tjón hljótist af þegar skepnur ganga
                           lausar eða eru í vanhirðu.
Í lögreglusamþykkt skulu vera ákvæði um það hvernig greiða skuli þau útgjöld sem
                   hin ýmsu ákvæði hennar hafa í för með sér.
      4. gr. Sveitarstjórn semur frumvarp til lögreglusamþykktar og sendir
    [ráðuneytinu]^1) til staðfestingar. Frumvarpið skal byggt á reglugerð um
  lögreglusamþykktir með þeim breytingum sem sveitarstjórn telur þörf á vegna
                                  umdæmisins.
   Ef ráðuneytið telur þurfa að gera breytingar á frumvarpinu áður en það er
    staðfest skal leggja þær fyrir sveitarstjórn til álita. Breytingar, sem
           sveitarstjórn fellst ekki á, má eigi setja í samþykktina.
                             ^1)L. 126/2011, 124. gr.
5. gr. Lögreglusamþykkt gildir að öllum jafnaði fyrir allt umdæmi sveitarfélags.
 Nú þykir rétt að skipa svo fyrir að ákvæði samþykktar skuli eigi gilda í hluta
    umdæmis, annaðhvort að nokkru eða að öllu leyti, og skal þess þá getið í
                       samþykktinni eftir því sem við á.
  6. gr. Brot gegn lögreglusamþykkt varða sektum. Sama er um brot á reglum sem
                     settar eru samkvæmt lögreglusamþykkt.
   Ef kenna má yfirsjón barns skorti á hæfilegri umsjá foreldris eða þess sem
       gengur barninu í foreldris stað skal refsa þeim fyrir yfirsjónina.
 7. gr. Ef einhver lætur það ógert sem er skylda hans samkvæmt lögreglusamþykkt
  eða reglum sem settar eru samkvæmt henni má lögreglustjóri láta gera það eða
  gera nauðsynlegar ráðstafanir til þess að hindra að vanrækslan valdi tjóni.
   Kostnaður við þetta greiðist af þeim sem ábyrgð ber. Sama er um kostnað af
  ráðstöfun sem lögreglustjóri gerir til þess að hindra fyrirhugaða athöfn eða
   stöðva athöfn sem ekki er að fullu lokið en bönnuð er með samþykktinni eða
  samkvæmt henni. Ef sá sem ábyrgð ber er eigi fær um að greiða slíkan kostnað
                          greiðist hann úr ríkissjóði.
  8. gr. Reglugerð um lögreglusamþykktir skal setja sem fyrst eftir gildistöku
 laga þessara og skal hún taka gildi þegar liðnir eru sex mánuðir frá birtingu
                                    hennar.
 Lögreglusamþykktir, sem settar hafa verið áður en sú reglugerð er sett, skulu
 gilda í sex mánuði eftir gildistöku reglugerðarinnar, nema ný lögreglusamþykkt
             hafi áður verið gerð fyrir hlutaðeigandi sveitarfélag.
                      9. gr. Lög þessi öðlast þegar gildi.
                                      ...
