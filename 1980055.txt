
   --------------------------------------------------------------------------

                Lög um starfskjör launafólks og skyldutryggingu lífeyrisréttinda

                              1980 nr. 55 9. júní

   --------------------------------------------------------------------------

                                     1. gr.
          [Laun og önnur starfskjör, sem aðildarsamtök vinnumarkaðarins semja
     um, skulu vera lágmarkskjör, óháð kyni, þjóðerni eða ráðningartíma fyrir
    alla launamenn í viðkomandi starfsgrein á svæði því er samningurinn tekur
      til. Samningar einstakra launamanna og atvinnurekenda um lakari kjör en
                       hinir almennu kjarasamningar ákveða skulu ógildir.]^1)

   ^1)[2]L. 69/1993, 5. gr. Sjá og Augl. 285/1997.

                                     2. gr.
        Öllum launamönnum og þeim, sem stunda atvinnurekstur eða sjálfstæða
   starfsemi, er rétt og skylt að eiga aðild að lífeyrissjóði viðkomandi
   starfsstéttar eða starfshóps, enda starfi lífeyrissjóðurinn samkvæmt
   sérstökum lögum eða reglugerð, sem staðfest hefur verið af
   fjármálaráðuneytinu. Atvinnurekendum er skylt að halda eftir af launum
   starfsfólks síns iðgjaldshluta þess og standa viðkomandi lífeyrissjóði
   skil á honum, ásamt mótframlagi sínu, samkvæmt þeim reglum, sem settar eru
   um iðgjaldagreiðslur í reglugerð viðkomandi sjóðs eða lögum. Verði
   ágreiningur um það, til hvaða lífeyrissjóðs iðgjöld skuli greidd,
   úrskurðar fjármálaráðuneytið hann, að fenginni umsögn
   Vinnuveitendasambands Íslands, Alþýðusambands Íslands og/eða þeirra aðila
   annarra, sem hlut eiga að máli.

                                     3. gr.
        Tryggingaskylda skal innt af hendi með þátttöku í lífeyrissjóðum skv.
   2. gr. eftir því sem kostur er og samkvæmt reglum einstakra sjóða um
   sjóðsaðild. Eigi maður ekki sjálfsagða aðild að sjóði skv. 2. gr. velur
   hann sér lífeyrissjóð eftir því sem reglur einstakra sjóða leyfa. Sé
   tryggingaskyldu ekki fullnægt með þessum hætti, skal henni fullnægt með
   iðgjaldagreiðslum til lífeyrissjóðs, er úrskurðaraðili skv. 2. gr. vísar
   til, og með samkomulagi við viðkomandi lífeyrissjóð.

                                     4. gr.
        Sé ekki greitt iðgjald vegna einhvers starfandi manns í lífeyrissjóð,
   sem viðurkenndur er af fjármálaráðuneytinu, að minnsta kosti 10% af
   viðurkenndum stofni iðgjalda, hvort sem hann er dagvinnulaun, kaupviðmiðun
   eða heildarlaun, eftir því sem kveðið er á um í reglugerðum eða lögum, eða
   af reiknuðu endurgjaldi fyrir starf við eigin rekstur sjálfstæðra
   atvinnurekenda skv. 2. mgr. 1. tölul. A-liðar [3]7. gr. laga nr. 75/1981,
   sbr. [4]59. gr. sömu laga, skal greiða það sem á vantar til lífeyrissjóðs.
   Greiðslur skulu vera í samræmi við reglur viðkomandi sjóðs, annaðhvort
   eftir vali viðkomandi manns, sbr. ákvæði 2. og 3. gr. þessara laga, eða
   samkvæmt ábendingu úrskurðaraðila skv. 2. gr. Heimilt er að setja nánari
   ákvæði um framkvæmd þessarar greinar í reglugerð, m.a. um stofn iðgjalda
   og hámark fyrir greiðslu iðgjalda.
        Greiðsla iðgjalda skal fara eftir reglugerðum viðkomandi
   lífeyrissjóðs. Sé iðgjald miðað við reiknað endurgjald fyrir störf við
   eigin rekstur skal stofn iðgjaldsins ákvarðaður sem reiknað endurgjald á
   næstliðnu ári, samkvæmt skattframtali eða ákvörðun skattstjóra, uppfært
   til þess tímabils sem greiðslan tekur til. Fjármálaráðuneytið ákveður og
   birtir uppfærslustuðul endurgjaldsins með hliðsjón af almennum
   launabreytingum.

                                     5. gr.
        Eftir gildistöku laga þessara er lífeyrissjóðum einungis heimilt að
   endurgreiða sjóðsfélögum iðgjöld þeirra í því skyni að færa féð og þar með
   réttindi, sem þeim fylgja, milli lífeyrissjóða. [Þó má ákveða í reglugerð
   endurgreiðslur til erlendra ríkisborgara sem flytja úr landi, enda sé
   slíkt ekki óheimilt samkvæmt milliríkjasamningum sem Ísland er aðili að.
   Sé það gert skal tilgreint til hvaða ríkisborgara bann við endurgreiðslum
   tekur. Þá er heimilt að ákveða í reglugerð endurgreiðslur á þeim iðgjöldum
   sem menn greiða til lífeyrissjóða eftir að þeir hafa náð 75 ára aldri, svo
   og þeim hluta iðgjalda sem kann að fara fram úr því sem skylt er að greiða
   samkvæmt lögum eða kjarasamningum.]^1)

   ^1)[5]L. 69/1993, 6. gr.

                                   [5. gr. a.
        Nú ákveður félagi í lífeyrissjóði, sem á rétt á töku fæðingarorlofs
   samkvæmt [6]lögum nr. 97/1980,^1) að hverfa úr fyrra starfi að hluta eða
   öllu leyti og til heimilisstarfa vegna barnsburðar og er þá þeim
   lífeyrissjóði, sem viðkomandi er félagsmaður í, skylt að veita
   félagsmanninum heimild til áframhaldandi aðildar að sjóðnum á óbreyttum
   grundvelli í allt að 7 ár, enda taki félagsmaður þá að sér að greiða
   iðgjaldahlut atvinnurekanda ásamt sínum eigin. Slíkur félagsmaður nýtur
   allra sömu réttinda í lífeyrissjóðnum og aðrir félagsmenn, þ. á m.
   lánsréttinda.]^2)

   ^1)Nú [7]l. 57/1987.^2)[8]L. 58/1985, 1. gr.

                                     6. gr.
        Öllum atvinnurekendum er skylt að greiða í sjúkrasjóði og orlofssjóði
   viðkomandi stéttarfélaga iðgjöld þau, sem aðildarsamtök vinnumarkaðarins
   semja um hverju sinni, og samkvæmt þeim reglum, sem kjarasamningar greina.
        Atvinnurekanda er skylt að halda eftir af launum starfsmanns iðgjaldi
   hans til viðkomandi stéttarfélags samkvæmt þeim reglum, sem kjarasamningar
   greina.

                                     7. gr.
        [Verði dráttur á greiðslu iðgjalda samkvæmt lögum þessum skal
   skuldari greiða dráttarvexti af skuldinni frá gjalddaga samkvæmt lögum um
   vexti.]^1)

   ^1)[9]L. 33/1987, 6. gr.

                                     8. gr.
        ...^1)

   ^1)[10]L. 21/1991, 181. gr.

                                     9. gr.
        Ráðherra setur nánari ákvæði um framkvæmd laga þessara með
   reglugerð.^1)

   ^1)Rg. 194/1981.

                                    10. gr.
        Lög þessi öðlast þegar gildi. ...

References

   Visible links
   1. http://www.althingi.is/dba-bin/lawformpr.pl?lnr=1980055
   2. file:///altext/stjt/1993.069.html
   3. file://1981075.html#g7
   4. file://1981075.html#g59
   5. file:///altext/stjt/1993.069.html
   6. file:///altext/stjtnr.html#1980097
   7. file://1987057.html
   8. file:///altext/stjtnr.html#1985058?g1
   9. file:///altext/stjtnr.html#1987033?g6
  10. file://1991021.html#g181
