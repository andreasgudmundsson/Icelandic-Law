
   --------------------------------------------------------------------------

                                             Lög um Lífeyrissjóð hjúkrunarkvenna

                             1965 nr. 16 24. apríl

   --------------------------------------------------------------------------

                                     1. gr.
                             Sjóðurinn heitir Lífeyrissjóður hjúkrunarkvenna.

                                     2. gr.
            Sjóðfélagar eru í lögum þessum taldir allir þeir, sem skylt er að
                    greiða iðgjöld í sjóðinn og rétt eiga á lífeyri úr honum.

                                     3. gr.
              Stjórn sjóðsins skipa 3 menn, formaður Hjúkrunarfélags Íslands,
     landlæknir og einn maður tilnefndur af ríkisstjórninni til þriggja ára í
                                     senn, og er hann formaður stjórnarinnar.

                                     4. gr.
         Stjórn sjóðsins heldur fund svo oft sem þörf er á, og skal hún halda
        gerðabók og skrá þar allar samþykktir sínar. Í stjórninni ræður meiri
              hluti atkvæða. Ekkert fé má greiða úr sjóðnum nema með samþykki
                                                          sjóðsstjórnarinnar.
           [Stjórn sjóðsins skal sjá um ávöxtun á fé hans, og skal það gert á
                                                           eftirfarandi hátt:

   1.
           Í ríkisskuldabréfum.
   2.
           Í skuldabréfum sem tryggð eru með ábyrgð ríkissjóðs.
   3.
           Í skuldabréfum bæjar- og sveitarfélaga.
   4.
           Í skuldabréfum fjárfestingarlánasjóða sem starfa samkvæmt lögum,
           þ. á m. veðdeilda banka.
   5.
           Í bönkum og sparisjóðum sem fullnægja ákvæðum [2]laga nr.
           69/1941.^1)
   6.
           Í skuldabréfum tryggðum með veði í húseignum allt að 65% af
           brunabótamatsverði, eða sé brunabótamat ekki fyrir hendi þá af
           matsverði, sem ákveðið er af tveim mönnum, sem fjármálaráðherra
           tilnefnir, og allt að 75% af fasteignamatsverði lóða í kaupstöðum
           og kauptúnum.]^2)

         Ráðherra getur kveðið nánar á um útlán sjóðsins með reglugerð, þar á
            meðal sett fyrirmæli um lánveitingar til íbúðarhúsabygginga fyrir
                                                                  sjóðfélaga.

   ^1)Nú [3]l. 43/1993.^2)[4]L. 17/1978, 1. gr.

                                     5. gr.
        Tryggingastofnun ríkisins hefur á hendi reikningshald sjóðsins,
   heimtir inn tekjur hans og annast greiðslur úr honum, hvort tveggja eftir
   tilvísun sjóðsstjórnarinnar. Þóknun fyrir starf Tryggingastofnunarinnar
   fer eftir samkomulagi milli hennar og sjóðsstjórnarinnar. Náist ekki
   samkomulag, ákveður félagsmálaráðherra þóknunina.

                                     6. gr.
        Reikningsár sjóðsins er almanaksárið. Ársreikningur skal birtur með
   ársreikningum Tryggingastofnunar ríkisins og endurskoðaður á sama hátt og
   þeir.

                                     7. gr.
        Rétt til lífeyris úr sjóðnum hefur sérhver sjóðfélagi, sem hefur
   greitt iðgjöld til hans í 5 ár eða lengur og lætur af störfum sökum
   varanlegrar örorku eða elli. Rétturinn til að hætta störfum sökum elli
   miðast við 65 ára aldur, ef viðkomandi hefur makalífeyristryggingu í
   sjóðnum, en ella við 60 ára aldur.
        Þegar sjóðfélagi hefur greitt iðgjöld til sjóðsins í 30 ár, falla
   iðgjaldagreiðslur hans niður svo og iðgjaldagreiðslur launagreiðanda hans
   vegna.

                                     8. gr.
        Upphæð ellilífeyris er hundraðshluti af launum þeim, er á hverjum
   tíma fylgja starfi því, sem sjóðfélaginn gegndi síðast. Hundraðshluti
   þessi fer eftir iðgjaldagreiðslutíma og launaflokki samkvæmt 1. mgr. 13.
   gr. Hann er 1,6% fyrir hvert ár, sem iðgjöld hafa verið greidd til
   sjóðsins í lægsta launaflokki, og hækkar um 0,02% við hvern flokk upp í 2%
   af launum fyrir hvert ár í hæsta flokki. Fyrir hvert námsár reiknast 1,6%.
   Fyrir hvert starfsár, eftir að iðgjaldagreiðslu lýkur og þar til
   sjóðfélaginn öðlast rétt til að láta af störfum og fá ellilífeyri, bætist
   við 1% af launum í öllum flokkum, en 2% fyrir hvert starfsár, eftir að
   iðgjaldagreiðslu er lokið og sjóðfélaginn hefur öðlast rétt til að fá
   ellilífeyri.
        Heimilt er stjórn sjóðsins að greiða ellilífeyrisþegum á aldrinum 60
   til 67 ára uppbót á ellilífeyri allt að einstaklingslífeyri
   almannatrygginga. Það er skilyrði fyrir slíkri uppbót, að sjóðfélaginn sé
   ekki lengur fullfær um að gegna starfi sínu. Því til sönnunar ber
   viðkomanda að leggja fram umsögn yfirmanns síns um starfshæfnina og
   vottorð trúnaðarlæknis sjóðsins um heilsufar. Við ákvörðun um uppbót á
   lífeyri skal sjóðsstjórnin hafa hliðsjón af heimilisástæðum viðkomandi
   sjóðfélaga og afstöðu hans til að nýta þá starfskrafta, sem hann kann að
   hafa.
        Til launa telst eigi aðeins laun greidd í peningum, heldur fæði og
   húsnæði, ef það fylgir stöðunni, og skal verðmæti þeirra fríðinda talið
   hið sama og þau eru metin til skatts.

                                     9. gr.
        Sjóðfélagar, sem verða vegna örorku fyrir launalækkun, er nemur meira
   en 10% af laununum, eða verða að hætta störfum sökum varanlegrar örorku,
   eftir að þeir öðluðust aðild að sjóðnum, eiga rétt á lífeyri úr sjóðnum,
   enda sé örorkan metin meiri en 10%.
        Hámark örorkulífeyris miðast við áunnin lífeyrisrétt samkvæmt 8. gr.
   að viðbættum einstaklingslífeyri almannatrygginga. Ef rekja má aðalorsök
   örorkunnar til hjúkrunarstarfsins, skal þó reikna áunnin lífeyrisrétt eins
   og sjóðfélaginn hefði gegnt stöðu sinni til þess tíma, er hann hefði
   öðlast ellilífeyrisrétt. Áunnin lífeyrisréttindi skulu reiknast af launum
   í því starfi, sem sjóðfélaginn gegndi síðast, eins og þau eru á hverjum
   tíma. Ef um nema er að ræða, skal miða við laun almennra hjúkrunarkvenna á
   þeim spítala, sem viðkomandi starfaði.
        Sé örorkan milli 10% og 50%, er örorkulífeyririnn sami hundraðshluti
   af hámarksörorkulífeyri eins og örorkan er metin. Sé örorkan metin 50% til
   75%, er örorkulífeyririnn 50% af hámarkinu að viðbættum 2% af því fyrir
   hvert 1%, sem örorkan er metin umfram 50%. Sé örorkan metin 75% eða meiri
   greiðist hámarksörorkulífeyrir að frádregnum örorkulífeyri
   almannatrygginganna. Þegar sjóðfélagi, sem er metinn undir 75% öryrki, nær
   60 ára aldri, fær hann greiddan ellilífeyri samkvæmt ákvæðum 8. gr. Frá
   sama tíma fellur niður örorkulífeyrir hans. Þó skal hann halda til 67 ára
   aldurs þeim hluta hans, sem miðaður er við lífeyri almannatrygginga.
        Skylt er sjóðfélaga, sem sækir um örorkulífeyri úr sjóðnum eða nýtur
   hans, að láta stjórn sjóðsins í té allar þær upplýsingar um heilsufar
   sitt, sem nauðsynlegar eru til að dæma um rétt hans til örorkulífeyris.
   Örorkumatið skal framkvæmt af trúnaðarlækni sjóðsins, og skal það aðallega
   miðað við vanhæfi sjóðfélagans til að gegna hjúkrunarstörfum.
        Stjórn sjóðsins er heimilt að lækka eða fella niður örorkulífeyri
   þeirra öryrkja, sem fá starfsorku sína aftur að nokkru eða öllu leyti.
   Sömuleiðis ber stjórn sjóðsins að hækka örorkulífeyrinn, ef örorkan vex
   til muna og án sjálfskaparvíta frá því, sem hún var metin við fyrri
   ákvarðanir, enda hafi öryrkinn á þeim tíma, sem örorkan óx, ekki verið í
   þjónustu annarra en þeirra aðila, sem tryggja í sjóðnum hjúkrunarkonur, er
   starfa í þeirra þjónustu.
        Þrátt fyrir örorku getur enginn sjóðfélagi fengið örorkulífeyri,
   meðan hann heldur jafnháum launum og hann áður hafði, hjá aðila, sem
   tryggir starfsmenn sína í lífeyrissjóði, sem stofnaður er með lögum eða
   viðurkenndur af fjármálaráðuneytinu.

                                    10. gr.
        Stjórn sjóðsins getur heimilað sjóðfélögum að tryggja maka sínum
   makalífeyri úr sjóðnum gegn því, að viðkomandi sjóðfélagi öðlist ekki
   ellilífeyrisrétt fyrr en frá og með 65 ára aldri. Umsókn um slíkt verður
   sjóðfélaginn að hafa sent áður en hann nær 55 ára aldri. Sjóðfélagi, sem
   hefur þannig afsalað sér réttinum til að fá ellilífeyri frá 60 ára aldri,
   getur ekki öðlast þann rétt aftur. Það skal meðal annars sett sem skilyrði
   fyrir veitingu makalífeyristryggingar, að viðkomandi sjóðfélagi sé
   heilsuhraustur og afli að minnsta kosti eins mikilla peningatekna með
   vinnu sinni og maki hans. Stjórn sjóðsins getur krafist þess, að
   umsækjandi leggi fram vottorð trúnaðarlæknis sjóðsins um heilsufar sitt.
        Nú andast sjóðfélagi, sem notað hefur heimildarákvæði þessarar
   greinar, og lætur eftir sig maka á lífi, og á þá hinn eftirlifandi maki
   rétt á lífeyri úr sjóðnum, samkvæmt þeim reglum, er fara hér á eftir.
        Upphæð makalífeyris ákvarðast þannig, að samanlagður makalífeyrir úr
   sjóðnum og maka- og ellilífeyrir, sem makinn kann að eiga rétt á frá
   almannatryggingum, er hundraðshluti af launum þeim, er á hverjum tíma
   fylgja starfi því, er hinn látni gegndi síðast. Ef starfstími sjóðfélagans
   hefur verið 30 ár eða skemmri, er hundraðshluti þessi 20% af greindum
   launum að viðbættu 1% fyrir hvert iðgjaldagreiðsluár. Fyrir hvert ár, sem
   hinn látni hafði starfað, eftir að iðgjaldagreiðslu lauk, en áður en hann
   öðlaðist rétt til ellilífeyris, hækkar makalífeyririnn um ^1/[2]% af
   launum, en um 1% fyrir hvert starfsár, eftir að iðgjaldagreiðslu var lokið
   og hann öðlaðist rétt til að taka ellilífeyri.
        Sé makalífeyrir samkvæmt næstu málsgrein hér á undan lægri en
   tvöfaldur einstaklingslífeyrir almannatrygginganna, skal greiða úr sjóðnum
   þeim makalífeyrisþegum, sem rétt eiga á maka- eða ellilífeyri frá
   almannatryggingunum, það, sem á vantar, að samanlagður lífeyrir þeirra nái
   tvöföldum einstaklingslífeyri almannatrygginganna. Þó skal greiðsla
   sjóðsins aldrei fara fram úr hundraðshlutum þeim, sem nefndir eru í 3.
   mgr. þessarar greinar.
        Nú hefur sjóðfélagi gengið í hjónaband, eftir að hann var orðinn 60
   ára, eða á þeim tíma, er hann naut lífeyris úr sjóðnum eða hann var
   lagstur banaleguna, og úrskurðar þá stjórn sjóðsins, hvort eftirlifandi
   maki hans skuli njóta lífeyris úr sjóðnum eða eigi.
        Réttur til lífeyris samkvæmt þessari grein fellur niður, ef hinn
   eftirlifandi maki gengur í hjónaband að nýju, en kemur aftur í gildi, sé
   hinu síðara hjónabandi slitið, enda veiti hið síðara hjónaband eigi rétt
   til lífeyris úr sjóðnum. Veiti síðara hjónabandið einnig rétt til
   lífeyris, má eftirlifandi maki velja um, hvort hann tekur lífeyri eftir
   fyrri eða síðari makann.
        Þegar sjóðfélagi deyr, sem verið hefur tvígiftur, og lætur eftir sig
   tvo maka á lífi, skiptist makalífeyririnn milli þeirra, í beinu hlutfalli
   við þann tíma, sem hvor þeirra hefur verið giftur hinum látna sjóðfélaga á
   þeim tíma, er hann ávann sér lífeyrisréttindi og/eða naut lífeyris úr
   sjóðnum. Ef annar hinna eftirlifandi maka giftist að nýju, fellur allur
   lífeyririnn til hins, en skiptist aftur, sé því hjónabandi slitið, enda
   veiti síðara hjónabandið ekki rétt til lífeyris úr sjóðnum, eða öðrum
   hliðstæðum sjóði. Hliðstæð regla gildir, séu rétthafar makalífeyris fleiri
   en tveir.

                                    11. gr.
        Börn eða kjörbörn, sem sjóðfélagi lætur eftir sig, er hann andast, og
   yngri eru en 18 ára, skulu fá árlegan lífeyri úr sjóðnum, þar til þau eru
   fullra 18 ára að aldri, enda hafi hinn látni sjóðfélagi séð um framfærslu
   þeirra að nokkru eða öllu leyti. Sama gildir um börn eða kjörbörn, er sá
   sjóðfélagi lætur eftir sig, er naut elli- eða örorkulífeyris úr sjóðnum,
   er hann andaðist.
        Ef barnið á foreldri eða kjörforeldri á lífi, er sér um framfærslu
   þess, er samanlagður lífeyrir þess frá almannatryggingum og úr þessum
   sjóði 50% hærri en barnalífeyrir almannatrygginga. Að öðrum kosti er
   lífeyririnn tvöfaldur barnalífeyrir almannatrygginga.
        Sama rétt öðlast börn og kjörbörn þeirra sjóðfélaga, er njóta elli-
   eða örorkulífeyris úr sjóðnum, þó svo, að barnalífeyrir úr þessum sjóði
   til barna eða kjörbarna örorkulífeyrisþega skal vera jafnmargir
   hundraðshlutar af fullum barnalífeyri eins og örorkulífeyrir hans er
   margir hundraðshlutar af hámarksörorkulífeyri.
        Fósturbörn, er sjóðfélagi hefur framfært að mestu eða öllu leyti,
   njóta sama réttar og börnum og kjörbörnum er veittur hér að framan.

                                    12. gr.
        Nú frestar sjóðfélagi að taka ellilífeyri og tekur jafnframt við öðru
   starfi hjá stofnun, er veitir aðgang að sjóðnum, lægra launuðu en því, er
   hann gegndi áður, og skal þá reikna lífeyri eftir því starfinu, sem hærra
   var launað.
        Sama regla gildir, þegar sjóðfélagi verður af heilsufarsástæðum að
   láta af stöðu sinni, en tekur við öðru léttara og lægra launuðu starfi, er
   veitir aðgang að sjóðnum. Þegar svo stendur á sem í þessari málsgrein
   ræðir um, er viðkomandi heimilt að kaupa sér réttindi í sjóðnum fyrir þann
   tíma, sem úr hefur fallið. Stjórn sjóðsins getur krafist vottorðs
   trúnaðarlæknis sjóðsins til sönnunar því, að sjóðfélaginn verði að láta af
   stöðu sinni vegna heilsubrests.

                                    13. gr.
        Sjóðfélagar skulu greiða iðgjöld til sjóðsins, er séu ákveðinn
   hundraðshluti af launum, mismunandi eftir upphæð launa. Hundraðshluti
   þessi getur verið lægstur 2^1/[4], en hæstur 4^1/[4], og skal hann
   ákveðinn á sama hátt og hjá sjóðfélögum í Lífeyrissjóði starfsmanna
   ríkisins, sbr. 1. mgr. [5]10. gr. laga nr. 29/1963.
        Sjóðfélagar bera eigi ábyrgð á skuldbindingum sjóðsins nema með
   iðgjöldum sínum.
        Launagreiðendur greiði í iðgjöld til sjóðsins 6% af launum þeim, er
   sjóðfélagar taka hjá þeim. Launagreiðendum ber að halda iðgjöldum launþega
   eftir af launum þeirra og greiða þau ásamt eigin iðgjöldum til sjóðsins
   innan tveggja vikna frá útborgun launanna. Vanræki launagreiðandi að halda
   eftir iðgjaldi sjóðfélaga, er hann þrátt fyrir það ábyrgur fyrir öllu
   iðgjaldinu gagnvart lífeyrissjóðnum.
        Iðgjöld skal reikna af föstum launum að meðtöldum fríðindum, svo sem
   fæði og húsnæði, ef slík fríðindi fylgja stöðunni, sbr. 3. mgr. 8. gr.

                                    14. gr.
        Nú lætur sjóðfélagi í lifanda lífi og af öðrum ástæðum en elli eða
   örorku af stöðu þeirri, er veitti honum aðgang að sjóðnum, og á hann þá
   rétt á að fá endurgreidd með vöxtum iðgjöld þau, er hann hefur greitt í
   sjóðinn. Stjórn sjóðsins ákveður vextina með hliðsjón af ávöxtun sjóðsins.
   Hafi hann verið sjóðfélagi í 5 ár, er hann lætur af stöðunni, getur hann
   með samþykki sjóðsstjórnarinnar valið um, hvort hann fær iðgjöld sín
   endurgreidd eða hann lætur þau standa inni í sjóðnum. Velji hann síðari
   kostinn, fellur niður réttur hans og skylda til að greiða framvegis
   iðgjöld til sjóðsins og réttur hans til örorkulífeyris. Ellilífeyrir hans,
   sbr. 8. gr., miðast þá við starfstíma hans og laun þau, er hann hafði, er
   hann lét af stöðu þeirri, er veitti aðgang að sjóðnum, en tekur sömu
   breytingum og lífeyrir annarra, eftir að taka lífeyris hefst. Hafi hann
   gegnt stöðunni skemur en 30 ár, skal barnalífeyrir ákveðinn þannig, að
   full upphæð samkvæmt 11. gr. skal margfölduð með hlutfallinu á milli þess
   ellilífeyris, sem hann hefur öðlast rétt til, og þess ellilífeyris, sem
   hann hefði öðlast rétt til, ef hann hefði gegnt starfinu í 30 ár.
        Sé staða eða starfi sjóðfélagans lagður niður, á hann rétt á að vera
   áfram í sjóðnum og greiða iðgjöld, sem miðuð séu við laun í þeim
   launaflokki, er staða hans var í, er hún var lögð niður. Nýtur hann þá
   sömu réttinda úr sjóðnum sem hann hefði gegnt starfi sínu áfram.
        Láti sjóðfélagi um stundarsakir af starfi, sem veitir aðgang að
   sjóðnum, er honum heimilt að greiða iðgjöld fyrir þann tíma, er hann var í
   burtu, enda hafi hann verið við framhaldsnám eða unnið að
   hjúkrunarstörfum, sem ekki veita aðgang að sjóðnum.

                                    15. gr.
        Nú flyst sjóðfélagi, er verið hefur í þessum lífeyrissjóði, í starf,
   sem veitir aðgang að öðrum lífeyrissjóði, sem stofnaður er með lögum, og
   má þá endurgreiða með vöxtum öll iðgjöld, sem greidd hafa verið í sjóðinn
   hans vegna. Það er skilyrði fyrir þessari endurgreiðslu, að hún gangi til
   kaupa á lífeyrisréttindum fyrir viðkomandi sjóðfélaga í þeim sjóði, er
   hann flyst til. Þó má aldrei endurgreiða hærri upphæð en þarf til þess að
   kaupa réttindi í hinum nýja sjóði, er svari til þess starfstíma, er
   sjóðfélaginn hafði öðlast.
        Sjóðsstjórninni er heimilt að nota sömu endurgreiðslureglu, þegar
   sjóðfélagi flyst í annan sjóð, sem viðurkenndur er af fjármálaráðuneytinu,
   eða kaupir sér lífeyri hjá tryggingafélagi eða stofnun, sem starfar eftir
   reglum, er fjármálaráðuneytið samþykkir, enda gildi þar sömu reglur um
   endurkaup og greiðslu lífeyris eins og ákveðnar eru í þessum lögum.
        Á tilsvarandi hátt er sjóðsstjórninni heimilt, að fengnu samþykki
   fjármálaráðherra, að veita viðtöku, vegna sjóðfélaga, er gerist sjóðfélagi
   í þessum sjóði, fé því, er kann að vera endurgreitt hans vegna úr sjóði,
   tryggingafélagi eða stofnun, sem að framan greinir, og veita honum
   réttindi í samræmi við það.
        Einnig getur stjórnin, þegar sérstaklega stendur á, og með samþykki
   fjármálaráðherra, heimilað réttindakaup aftur í tímann, þó ekki sé um að
   ræða yfirfærslu á réttindum annars staðar frá. Það skal meðal annars sett
   sem skilyrði fyrir slíkum réttindakaupum, að mælt sé með þeim af
   forstöðumanni þeirrar stofnunar, er sjóðfélaginn vinnur hjá, að gengið sé
   frá réttindakaupunum innan árs, frá því hann var ráðinn, og að hann sé
   eldri en 30 ára, þegar hann öðlast aðgang að sjóðnum.

                                    16. gr.
        Stjórn sjóðsins skal hið fimmta hvert ár láta tryggingafræðing
   rannsaka fjárhag sjóðsins. Þyki honum rannsókn sín leiða í ljós, að
   fjárhagsgrundvöllur sjóðsins sé ótryggur, skal hann gera tillögur til
   stjórnar sjóðsins um aðgerðir til að efla sjóðinn. Sýni rannsóknin hins
   vegar, að fjárhagur sjóðsins sé svo góður, að iðgjöld mætti lækka, skal
   hann athuga vandlega, hversu mikil sú lækkun mætti vera, og gera tillögur
   sínar um það til sjóðsstjórnarinnar. Sjóðsstjórnin má aldrei lækka iðgjöld
   meira en tryggingafræðingur hefur lagt til.

                                    17. gr.
        Allar hjúkrunarkonur, sem vinna hjúkrunarstörf í þjónustu ríkis,
   bæjar- og sveitarfélaga eða annarra opinberra stofnana eða við
   heilbrigðisstofnanir, sem eru viðurkenndar af heilbrigðisstjórninni, skulu
   vera skyldutryggðar í sjóði þessum. Heimilt er að taka í sjóðinn aðrar
   hjúkrunarkonur, er starfa að hjúkrun, enda sé viðkomandi eigi ráðinn til
   skemmri tíma en eins árs, eða með að minnsta kosti þriggja mánaða
   uppsagnarfresti.
        [Einnig er heimilt að taka í sjóðinn hjúkrunarkonur, sem starfa að
   félagsmálum hjúkrunarkvenna á vegum Hjúkrunarfélags Íslands, enda séu
   ráðningarkjör þeirra hin sömu og hjúkrunarkvenna, sem starfa við hjúkrun
   hjá öðrum aðilum en opinberum aðilum.]^1)

   ^1)[6]L. 14/1969, 1. gr.

                                    18. gr.
        Ríkissjóður og aðrir aðilar, sem tryggja hjúkrunarkonur í sjóði
   þessum, ábyrgjast hver fyrir sinn hóp greiðslur úr honum. Nú reynist
   einhver aðili, sem tryggt hefur hjúkrunarkonur í sjóðnum, ekki fær um að
   standa við ábyrgðarskuldbindingu sína, og er ríkissjóður þá bakábyrgur.
        Lífeyrir greiðist með ^1/[12] árslífeyris fyrirfram á hverjum mánuði.

                                    19. gr.
        Óheimilt er að framselja eða veðsetja lífeyriskröfur samkvæmt lögum
   þessum, og ekki má leggja á þær löghald né gera í þeim fjárnám eða lögtak.
   Enginn skuldheimtumaður í dánarbúi eða þrotabúi hefur rétt til að skerða
   kröfurnar á nokkurn hátt, og eigi má halda lífeyrisfé eftir til greiðslu
   opinberra gjalda.

                                    20. gr.
        Frá og með 1. janúar 1964 hafa allar hjúkrunarkonur öðlast full
   réttindi samkvæmt lögum um almannatryggingar og greiða frá sama tíma fullt
   gjald til þeirra. Stjórn sjóðsins semur við Tryggingastofnun ríkisins um
   uppgjör fyrir liðinn tíma í samræmi við ákvæði almannatryggingalaga um það
   atriði.
        Hjúkrunarkonur, sem fengið hafa lífeyri fyrir gildistöku laga
   þessara, skulu fá greiddan lífeyri samkvæmt ákvæðum laga þessara frá
   gildistöku þeirra. Ríkissjóður og aðrir aðilar, sem tryggt hafa
   hjúkrunarkonur í sjóðnum, endurgreiða honum mismuninn á þeim lífeyri, sem
   þannig verður greiddur, og þeim lífeyri, er viðkomandi lífeyrisþegum bar
   samkvæmt eldri reglum.

                                    21. gr.
        Nú verður almenn hækkun á áður úrskurðuðum elli-, örorku- og
   makalífeyri vegna almennrar hækkunar á launum hjúkrunarkvenna, sbr. 8., 9.
   og 10. gr., og endurgreiðir þá ríkissjóður og aðrir þeir aðilar, sem
   tryggt hafa hjúkrunarkonur í sjóðnum, honum þá hækkun, er þannig verður á
   lífeyrisgreiðslum.

                                    22. gr.
        Ákvæði þessara laga gilda einnig um karla, er annast hjúkrunarstörf
   og hafa réttindi til þess samkvæmt hjúkrunarlögum.

References

   Visible links
   1. http://www.althingi.is/dba-bin/lawformpr.pl?lnr=1965016
   2. file:///altext/stjtnr.html#1941069
   3. file://1993043.html
   4. file:///altext/stjtnr.html#1978017?g1
   5. file://1963029.html#g10
   6. file:///altext/stjtnr.html#1969014?g1
