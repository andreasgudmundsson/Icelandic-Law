
   --------------------------------------------------------------------------

                             Lög um endurskoðendur

                              2008 nr. 79 12. júní

   --------------------------------------------------------------------------

                 Ferill málsins á Alþingi.   Frumvarp til laga.

Tóku gildi 1. janúar 2009. EES-samningurinn: XXII. viðauki tilskipun 2006/43/EB.
  Breytt með l. 98/2009 (tóku gildi 1. okt. 2009 nema 69. og 70. gr. sem tóku
                              gildi 1. jan. 2010).

                            I. kafli. Almenn ákvæði.
                             1. gr. Skilgreiningar.
                             Í lögum þessum merkir:
   1. Endurskoðandi: Sá sem hefur þekkingu til að gefa hlutlaust og áreiðanlegt
   álit á reikningsskilum og öðrum fjárhagsupplýsingum, hefur löggildingu til
   starfa við endurskoðun og fullnægir að öðru leyti skilyrðum laga þessara.
       2. Endurskoðun: Óháð og kerfisbundin öflun gagna og mat á þeim í þeim
 tilgangi að láta í ljós rökstutt og faglegt álit endurskoðanda um áreiðanleika
þeirra og framsetningu í samræmi við lög, settar reikningsskilareglur eða önnur
                    skilyrði sem fram koma í álitsgerðinni.
        3. Endurskoðunarfyrirtæki: Fyrirtæki sem fengið hefur skráningu til
               endurskoðunarstarfa samkvæmt ákvæðum laga þessara.
   4. Endurskoðunarnefnd: Eins og hún er skilgreind í [1]IX. kafla A [2]laga nr.
                            3/2006, um ársreikninga.
              5. Samstarfsfyrirtæki endurskoðenda: Endurskoðendur eða
  endurskoðunarfyrirtæki sem hafa með sér samstarf sem miðar að hagnaðar- eða
   kostnaðarskiptingu, sameiginlegu eignarhaldi, sameiginlegum yfirráðum eða
   stjórn, sameiginlegri stefnu í gæðastjórnun og gæðaaðferðum, sameiginlegri
 viðskiptastefnu, notar sameiginlegt vörumerki eða samnýtir umtalsverðan hluta
                                faglegra úrræða.
   6. Alþjóðlegir endurskoðunarstaðlar: Alþjóðlegir staðlar um endurskoðun (ISA)
og tengdar yfirlýsingar og staðlar, að því marki sem þeir tengjast endurskoðun,
   sem framkvæmdastjórn ESB hefur samþykkt í samræmi við 26. gr. tilskipunar
             2006/43/EB og teknir hafa verið upp í íslenskan rétt.
                         7. Eining tengd almannahagsmunum:
   a. Lögaðili sem er með skráð lögheimili á Íslandi og hefur verðbréf sín skráð
    á skipulegum verðbréfamarkaði í ríki innan Evrópska efnahagssvæðisins, í
      aðildarríki stofnsamnings Fríverslunarsamtaka Evrópu eða í Færeyjum.
                 b. Lífeyrissjóður sem hefur fullgilt starfsleyfi.
       c. Lánastofnun eins og hún er skilgreind í [3]lögum nr. 161/2002, um
                               fjármálafyrirtæki.
    d. Félag sem hefur starfsleyfi til að reka vátryggingastarfsemi hér á landi
            samkvæmt [4]lögum nr. 60/1994, um vátryggingastarfsemi.

                       II. kafli. Réttindi endurskoðenda.
  2. gr. Ráðherra veitir réttindi með löggildingu til endurskoðunarstarfa. Til
 þess að öðlast löggildingu þarf viðkomandi að fullnægja eftirtöldum skilyrðum:
       1. eiga lögheimili hér á landi, eða vera ríkisborgari aðildarríkis að
Evrópska efnahagssvæðinu, aðildarríkis stofnsamnings Fríverslunarsamtaka Evrópu
                                  eða Færeyja,
       2. vera lögráða og hafa haft forræði á búi sínu síðastliðin þrjú ár,
     3. hafa óflekkað mannorð, svo sem áskilið er til kjörgengis til Alþingis,
   4. hafa lokið meistaranámi í endurskoðun og reikningsskilum sem viðurkennt er
                             af endurskoðendaráði,
                    5. hafa staðist sérstakt próf, sbr. 5. gr.,
     6. hafa starfað að lágmarki í þrjú ár undir handleiðslu endurskoðanda við
 endurskoðun ársreikninga og annarra reikningsskila hjá endurskoðunarfyrirtæki,
                   7. hafa starfsábyrgðartryggingu, sbr. 6. gr.
   Óski endurskoðandi sem hefur réttindi til endurskoðunarstarfa í ríki innan
  Evrópska efnahagssvæðisins, í aðildarríki stofnsamnings Fríverslunarsamtaka
Evrópu eða í Færeyjum eftir löggildingu til endurskoðunarstarfa hér á landi skal
 hann standast sérstakt hæfnispróf í lögum og reglum um skatta- og félagarétt.
Ráðherra getur, að fengnum tillögum endurskoðendaráðs, veitt þeim einstaklingum
löggildingu til endurskoðunarstarfa sem sanna að þeir hafi lokið námi og staðist
próf erlendis, sem telst samsvara kröfum sem gerðar eru í 4., 5. og 6. tölul. 1.
  mgr. enda uppfylli þeir ákvæði 2., 3., og 7. tölul. sömu málsgreinar. Slíkir
   aðilar skulu standast sérstakt hæfnispróf í lögum og reglum um skatta- og
                                  félagarétt.
 Endurskoðendaráð getur veitt einstaklingum sem lokið hafa öðru háskólanámi með
   endurskoðun sem kjörsvið undanþágu frá ákvæði 4. tölul. 1. mgr. enda telji
endurskoðendaráð sýnt að umsækjandi hafi næga þekkingu á þeim málefnum sem varða
                        endurskoðendur og störf þeirra.
  Áður en löggilding er veitt skal umsækjandi vinna drengskaparheit um að hann
 muni af kostgæfni og samviskusemi í hvívetna rækja það starf sem löggildingin
   veitir honum rétt til að stunda og hlíta lögum og öðrum reglum sem starfið
                                     varða.
                         3. gr. Endurskoðunarfyrirtæki.
 Endurskoðendum er heimilt að stofna félag um rekstur endurskoðunarfyrirtækis í
     því formi sem þeir sjálfir kjósa, þar á meðal með takmarkaðri ábyrgð.
     Meiri hluti atkvæðisréttar í endurskoðunarfyrirtæki skal vera í höndum
   endurskoðenda eða endurskoðunarfyrirtækja sem hlotið hafa viðurkenningu á
 Evrópska efnahagssvæðinu eða í aðildarríkjum stofnsamnings Fríverslunarsamtaka
                             Evrópu eða í Færeyjum.
Í endurskoðunarfyrirtæki skal meiri hluti stjórnarmanna vera endurskoðendur eða
 fulltrúar endurskoðunarfyrirtækja. Ef stjórnarmenn eru tveir skal annar þeirra
            vera endurskoðandi eða fulltrúi endurskoðunarfyrirtækis.
              Endurskoðunarfyrirtæki skal hafa formlegt gæðakerfi.
      Endurskoðunarfyrirtæki skal tryggja að nöfn og heimilisföng eigenda
                    fyrirtækisins séu aðgengileg almenningi.
  Endurskoðunarfyrirtæki skal að uppfylltum ákvæðum þessarar greinar sækja um
 réttindi til endurskoðunarstarfa til [efnahags- og viðskiptaráðuneytisins].^1)
Jafnframt ber fyrirtækinu að tilkynna ráðuneytinu án tafar ef það uppfyllir ekki
                        lengur eitthvert þessara ákvæða.
                              ^1)L. 98/2009, 51. gr.
         4. gr. Ráðuneytið birtir opinbera skrá yfir endurskoðendur og
endurskoðunarfyrirtæki sem fengið hafa réttindi til endurskoðunarstarfa enda séu
                         ákvæði 2. og 3. gr. uppfyllt.
 Ráðuneytið setur nánari reglur um skráninguna og hvaða upplýsingar skulu koma
                                   þar fram.
 Endurskoðendur og endurskoðunarfyrirtæki skulu auðkennd með sérstöku númeri í
                               opinberu skránni.
  Endurskoðunarfyrirtæki sem hlýtur skráningu skv. 1. mgr. má ekki hafa verið
tekið til gjaldþrotaskipta eða beðið verulegan álitshnekki svo draga megi í efa
   hæfi þess til að uppfylla þær kröfur sem gerðar eru um endurskoðun í lögum
þessum. Endurskoðunarfyrirtæki sem hlotið hefur skráningu skal án tafar tilkynna
      [ráðuneytinu]^1) ef skilyrði þessarar málsgreinar eru ekki uppfyllt.
  Endurskoðendur og endurskoðunarfyrirtæki skv. 1. mgr. skulu, án ástæðulauss
 dráttar, tilkynna [ráðuneytinu]^1) ef breytingar verða á þeim upplýsingum sem
                              fram koma í skránni.
Öðrum en endurskoðendum og endurskoðunarfyrirtækjum skv. 1. mgr. er eigi heimilt
að nota orðin endurskoðandi eða endurskoðun í starfs- eða firmaheiti sínu. Þá er
óheimilt að vekja þá trú að aðili sé endurskoðandi ef hann er það ekki, sbr. 1.
mgr., með notkun starfsheitis, firmanafns eða með öðrum misvísandi hætti. Ákvæði
 þetta nær þó ekki til starfsheitis innri endurskoðenda í fyrirtækjum enda séu
     störf þeirra hluti af innra stjórnendaeftirliti viðkomandi fyrirtækis.
          Ráðherra skal auglýsa löggildingu endurskoðenda og skráningu
  endurskoðunarfyrirtækja í Lögbirtingablaði og tilkynna endurskoðendaráði og
 Félagi löggiltra endurskoðenda. Sama á við ef skráning fellur niður, sbr. 10.
                                      mgr.
        Ráðherra gefur út löggildingarskírteini til handa endurskoðanda.
Fyrir löggildingu skal endurskoðandi greiða gjald í ríkissjóð samkvæmt [5]lögum
                     nr. 88/1991, um aukatekjur ríkissjóðs.
  Hafi endurskoðandi lagt inn réttindi sín eða þau verið felld niður skal nafn
  hans fellt út af skrá, sbr. 1. mgr. Sama á við um endurskoðunarfyrirtæki sem
 uppfyllir ekki lengur skilyrði 4. mgr. þessarar greinar og/eða skilyrði 3. gr.
                              ^1)L. 98/2009, 51. gr.
                           5. gr. Próf og prófnefnd.
 Endurskoðendaráð skv. 14. gr. skipar þriggja manna prófnefnd endurskoðenda sem
     heldur próf fyrir þá sem sækja um löggildingu til endurskoðunarstarfa.
                Prófnefndin skal skipuð til fjögurra ára í senn.
  Próf til öflunar endurskoðendaréttinda skal ná til þeirra greina bóknáms og
         verkmenntunar sem helst varða endurskoðendur og störf þeirra.
 Í reglugerð,^1) sem ráðherra setur að fengnum tillögum endurskoðendaráðs, skal
 m.a. kveðið nánar á um skilyrði til próftöku, prófgreinar, framkvæmd prófa og
                      lágmarksárangur til að standast þau.
               Próf skulu að jafnaði haldin einu sinni ár hvert.
    Kostnaður vegna prófa, þ.m.t. þóknun til prófnefndarmanna, greiðist með
   próftökugjaldi sem ráðherra ákveður að fengnum tillögum endurskoðendaráðs.
                                 ^1)Rg. 589/2009.
                         6. gr. Starfsábyrgðartrygging.
       Endurskoðanda er skylt að hafa í gildi starfsábyrgðartryggingu hjá
  vátryggingafélagi sem hefur starfsleyfi hér á landi vegna fjárhagstjóns sem
    leitt getur af ásetningi eða gáleysi í störfum hans eða starfsmanna hans
 samkvæmt lögum þessum. Tryggingarskyldan fellur niður ef endurskoðandi leggur
                     inn réttindi sín, sbr. 1. mgr. 24. gr.
 Ráðherra skal, að fengnum tillögum endurskoðendaráðs, ákveða lágmark á fjárhæð
        tryggingar skv. 1. mgr. og hámark eigin áhættu vátryggingartaka.
      Endurskoðandi skal fyrir 15. janúar ár hvert senda Félagi löggiltra
  endurskoðenda staðfestingu um að hann hafi í gildi starfsábyrgðartryggingu.
                              7. gr. Endurmenntun.
   Endurskoðanda er skylt að sækja endurmenntun sem tryggir að hann viðhaldi
       reglulega fræðilegri þekkingu, faglegri hæfni og faglegum gildum.
 Endurmenntunin skal að lágmarki svara til 20 klukkustunda á ári og samtals 120
klukkustunda á hverju þriggja ára tímabili. Endurmenntunartímabil endurskoðanda
 sem fær löggildingu í fyrsta sinn hefst 1. janúar árið eftir að löggilding er
                                     veitt.
   Endurmenntun skv. 1. mgr. skal á hverju þriggja ára tímabili ná a.m.k. til
     eftirtalinna sviða og skal lágmark endurmenntunar á hverju sviði vera:
                         a. endurskoðun 30 klukkustundir,
                   b. reikningsskil og fjármál 20 klukkustundir,
                   c. skatta- og félagaréttur 15 klukkustundir,
                  d. siðareglur og fagleg gildi 10 klukkustundir.
     Endurskoðandi skal halda skrá um endurmenntun sína og skulu a.m.k. 60
       klukkustundir vera staðfestanlegar á hverju þriggja ára tímabili.
 Ráðherra getur sett nánari ákvæði um endurmenntun endurskoðenda með reglugerð.

                      III. kafli. Starfsemi endurskoðenda.
   8. gr. Endurskoðendur skulu rækja störf sín af kostgæfni og samviskusemi í
  hvívetna og fylgja ákvæðum þeirra laga og reglna sem gilda um störf þeirra.
 Endurskoðandi skal fylgja siðareglum sem settar hafa verið af Félagi löggiltra
                                 endurskoðenda.
   Endurskoðandi er opinber sýslunarmaður við framkvæmd endurskoðunarstarfa.
       9. gr. Endurskoðandi skal rækja störf sín í samræmi við alþjóðlega
 endurskoðunarstaðla og alþjóðlega staðla um gæðaeftirlit sem teknir hafa verið
                       upp í íslenskan rétt, sbr. 31. gr.
   10. gr. Endurskoðandi samstæðu ber ábyrgð á endurskoðun samstæðureikninga.
      Endurskoðandi samstæðunnar skal afla gagna og yfirfara vinnu annarra
endurskoðenda sem komið hafa að endurskoðun annarra eininga innan samstæðunnar.
  Þá skal endurskoðandi samstæðu tryggja aðgang eftirlitsaðila að vinnugögnum
 annarra endurskoðenda vegna endurskoðunar annarra eininga innan samstæðunnar.
Í þeim tilvikum þar sem endurskoðun tiltekinna eininga innan samstæðu fer fram í
  landi utan Evrópska efnahagssvæðisins skal endurskoðandi samstæðu varðveita
afrit af vinnugögnum viðkomandi endurskoðenda eða tryggja með öðrum hætti aðgang
eftirlitsaðila að þeim og afla sér gagna annarra endurskoðenda. Sé endurskoðanda
 meinaður aðgangur að vinnugögnum skulu vinnuskjöl skjalfesta þær hindranir og
                                ástæður þeirra.
                                11. gr. Áritun.
Við lok endurskoðunar skal endurskoðandi árita hið endurskoðaða viðfangsefni með
  áritun sem inniheldur upplýsingar um endurskoðunina og álit endurskoðandans.
 Hafi endurskoðunarfyrirtæki verið falin endurskoðun skal áritun undirrituð af
     a.m.k. þeim endurskoðanda sem ábyrgð bar á endurskoðuninni fyrir hönd
     endurskoðunarfyrirtækisins. Áritun skal vera í samræmi við alþjóðlega
                              endurskoðunarstaðla.

                   IV. kafli. Félag löggiltra endurskoðenda.
 12. gr. Endurskoðendur skulu hafa með sér fagfélag sem nefnist Félag löggiltra
      endurskoðenda. Er öllum endurskoðendum skylt að vera þar félagsmenn.
  Hlutverk Félags löggiltra endurskoðenda er að stuðla að faglegri framþróun í
                        endurskoðun og skyldum greinum.
   Félag löggiltra endurskoðenda setur sér samþykktir. Það skal ekki hafa með
höndum aðra starfsemi en þá sem sérstaklega er mælt fyrir um í lögum, sbr. þó 5.
                                      mgr.
Félag löggiltra endurskoðenda ber kostnað af þeim störfum sem því eru falin með
  lögum. Getur félagið lagt árgjald á félagsmenn til að standa straum af þeim
                                   kostnaði.
   Félagi löggiltra endurskoðenda er heimilt að starfrækja í öðru skyni en að
  framan greinir sérstaka félagsdeild, eina eða fleiri. Skal fjárhagur slíkra
                 félagsdeilda aðgreindur frá fjárhag félagsins.
   13. gr. Félag löggiltra endurskoðenda kemur fram fyrir hönd endurskoðenda
 gagnvart dómstólum og stjórnvöldum um þau málefni sem stétt þeirra varða. Auk
      þess skal félagið hafa með höndum eftirtalin verkefni í samráði við
                               endurskoðendaráð:
   1. Að setja siðareglur fyrir endurskoðendur að fenginni staðfestingu ráðherra
                                  á reglunum.
   2. Að hlutast til um að reglulega séu haldin námskeið sem fullnægja kröfum um
                           endurmenntun, sbr. 7. gr.
                 3. Að halda skrá yfir endurmenntun endurskoðenda.
               4. Að annast gæðaeftirlit með störfum endurskoðenda.
       5. Að halda skrá yfir gildandi starfsábyrgðartryggingu endurskoðenda.
   6. Að halda skrá um þá starfsmenn sem eru í starfsþjálfun, sbr. 6. tölul. 1.
                                  mgr. 2. gr.

                          V. kafli. Endurskoðendaráð.
14. gr. Ráðherra skipar fimm menn í endurskoðendaráð til fjögurra ára í senn og
      jafnmarga til vara og skulu þeir hafa þekkingu á sviðum sem tengjast
                                  endurskoðun.
     Tveir nefndarmenn skulu skipaðir samkvæmt tilnefningu Félags löggiltra
  endurskoðenda, einn skal skipaður eftir tilnefningu Viðskiptaráðs Íslands og
   tveir nefndarmenn skulu skipaðir af ráðherra án tilnefningar og skal annar
  þeirra vera formaður ráðsins. Skal formaður fullnægja skilyrðum til að vera
 skipaður í embætti héraðsdómara. Eins skal farið að um skipun varamanna. Meiri
  hluti ráðsins skal skipaður öðrum en þeim sem hafa starfað við endurskoðun á
                              síðustu þremur árum.
15. gr. Hlutverk endurskoðendaráðs er að hafa eftirlit með því að endurskoðendur
  og endurskoðunarfyrirtæki ræki störf sín í samræmi við ákvæði þessara laga,
 siðareglur Félags löggiltra endurskoðenda og aðrar reglur sem taka til starfa
                                 endurskoðenda.
                Endurskoðendaráð skal sérstaklega fylgjast með:
              1. að endurskoðandi uppfylli skilyrði til löggildingar,
               2. að endurskoðandi uppfylli kröfur um endurmenntun,
             3. að reglulegt gæðaeftirlit með störfum endurskoðenda og
                       endurskoðunarfyrirtækja fari fram,
                 4. að til séu siðareglur og endurskoðunarstaðlar.
 Endurskoðendaráð skal hafa samvinnu við lögbær yfirvöld í ríki innan Evrópska
 efnahagssvæðisins, í aðildarríki Fríverslunarsamtaka Evrópu eða í Færeyjum við
                eftirlit og rannsókn með störfum endurskoðenda.
16. gr. Endurskoðendaráð getur tekið mál til meðferðar að eigin frumkvæði ef það
hefur ástæðu til að ætla að endurskoðandi eða endurskoðunarfyrirtæki hafi brotið
 gegn lögum þessum, siðareglum Félags löggiltra endurskoðenda eða öðrum reglum
                       sem taka til starfa endurskoðenda.
     Hver sá sem telur á sér brotið af hálfu endurskoðanda með aðgerðum eða
 aðgerðaleysi hans getur skotið málinu til endurskoðendaráðs til úrskurðar. Mál
skal lagt fyrir endurskoðendaráð með skriflegu erindi svo fljótt sem verða má en
              eigi síðar en fjórum árum eftir að brot var framið.
   Endurskoðendaráð úrskurðar um kæru- og ágreiningsefni sem lúta að störfum
                      endurskoðenda samkvæmt lögum þessum.
Endurskoðendaráði er heimilt ef sérstaklega stendur á að skylda málsaðila til að
      greiða gagnaðila sínum málskostnað vegna rekstrar máls fyrir ráðinu.
Endurskoðendaráð getur með rökstuddu áliti vísað máli til opinberrar rannsóknar.
17. gr. Endurskoðendaráð skal veita endurskoðendum eða endurskoðunarfyrirtækjum
hæfilegan frest til að bæta úr óverulegum annmörkum sem kunna að koma í ljós við
                             eftirlit skv. 15. gr.
Nú telur endurskoðendaráð sýnt að endurskoðandi hafi í störfum sínum brotið gegn
  lögum þessum svo að ekki verði við unað og skal endurskoðendaráð í rökstuddu
 áliti veita viðkomandi aðila áminningu eða leggja til við ráðherra að réttindi
                       endurskoðandans verði felld niður.
  18. gr. Endurskoðendaráð skal setja sér starfsreglur sem ráðherra samþykkir.
            Ákvarðanir endurskoðendaráðs sæta ekki stjórnsýslukæru.
Endurskoðendaráð skal jafnan leita álits sérfróðra manna utan ráðsins um mál sem
             eru utan við sérfræðisvið þeirra manna er ráðið skipa.
            Í hverju máli skal fullskipað endurskoðendaráð úrskurða.
Verði ekki samkomulag í ráðinu um afgreiðslu máls skal þess getið í umsögn, enda
  hefur sá eða þeir, er ágreining gera, rétt til að gera sérstaka grein fyrir
                                 atkvæði sínu.
   Endurskoðendaráð lætur dómstólum, ákæruvaldi og stjórnvöldum í té umsagnir
                      varðandi efni á sviði endurskoðunar.
    Endurskoðendaráð skal árlega gera skýrslu um störf sín og skal hún opin
 almenningi. Birta skal opinberlega og rekja alla úrskurði ráðsins skv. 16. gr.
Sérhver endurskoðandi skal greiða í ríkissjóð árlegt gjald að fjárhæð 50.000 kr.
    til að standa straum af kostnaði við störf endurskoðendaráðs. Gjalddagi
gjaldsins er 1. janúar og ef gjaldið er ekki greitt innan 30 daga frá gjalddaga
skal greiða dráttarvexti af því skv. [6]III. kafla laga nr. 38/2001, um vexti og
                     verðtryggingu, með síðari breytingum.

                        VI. kafli. Óhæði endurskoðenda.
 19. gr. Í endurskoðunarverkefnum skal endurskoðandi og endurskoðunarfyrirtæki
 vera óháð viðskiptavini sínum, bæði í reynd og ásýnd. Endurskoðandi skal eigi
   framkvæma endurskoðun ef einhver þau tengsl eru á milli endurskoðandans og
 viðskiptavinar hans sem eru til þess fallin að vekja efa um óhæði hans hjá vel
upplýstum þriðja aðila, svo sem atvinnutengsl, bein eða óbein fjárhagsleg tengsl
            eða viðskiptatengsl önnur en leiðir af endurskoðuninni.
Endurskoðanda er óheimilt að taka þátt í ákvörðunum stjórnar eða stjórnenda þess
                          aðila sem hann endurskoðar.
Við mat á óhæði skal endurskoðandi fylgja ákvæðum siðareglna sem Félag löggiltra
endurskoðenda hefur sett, sbr. 1. tölul. 13. gr. Skjalfesta skal í vinnuskjölum
    við endurskoðunina allar alvarlegar ógnanir gagnvart óhæði og tilgreina
                         viðeigandi verndarráðstafanir.
      Endurskoðandi einingar tengdrar almannahagsmunum skal á hverju ári:
   1. staðfesta skriflega við endurskoðunarnefnd viðkomandi einingar að hann sé
                       óháður hinni endurskoðuðu einingu,
   2. greina endurskoðunarnefndinni frá þeirri þjónustu sem einingunni er veitt
                               auk endurskoðunar,
    3. ræða við endurskoðunarnefndina um hugsanlega ógnun við óhæði sitt og þær
        verndarráðstafanir sem gerðar eru til að draga úr slíkri ógnun.
                       20. gr. Starfstími endurskoðenda.
  Ef ekki er annað áskilið í lögum eða í samþykktum fyrirtækis eða samið er um
     annað helst starf endurskoðanda samkvæmt lögum þessum þangað til annar
    endurskoðandi tekur við. Endurskoðandi getur þó látið af starfi áður en
ráðningartíma hans lýkur en þá ber honum og eftir atvikum stjórn þess aðila sem
      í hlut á að tilkynna starfslok endurskoðandans og ástæður þeirra til
   endurskoðendaráðs. Ekki er hægt að segja upp samningi um endurskoðun vegna
         ágreinings um reikningsskilareglur eða endurskoðunaraðferðir.
Þegar skipt er um endurskoðanda skal endurskoðandinn sem tekur við snúa sér til
   fráfarandi endurskoðanda sem ber skylda til að upplýsa um ástæðurnar fyrir
    starfslokum sínum. Jafnframt skal fyrri endurskoðandinn veita hinum nýja
  endurskoðanda aðgang að öllum upplýsingum sem máli skipta um fyrirtækið sem
                                endurskoðað er.
 Endurskoðandi sem ber ábyrgð á endurskoðun einingar tengdrar almannahagsmunum
skal taka sér hlé frá endurskoðun þeirrar einingar í a.m.k. tvö ár samfellt eigi
síðar en sjö árum eftir að honum var falið verkið. Sama gildir um endurskoðendur
       þeirra dótturfélaga sem hafa verulega þýðingu innan samstæðunnar.
      Endurskoðanda sem áritar endurskoðuð reikningsskil einingar tengdrar
almannahagsmunum er ekki heimilt að taka við lykilstjórnunarstöðu hjá viðkomandi
 einingu fyrr en a.m.k. tvö ár eru liðin frá því að hann tók þátt í endurskoðun
                                 einingarinnar.
                                21. gr. Þóknun.
Þóknun fyrir endurskoðun skal við það miðuð að hún geri endurskoðanda kleift að
komast að rökstuddri niðurstöðu í samræmi við þær faglegu kröfur sem settar eru
          fram í lögum þessum og gilda almennt um störf endurskoðenda.
   Greiðsla eða fjárhæð þóknunar fyrir endurskoðun má ekki með nokkrum hætti
                  skilyrða eða tengja öðru en endurskoðuninni.

                           VII. kafli. Gæðaeftirlit.
22. gr. Endurskoðunarfyrirtækjum og endurskoðendum sem þar starfa og sjálfstætt
 starfandi endurskoðendum er skylt að sæta gæðaeftirliti eigi sjaldnar en á sex
               ára fresti í samræmi við ákvæði þessarar greinar.
Endurskoðendur eða endurskoðunarfyrirtæki sem annast endurskoðun eininga tengdra
  almannahagsmunum skulu þó sæta gæðaeftirliti eigi sjaldnar en á þriggja ára
                                    fresti.
       Endurskoðendaráð setur reglur^1) um framkvæmd gæðaeftirlits og val
   gæðaeftirlitsmanna svo að tryggt sé að þeir séu óháðir þeim sem eftirlitið
                                  beinist að.
Endurskoðandi eða endurskoðunarfyrirtæki sem sætir gæðaeftirliti skal veita þeim
 sem sinnir gæðaeftirliti nauðsynlega aðstoð og aðgang að upplýsingum sem óskað
er eftir við gæðaeftirlitið. Lagaákvæði um þagnarskyldu takmarka ekki skyldu til
                 þess að veita upplýsingar og aðgang að gögnum.
      Endurskoðendaráð skal árlega birta upplýsingar um heildarniðurstöðu
                               gæðaeftirlitsins.
                                 ^1)Rgl. 912/2009.

                 VIII. kafli. Brottfall endurskoðunarréttinda.
   23. gr. Sá sem hefur löggildingu til endurskoðunarstarfa og fullnægir ekki
     skilyrðum laga til þess að njóta hennar skal án tafar tilkynna það til
                               endurskoðendaráðs.
24. gr. Endurskoðandi getur lagt inn réttindi sín og falla þá niður réttindi og
 skyldur hans sem endurskoðanda nema annað leiði af lögum. Endurskoðandi getur
 ekki lagt inn réttindi sín ef mál hans er til meðferðar hjá endurskoðendaráði
       nema með heimild endurskoðendaráðs enda séu annmarkar óverulegir.
Hafi endurskoðandi lagt inn réttindi sín skal veita honum þau á ný eftir umsókn
hans án endurgjalds ef hann fullnægir orðið öllum skilyrðum til að njóta þeirra
   og sanni að hann hafi uppfyllt endurmenntunarkröfur þriggja ára tímabils.
      25. gr. Réttindi endurskoðanda falla niður eftir ákvörðun ráðherra:
          1. Ef endurskoðandi fullnægir ekki skilyrðum til löggildingar.
                   2. Að tillögu endurskoðendaráðs, sbr. 17. gr.
 Hafi réttindi endurskoðanda verið felld niður skv. 1. mgr. getur einstaklingur
     óskað eftir endurnýjun þeirra, enda fullnægi hann öllum skilyrðum til
  löggildingar. Skal þá veita honum þau standist hann próf að nýju skv. 5. gr.
  Ráðherra getur, að fengnum tillögum endurskoðendaráðs, veitt undanþágur frá
                                   ákvæðinu.
Endurskoðendaráð getur lagt til við ráðherra að réttindi endurskoðunarfyrirtækis
til endurskoðunarstarfa verði felld niður uppfylli það ekki ákvæði laga þessara.
  26. gr. Hafi réttindi endurskoðanda verið felld niður eða þau lögð inn skal
         löggildingarskírteini skv. 8. mgr. 4. gr. án tafar skilað til
                              [ráðuneytisins].^1)
                              ^1)L. 98/2009, 51. gr.

                      IX. kafli. Skaðabætur og refsingar.
 27. gr. Endurskoðandi ber ábyrgð á tjóni sem hann eða starfsmenn hans valda í
  störfum sínum, af ásetningi eða gáleysi. Um sakarmat og sönnun gilda reglur
                                skaðabótaréttar.
28. gr. Brot gegn lögum þessum og reglum, sem settar verða samkvæmt þeim, varða
sektum til ríkissjóðs, niðurfellingu réttinda eða fangelsi allt að 2 árum, nema
   þyngri hegning liggi við samkvæmt öðrum lögum hvort sem þau eru framin af
                             ásetningi eða gáleysi.
Heimilt er að gera upptækan með dómi beinan eða óbeinan hagnað sem hlotist hefur
        af broti gegn ákvæðum laga þessara er varða sektum eða fangelsi.
  Tilraun til brots eða hlutdeild í brotum samkvæmt lögum þessum er refsiverð
                 eftir því sem segir í almennum hegningarlögum.

                             X. kafli. Ýmis ákvæði.
                          29. gr. Skýrsla um gagnsæi.
Endurskoðendur og endurskoðunarfyrirtæki sem hafa með höndum endurskoðun eininga
tengdra almannahagsmunum skulu árlega birta á vefsetri sínu skýrslu um gagnsæi.
 Skýrslan skal birt eigi síðar en þremur mánuðum fyrir lok hvers reikningsárs.
Í skýrslu endurskoðunarfyrirtækis um gagnsæi skal a.m.k. eftirfarandi koma fram:
                      a. lýsing á félagsformi og eignarhaldi,
      b. lýsing á lagalegu og skipulagslegu fyrirkomulagi samstarfsfyrirtækja
                    endurskoðenda sem það kann að tilheyra,
                         c. lýsing á stjórnskipulagi þess,
    d. lýsing á innra gæðaeftirlitskerfi og yfirlýsing frá stjórn um skilvirkni
                                     þess,
       e. upplýsingar um hvenær síðasta gæðaeftirlit fór fram, sbr. 22. gr.,
   f. skrá yfir einingar tengdar almannahagsmunum sem það hefur annast lögboðna
                   endurskoðun fyrir á næstliðnu fjárhagsári,
      g. upplýsingar um óhæðisreglur ásamt staðfestingu um að þeim hafi verið
                                     fylgt,
               h. upplýsingar um endurmenntunarstefnu, sbr. 7. gr.,
   i. upplýsingar um heildarveltu, sundurliðað eftir þóknun fyrir endurskoðun og
                     aðra þjónustu á næstliðnu fjárhagsári,
            j. upplýsingar um grundvöllinn fyrir starfskjörum eigenda.
 Skýrslan um gagnsæi skal undirrituð af stjórn endurskoðunarfyrirtækis, sbr. 3.
     gr., eða af viðkomandi endurskoðanda ef hann er sjálfstætt starfandi.
        Eftirlit með skýrslum um gagnsæi er í höndum endurskoðendaráðs.
                             30. gr. Þagnarskylda.
 Endurskoðendur, starfsmenn endurskoðenda, eftirlitsaðilar og hverjir þeir sem
      taka að sér verk í þágu endurskoðenda eða eftirlitsaðila eru bundnir
þagnarskyldu um allt það er þeir kunna að komast að vegna starfa sinna og leynt
  skal fara samkvæmt lögum eða eðli máls, nema dómari úrskurði að skylt sé að
veita upplýsingar fyrir dómi eða lögreglu eða skylda sé til að veita upplýsingar
          lögum samkvæmt. Þagnarskylda helst þótt látið sé af starfi.
    Þrátt fyrir ákvæði 1. mgr. er endurskoðendaráði heimilt að láta erlendum
    eftirlitsaðilum eða lögbærum yfirvöldum erlendis í té upplýsingar að því
     tilskildu að viðkomandi erlendir aðilar uppfylli kröfur um samsvarandi
  þagnarskyldu og séu undir eftirliti í sínu heimalandi. Með upplýsingar, sem
  eftirlitsaðili fær frá framangreindum erlendum aðilum og einkenndar eru sem
     trúnaðarmál eða eru það eðli máls samkvæmt, skal fara að hætti 1. mgr.
 31. gr. Ráðherra getur sett reglugerð um nánari framkvæmd þessara laga, þar á
 meðal um innleiðingu alþjóðlegra endurskoðunarstaðla sem samþykktir hafa verið
                         af sameiginlegu EES-nefndinni.

                          XI. kafli. Gildistaka o.fl.
                              32. gr. Innleiðing.
  Lög þessi eru sett til þess að taka upp í innlendan rétt ákvæði tilskipunar
 Evrópuþingsins og ráðsins 2006/43/EB frá 17. maí 2006 um lögboðna endurskoðun
 ársreikninga og samstæðureikninga, um breytingu á tilskipun ráðsins 78/660/EBE
og 83/349/EBE og um niðurfellingu á tilskipun ráðsins 84/253/EBE eins og hún var
  tekin upp í samninginn um Evrópska efnahagssvæðið með ákvörðun sameiginlegu
                        EES-nefndarinnar, nr. 160/2006.
                              33. gr. Gildistaka.
                     Lög þessi öðlast gildi 1. janúar 2009.

                            Ákvæði til bráðabirgða.
 I. Fyrsta endurmenntunartímabil skv. 7. gr. hefst 1. janúar 2010. Þrátt fyrir
  33. gr. halda ákvæði 3. og 4. málsl. 1. mgr. [7]4. gr. laga nr. 18/1997, um
      endurskoðendur, með síðari breytingum, gildi sínu fram að þeim tíma.
 II. Þar til alþjóðlegir endurskoðunarstaðlar hafa verið teknir upp í íslenskan
rétt skal endurskoðun skv. 9. gr. fara eftir góðri endurskoðunarvenju. Með góðri
  endurskoðunarvenju er átt við að endurskoðað sé með viðurkenndum aðferðum í
       samræmi við leiðbeinandi reglur um endurskoðun (ISA) út gefnar af
alþjóðasamtökum endurskoðenda (IFAC) sem Félag löggiltra endurskoðenda er aðili
                                      að.
III. Þeir sem fyrir gildistöku þessara laga uppfylla skilyrði laga til að öðlast
löggildingu til endurskoðunarstarfa eða hafa í gildi réttindi til að starfa sem
         slíkir skulu teljast uppfylla ákvæði 4. tölul. 1. mgr. 2. gr.

References

   Visible links
   1. file://2006003.html
   2. file://2006003.html
   3. file://2002161.html
   4. file://1994060.html
   5. file://1991088.html
   6. file://2001038.html
   7. file://1997018.html
