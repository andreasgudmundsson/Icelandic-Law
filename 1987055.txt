
   --------------------------------------------------------------------------

                                                                        Tollalög

                              1987 nr. 55 30. mars

   --------------------------------------------------------------------------

                                   I. kafli.
                                 Almenn ákvæði.
                                     1. gr.
        Í lögum þessum og reglugerðum settum samkvæmt þeim skulu eftirfarandi
                                           orð og orðasambönd skilgreind svo:
                            Ráðherra: Fjármálaráðherra, nema annars sé getið.
               Tollyfirvald: Ríkistollstjóri, tollgæslustjóri og tollstjórar.
         Aðaltollhöfn: Staður þar sem för í utanlandsferðum mega fá fyrstu og
    síðustu afgreiðslu hér á landi og þar sem hvers konar tollmeðferð vöru má
                                                      fara fram, sbr. 28. gr.
    Tollhöfn: Staður þar sem ferma má og afferma ótollafgreiddar vörur, geyma
           og tollafgreiða slíkar vörur án sérstakrar heimildar, sbr. 28. gr.
                  Farartæki: Sérhvert tæki sem nota má til flutnings á vörum.
                                          Skip: Sérhvert fljótandi farartæki.
                                       Flugfar: Sérhvert fljúgandi farartæki.
                                                       Far: Skip eða flugfar.
            Aðkomufar: Far sem kemur frá útlöndum og ekki hefur fengið fyrstu
       aðkomuafgreiðslu í þeirri ferð. Aðkomufar skoðast einnig far sem tekið
             hefur við vörum eða mönnum utan tollhafnar úr öðru fari sem er í
     utanlandsferðum eða hefur haft önnur þess háttar samskipti við slík för.
   Far í utanlandsferðum: Far sem flytur ótollafgreidda vöru frá útlöndum eða
                             ferð þess er gerð til að lesta vöru til útlanda.
       Aðkomuafgreiðsla fars: Þegar stjórnandi fars hefur afhent tollgæslunni
     tilskilin gögn og fengið leyfi hennar til samskipta skv. 3. mgr. 51. gr.
           Innflytjandi eða útflytjandi: Hver sá sem með lögmætum hætti getur
                          ráðstafað vöru til tollmeðferðar hjá tollyfirvaldi.
       Vara eða sending: Hver sá hlutur sem tollmeðferð getur hlotið samkvæmt
                                                                    tollskrá.
                     Tollur: Gjald sem innheimt er af vöru samkvæmt tollskrá.
       Tollverð: Verðmæti vöru til nota við álagningu tolls á innflutta vöru.
   Aðflutningsgjöld og útflutningsgjöld: Tollur svo og aðrir skattar og gjöld
                                         sem greiða ber við tollmeðferð vöru.
   Tollafgreiðsla vöru: Þegar tollyfirvald hefur heimilað afhendingu vöru til
                                         nota innanlands eða til útflutnings.
          Tollvörugeymsla: Almenn tollvörugeymsla, tollfrjáls forðageymsla og
                                                          tollfrjáls verslun.
     Frísvæði: Lokað svæði, sem tollyfirvöld annast tolleftirlit með, þar sem
         geyma má ótollafgreiddar vörur og reka iðnað, umpökkun, aðvinnslu og
                                                             verslun með þær.
      [Tollabinding: Hámark tolla samkvæmt hinum almenna samningi um tolla og
                      viðskipti 1994 í 1. viðauka A við samninginn um stofnun
     Alþjóðaviðskiptastofnunar er undirritaður var af Íslands hálfu 15. apríl
                                         1994, sbr. viðauka II við lög þessi.
    Tollkvóti: Tiltekið magn vöru sem flutt er inn á lægri tollum en getið er
                                                              um í 4. gr.]^1)
              Vara telst tekin til tollmeðferðar þegar eitthvert eftirtalinna
                                                         tilvika (ad) á við:

   a.
           Tollyfirvald hefur tekið við skjölum þeim varðandi vöru eða
           sendingu sem afhenda ber vegna tollmeðferðarinnar, enda fullnægi
           þau að öllu leyti skilyrðum sem þurfa að vera fyrir hendi til þess
           að unnt sé að heimila afhendingu vörunnar þegar í stað.
   b.
           Vara eða sending hefur verið skráð samkvæmt 3. mgr. 53. gr. og
           tollyfirvald heimilað afhendingu hennar.
   c.
           Tollyfirvald hefur heimilað afhendingu vöru eða sendingar án eða
           gegn tryggingu.
   d.
           Tollyfirvald hefur tilkynnt innflytjanda að vara eða sending verði
           seld [við nauðungarsölu]^2) eða gert ráðstafanir til þess að selja
           vöru [við nauðungarsölu]^2) ef ekki næst til innflytjanda til
           lúkningar tolli eða öðrum gjöldum sem innheimt eru vegna
           innflutnings, sbr. 111. gr.

   ^1)[2]L. 87/1995, 1. gr.^2)[3]L. 90/1991, 91. gr.

                                   II. kafli.
                              Tollskyldir aðilar.
                               Almenn tollskylda.
                                     2. gr.
        Hver sá sem flytur vöru til landsins til endursölu, afhendingar án
   endurgjalds eða eigin nota eða ábyrgur verður um greiðslu tolla samkvæmt
   ákvæðum þessara laga er tollskyldur, sbr. þó 3. gr., og skal greiða toll
   af hinni innfluttu vöru, nema annað sé tekið fram í tollskrá.

                             Takmörkuð tollskylda.
                                     3. gr.
        Þessir aðilar skulu ekki greiða toll af innfluttum vörum með þeim
   takmörkunum þó sem að neðan greinir:

   1.
           Forseti Íslands og maki hans skulu undanþegin greiðslu tolla af
           vörum sem hann flytur inn til eigin nota eða honum eru sendar að
           gjöf.
   2.
           Sendiráð, sendiræðismannsskrifstofur, sendierindrekar og
           sendiræðismenn erlendra ríkja.
   3.
           Kjörræðismenn erlendra ríkja að því er varðar tilteknar
           skrifstofuvörur, sbr. 2. mgr.
   4.
           Aðilar sem undanþegnir eru tollskyldu með sérstökum lögum.

        Ráðherra setur nánari reglur um tollfrelsi samkvæmt þessari grein og
   má binda tollfrelsi þeirra aðila sem um ræðir í 2. og 3. tölul. 1. mgr.
   því skilyrði að viðkomandi ríki sé aðili að Vínarsamningnum um
   stjórnmálasamband, sbr. [4]lög nr. 16/1971, um aðild Íslands að
   alþjóðasamningi um stjórnmálasamband, Vínarsamningi um ræðissamband, sbr.
   [5]lög nr. 4/1978, um aðild Íslands að alþjóðasamningi um ræðissamband,
   eða íslenskir sendimenn og sendisveitir njóti sams konar tollfrelsis hjá
   viðkomandi ríki.

                                  III. kafli.
                      Tollskyldar vörur, undanþágur o.fl.
                         Tollskyldar vörur og tollskrá.
                                     4. gr.
        [Af vörum, sem fluttar eru inn á tollsvæði ríkisins, skal greiða toll
   eins og mælt er fyrir í tollskrá í viðauka I með lögum þessum sem hefur
   lagagildi. Tollur skal lagður sem verðtollur á tollverð vöru eða sendingar
   eins og það er ákveðið samkvæmt ákvæðum 8.10. gr. og sem magntollur á
   vörumagn eftir því sem í tollskrá í viðauka I greinir. Aðra tolla og
   gjöld, sem mismuna innlendum og innfluttum framleiðsluvörum, má eigi
   leggja á vöruna við innflutning.
        Ákvæði 1. mgr. skulu eigi koma í veg fyrir álagningu
   verðjöfnunargjalda samkvæmt ákvæðum fríverslunar- og milliríkjasamninga,
   sbr. 120. gr. laga þessara eða [6]72. gr. laga nr. 99/1993, um
   framleiðslu, verðlagningu og sölu á búvörum, enda rúmist slík gjaldtaka
   innan tollabindinga, sbr. 3. mgr.
        Tollur á vörur frá aðildarríkjum Alþjóðaviðskiptastofnunarinnar má
   eigi vera hærri en þær tollabindingar sem tilgreindar eru í viðaukum IIA
   og IIB með lögum þessum. Miðist tollabinding bæði við verð og magn skal
   hámarkstollur miðast við þá bindingu sem hærri álagningu leyfir. Þó er
   heimilt að víkja frá ákvæðum um tollabindingar þegar ákvörðun er tekin um
   álagningu undirboðs- og jöfnunartolla skv. 115.119. gr. og viðbótartolla
   skv. 120. gr. laga þessara, sbr. [7]74. gr. laga nr. 99/1993, um
   framleiðslu, verðlagningu og sölu á búvörum.]^1)

   ^1)[8]L. 87/1995, 2. gr.

                              Tollfrjálsar vörur.
                                     5. gr.
        Auk þeirra vara sem tollfrjálsar eru samkvæmt beinum fyrirmælum í
   tollskrá skulu eftirtaldar vörur vera tollfrjálsar:

   1.
           Fylgifé fars sem kemur hingað til lands frá útlöndum og er að mati
           tollyfirvalds ekki umfram það sem hæfilegt má teljast með tilliti
           til stærðar fars og ferða þess, enda verði fylgiféð ekki flutt úr
           viðkomandi fari.
   2.
           Hæfilegar vistir og aðrar nauðsynjar í fari sem er í
           utanlandsferðum, enda verði þær áfram í farinu til neyslu og
           notkunar áhafnar og farþega.
   3.
           Vörur sem ekki á að flytja hér úr fari en eiga að fylgja því aftur
           til útlanda. Sama gildir um vöru sem send er hingað til
           umflutnings.
   4.
           Venjulegur farangur áhafnar fars sem kemur hingað til lands frá
           útlöndum, enda sé að mati tollyfirvalds um hæfilegan fatnað og
           aðrar ferðanauðsynjar til eigin notkunar áhafnar í fari að
           ræða.^1)
   5.
           Venjulegur farangur ferðamanna sem koma hingað til lands frá
           útlöndum, enda sé að mati tollyfirvalds um hæfilegan fatnað og
           aðrar ferðanauðsynjar til eigin nota þeirra á ferðalaginu að
           ræða.^1)
   6.
           Fatnaður og aðrar ferðanauðsynjar hér búsettra manna sem látist
           hafa erlendis.
   7.
           Heimilismunir manna sem flytja búferlum hingað til lands, enda
           hafi viðkomandi haft fasta búsetu erlendis í a.m.k. eitt ár áður
           en hann flutti til landsins. [Undanþágu samkvæmt þessum tölulið má
           að öðru leyti takmarka við notkun, vöruflokka eða hámarksverð og
           skal þá tekið tillit til dvalartíma erlendis, fjölskyldustærðar og
           annarra aðstæðna.^2)]^3) Ökutæki og önnur farartæki, vélknúin,
           teljast ekki til heimilismuna í þessu sambandi.
   8.
           Heiðursmerki veitt af erlendum ríkjum svo og verðlaun fyrir
           íþróttaafrek og önnur afrek sem unnin eru erlendis.
   9.
           Vörur sem endursendar eru hingað frá útlöndum vegna þess að þær
           seldust ekki þar eða endursendar eru hingað frá útlöndum af öðrum
           orsökum og færðar séu að mati tollyfirvalds fullnægjandi sönnur
           fyrir því að um sé að ræða vörur útfluttar héðan.
   10.
           Endursendar tómar umbúðir, enda séu að mati tollyfirvalds færðar
           fullnægjandi sönnur fyrir því að um sé að ræða umbúðir utan af
           vörum útfluttum héðan.

        Ráðherra getur sett nánari reglur um tollfrelsi samkvæmt þessari
   grein.^4)

   ^1)Rg. 251/1992, sbr. 409/1993.^2)Rg. 272/1988, sbr. 460/1988.^3)[9]L.
   96/1987, 2. gr.^4)Rg. 47/1984, sbr. 7/1990, rg. 463/1984, sbr. 589/1987 og
   6/1990. Rg. 5/1990.

                 Undanþágu-, lækkunar- og samræmingarheimildir.
                                     6. gr.
        Ráðherra er heimilt:

   1.
           [Að lækka eða fella niður tolla í samræmi við ákvæði í
           fríverslunar- og milliríkjasamningum^1) sem Ísland er aðili að.
           Jafnframt að láta að öðru leyti koma til framkvæmda ákvæði í
           slíkum samningum, bókunum og viðaukum við slíka samninga sem
           teljast óaðskiljanlegur hluti þeirra, svo og breytingar sem kunna
           að verða gerðar á slíkum samningum og bókunum og viðaukum við þá.
           Þegar heimild þessari er beitt skal jafnframt heimilt að fella
           niður almennan toll í dálki A í tollskrá af hráefni eða efnivörum
           til innlendrar framleiðslu og lækka toll í allt að 7,5% í öðrum
           tilvikum. Falli fríverslunar- eða milliríkjasamningur úr gildi eða
           ákvæðum þeirra er breytt með þeim hætti að forsendur til lækkunar
           eða niðurfellingar tolla eru ekki lengur til staðar skal almennur
           tollur í dálki A í tollskrá taka gildi.]^2)
   2.
           [Að ákveða að sameina megi í eitt tollskrárnúmer vörur sem falla í
           mismunandi tollskrárnúmer og fluttar eru til landsins í
           smásendingum. Undanþágu samkvæmt þessum tölulið má að öðru leyti
           takmarka við ákveðna vöruflokka eða hámarksverðmæti og að greidd
           verði af þeim gjöld miðuð við tolltaxta þess tollskrárnúmers sem
           verðmætasti hluti sendingarinnar fellur undir, eða ákveða fast
           gjald fyrir smásendingar, sem sendar eru í pósti, í stað reiknaðra
           aðflutningsgjalda. Undanþágu þessa má takmarka við sendingar sem
           fluttar eru inn til eigin nota.]^3)
   3.
           Að fella niður eða endurgreiða toll af vöru sem endurseld er til
           útlanda.
   4.
           Að heimila tollfrjálsan innflutning á vörum sem aðeins verða hér
           til sýningar eða flutnings um stundarsakir, svo og á vélum, tækjum
           og öðrum áhöldum sem aðeins eru send hingað til reynslu um stuttan
           tíma.^4)
   5.
           Að heimila tollfrjálsan innflutning um stuttan tíma á tækjum,
           verkfærum og öðru þvílíku sem vísindamenn, vísindaleiðangrar,
           listamenn, verkfræðingar, iðnaðarmenn, björgunarleiðangrar og
           aðrir slíkir hafa meðferðis frá útlöndum til afnota hér við
           athuganir sínar, rannsóknir og starfsemi.
   6.
           Að fella niður toll af vöru sem er send hingað til viðgerðar eða
           annarrar aðvinnslu, enda verði hún flutt úr landi aftur.
   7.
           Að heimta ekki toll af bifreiðum og bifhjólum sem skráð eru
           erlendis og flutt eru til landsins af mönnum sem þar hafa haft
           fasta búsetu í a.m.k. eitt ár og hafa ekki jafnframt átt
           lögheimili hér á landi.^5) Gildir undanþága þessi í einn mánuð frá
           komu ökutækis til landsins. Heimilt er þó að ákveða lengri
           gildistíma eða framlengja hann um allt að þrjá mánuði í senn, allt
           að tólf mánuðum alls, enda færi viðkomandi fyrir tollstjóra
           fullgildar sönnur á að hann fullnægi eftirtöldum skilyrðum:

                a.
                        Hann hafi hvorki launaða atvinnu hér á landi né reki
                        hér atvinnufyrirtæki.
                b.
                        Hann hafi ekki tekið sér búsetu hér á landi.
                c.
                        Hann hafi ekki flutt búslóð sína hingað til lands.

                        Nú uppfyllir viðkomandi ekki framangreind skilyrði
                        til framlengingar undanþágu frá greiðslu tolls og er
                        þá heimilt samt sem áður að framlengja hana um allt
                        að þrjá mánuði í senn, allt að tólf mánuðum alls frá
                        komu ökutækis til landsins, gegn greiðslu sérstaks
                        gjalds sem ákveða má sem hundraðshluta á mánuði af
                        tollverði viðkomandi ökutækis eða fast gjald sem miða
                        skal við afskriftartíma ökutækis. Þó skulu aðilar sem
                        tekið hafa sér fasta búsetu hér á landi eða flutt
                        búslóð sína til landsins greiða þegar toll af
                        ökutækjum og öðrum farartækjum sem eru vélknúin. Óski
                        viðkomandi þess má heimila greiðslu gjalda með
                        skuldarviðurkenningu og fullnægjandi ábyrgð, enda
                        skulu þá greiddir af lánuðum tollum þeir vextir sem
                        ákveðnir verði af ráðherra með reglugerð.

                        Undanþága þessi er að öðru leyti háð því að
                        viðkomandi skuldbindi sig til að hlíta eftirtöldum
                        almennum skilyrðum:

                a.
                        Hann aki ökutækinu sjálfur, maki hans eða launaðir
                        ökumenn hans, útlendir eða innlendir.
                b.
                        Ökutækið verði ekki lánað, leigt eða notað til neins
                        konar flutnings gegn greiðslu eða endurgjaldi.
                c.
                        Hann hafi ökutækið með sér til útlanda þegar hann fer
                        þangað. Ökutæki skal þó ætíð annaðhvort endurútflutt
                        eða tollafgreitt þegar að tólf mánuðum liðnum frá því
                        að það var flutt hingað til lands.
                d.
                        Hann hlíti nánari reglum sem ráðherra setur um
                        ökutæki þessi og eftirlit með þeim.

                        Ef framangreind skilyrði eru rofin eða forsendur
                        fyrir undanþágu frá greiðslu gjalda falla niður að
                        dómi toll- eða lögreglustjóra mega þeir taka
                        viðkomandi ökutæki þegar í stað úr umferð og
                        tollstjóri láta selja ökutækið [við nauðungarsölu án
                        undangenginnar áskorunar til eiganda]^6) til
                        lúkningar á tolli, kostnaði og vöxtum skv. 2. mgr.,
                        sem reiknast frá og með komudegi flutningsfars, eða
                        hlutast til um endurútflutning þess á kostnað
                        innflytjanda.

                        Ákvæði töluliðar þessa gilda með sama hætti um nýjar
                        óskráðar bifreiðar og bifhjól sem keypt eru hér á
                        landi. Ökutæki þessi skulu skráð sérstaklega og
                        frekari skilyrði uppfyllt sem dómsmálaráðuneytið kann
                        að setja. Undanþága frá greiðslu tolls samkvæmt
                        þessari málsgrein miðast við skráningardag ökutækis.
                        Heimila má í undantekningartilvikum framlengingu
                        undanþágu skv. 1. og 2. mgr. án greiðslu hins
                        sérstaka gjalds af tollverði viðkomandi ökutækis.

                        Ákvæði þessa töluliðar skulu gilda eftir því sem við
                        geta átt um önnur farartæki.

   8.
           Að heimila að tollur af tækjum, þ.m.t. ökutæki, sem send eru
           hingað til notkunar um stuttan tíma og endursend eru þegar að
           notkun lokinni, sé reiknaður af leigu eða áætlaðri leigu fyrir
           tækin í stað venjulegs tollverðs. Ákveða má greiðslu samkvæmt
           þessari heimild sem fast gjald vegna tímabundins innflutnings og
           skal þá miðað við venjulegan afskriftartíma tækis. Gjald af
           ökutækjum má miða við ekna vegalengd.

           Ráðherra skal enn fremur heimilt að endurgreiða toll af tækjum,
           þ.m.t. ökutæki, sem seld eru eða leigð til nota erlendis.
           Endurgreiðslufjárhæð skal miðuð við venjulegan afskriftartíma
           tækis. Ráðherra setur nánari reglur um framkvæmd þessa ákvæðis og
           getur þar m.a. kveðið á um fyrningargrunn og fyrningarhlutföll.

   9.
           Að lækka eða fella niður toll af vöru sem reynist gölluð eða hefur
           eyðilagst, rýrnað eða orðið fyrir skemmdum á leið hingað til
           lands, við affermingu, í vörslu tollyfirvalda, viðurkenndum
           geymslum farmflytjanda eða tollvörugeymslum eða í flutningi milli
           tollhafna innanlands, áður en hún er afhent viðtakanda.

           Niðurfelling tolls er bundin því skilyrði að varan sé eyðilögð
           undir tolleftirliti eða afhent ríkissjóði endurgjaldslaust til
           ráðstöfunar.

           Um vöntun í vörusendingu gilda ákvæði 60. og 112. gr. þessara
           laga.

   10.
           Að lækka eða fella niður toll af venjulegum brúðargjöfum frá
           aðilum búsettum erlendis, enda hafi brúður eða brúðgumi haft fasta
           búsetu erlendis í a.m.k. tvö ár fyrir brúðkaupið. Heimildin tekur
           þó ekki til ökutækja eða annarra vélknúinna farartækja. Jafnframt
           að fella niður toll af gjöfum sem sendar eru hingað frá útlöndum
           og góðgerðarstofnanir eða aðrir slíkir aðilar eiga að annast
           dreifingu á til bágstaddra eða þvílíkra. Enn fremur af gjöfum sem
           aðilar búsettir erlendis senda hingað af sérstöku tilefni, þó ekki
           í atvinnuskyni. Undanþágur samkvæmt þessum tölulið má að öðru
           leyti takmarka við ákveðna vöruflokka eða hámarksverðmæti.
   11.
           Að fella niður toll af notuðum munum sem hafa fallið í arf
           erlendis. Heimildin tekur þó ekki til ökutækja eða annarra
           vélknúinna farartækja.
   12.
           Að fella niður eða endurgreiða toll af umbúðum sem eru lánaðar eða
           leigðar hingað til lands.
   13.
           [Að fella niður eða endurgreiða tolla af hráefni, efnivörum og
           hlutum í innlendar framleiðsluvörur ef tollar á sams konar
           erlendri framleiðsluvöru eru jafnháir eða lægri en af efnivörunum.
           Sama gildir um vélar, vélarhluta og varahluti sem notaðir eru til
           aðvinnslu slíkra vara.]^2)
   14.
           Að samræma tolla á vörum til lækkunar eða hækkunar ef sams konar
           eða svipaðar vörur bera ekki sama toll.
   15.
           Að fella niður toll af munum sem aðilar búsettir erlendis senda
           Norræna húsinu að gjöf.
   16.
           [Að fella niður toll af vélum, tækjum, rafmagnsvörum og öðrum
           fylgihlutum sem ætlaðir eru til nota í flugvélum og skipum. Sama
           gildir um hluti sem ætlaðir eru til viðgerða eða annarrar
           aðvinnslu flugvéla og skipa.]^2)
   17.
           Að fella niður toll af lifandi dýrum í dýragarða.
   18.
           Að heimila tímabundna afhendingu vara án greiðslu tolls til þess
           að fram geti farið á vörum þessum á ábyrgð innflytjanda eða
           viðkomandi vinnsluaðila nægileg aðvinnsla til að forða þeim frá
           rýrnun eða öðrum skemmdum.^7) Heimild þessa má binda skilyrðum um
           vörslu og meðferð vörunnar, svo og að fullnægjandi tryggingar séu
           settar fyrir greiðslu áfallins tolls og annars kostnaðar sem leiða
           kann af leyfisveitingunni. Heimild þessa má takmarka við ákveðna
           vöruflokka.
   19.
           Að fella niður toll af vísindatækjum og vísindabúnaði sem
           íslenskar vísindastofnanir eða vísindastofnanir sem Ísland er
           aðili að eiga kost á endurgjaldslaust frá erlendum aðilum.
   20.
           Að fella niður toll af varningi, allt að ákveðnu hámarki hverju
           sinni, sem farmenn og ferðamenn hafa meðferðis frá útlöndum,
           umfram þá muni sem greinir í 4. og 5. tölul. 5. gr., enda sé ekki
           um innflutning í atvinnuskyni að ræða. Undanþágu þessa má takmarka
           við ákveðna vöruflokka eða hámarksverðmæti tiltekinna vörutegunda.
           Að öðru leyti gilda ekki aðrar innflutningshömlur um slíkan
           varning en settar eru vegna sóttvarna eða annarra
           öryggisráðstafana.^8)
   21.
           Að fella niður toll af sýnishornum verslunarvara og
           auglýsingaefnis, svo og varningi sem gerður hefur verið ónothæfur
           sem almenn verslunarvara, enda sé um óverulegt verðmæti að ræða og
           vörurnar verði einungis notaðar til að ákveða eftir þeim pantanir.
   [22.
           Að endurgreiða eða fella niður toll af kartöfluútsæði, græðlingum
           og öðrum efnivörum, hráefni og hlutum til framleiðslu
           garðyrkjuafurða.

           Ráðherra setur nánari reglur^9) um framkvæmd þessa töluliðar að
           höfðu samráði við landbúnaðarráðherra.]^10)

        Ráðherra getur sett nánari reglur^11) um undanþágu-, lækkunar- og
   samræmingarheimildir samkvæmt þessari grein.

   ^1)Augl. 404/1987, sbr. 10/1988 og 270/1989. Augl. 325/1992, sbr.
   362/1992. Augl. 73/1993, 161/1993, 213/1993, 319/1994, 320/1994, 321/1994,
   322/1994 og 323/1994.^2)[10]L. 18/1993, 1. gr. Augl. 617/1989, sbr.
   194/1995.^3)[11]L. 96/1987, 4. gr.^4)Rg. 487/1994.^5)Rg.
   269/1993.^6)[12]L. 90/1991, 91. gr.^7)Rg. 627/1991.^8)Rg. 251/1992, sbr.
   409/1993 og 201/1994.^9)Rg. 310/1994.^10)[13]L. 52/1994, 1. gr.^11)Augl. A
   12/1988, A 96/1988, A 95/1989 og A 96/1989. Rg. 47/1984, sbr. 7/1990. Rg.
   545/1990, 160/1990, sbr. 267/1991. Augl. 249/1994. Rg. 8/1982, sbr.
   63/1982. Rg. 93/1987. Rg. 246/1975, sbr. 453/1976 og 271/1988. Rg.
   440/1991.

                                [Tollkvótar.]^1)

   ^1)[14]L. 87/1995, 3. gr.

                                   [6. gr. A.
        Í viðaukum IIIA og B eru tilgreindir tollkvótar samkvæmt
   skuldbindingum Íslands í samningnum um stofnun
   Alþjóðaviðskiptastofnunarinnar vegna innflutnings á því magni sem
   tilgreint er fyrir hvert áranna 1995 til og með 2000. Um úthlutun þeirra
   fer skv. [15]53. gr. laga nr. 99/1993, um framleiðslu, verðlagningu og
   sölu á búvörum. Tollur á þær vörur, sem fluttar eru inn samkvæmt
   tollkvótum í viðauka IIIA, skal vera 32% af grunntaxta viðkomandi
   vöruliðar eins og hann er tilgreindur í viðauka IIA með lögum þessum.
        Tollur á þær vörur, sem fluttar eru inn samkvæmt tollkvótum í viðauka
   IIIB, skal vera 30% en þó eigi hærri en í viðaukanum greinir. Við
   innflutning á fóðurvörum og hráefnum í þær í 10., 11., 12., 17. og 23.
   kafla tollskrár skulu þó gilda þeir tolltaxtar sem tilgreindir eru í
   tollskrá í viðauka I.
        Í viðaukum IVA og B eru tilgreindir tollkvótar sem
   landbúnaðarráðherra úthlutar skv. [16]53. gr. A laga nr. 99/1993, um
   framleiðslu, verðlagningu og sölu á búvörum. Tollur á þær vörur, sem
   fluttar eru inn samkvæmt þeim tollkvótum sem tilgreindir eru í viðauka
   IVA, skal vera 50 eða 75 hundraðshlutar af þeim magntolli sem lagður er á
   viðkomandi vörulið eins og hann er tilgreindur í tollskrá eða 32% af
   grunntaxta viðkomandi vöruliðar eins og hann er tilgreindur í viðauka IIA
   með lögum þessum.
        Tollur á þær vörur, sem tilgreindar eru í viðauka IVB, skal vera 0,
   25, 50 eða 75 hundraðshlutar af þeim tolli sem lagður er á viðkomandi
   vörulið eins og hann er tilgreindur í tollskrá.]^1)

   ^1)[17]L. 87/1995, 3. gr.

                     Vörur úr viðgerð og annarri aðvinnslu.
                                     7. gr.
        Nú eru vörur sendar til útlanda til viðgerðar, þvotta, bleikjunar,
   litunar, málmhúðunar eða annarrar aðvinnslu, og þær breyta ekki svo eðli
   sínu við aðvinnsluna að úr verði nýir hlutir, og við útflutning og
   innflutning þeirra er fullnægt þeim skilyrðum sem um ræðir í niðurlagi
   þessarar málsgreinar, og skal þá greiða af aðvinnslukostnaði, að viðbættum
   flutningskostnaði til landsins, þann toll sem sams konar erlend aðflutt
   vara ber eftir tollskránni. Tollmeðferð samkvæmt þessari grein er þó
   bundin eftirtöldum skilyrðum:

   a.
           Vöru sé framvísað fyrir tollstarfsmanni áður en hún er flutt til
           útlanda.
   b.
           Við útflutning skrái útflytjandi á þar til gert eyðublað nákvæma
           lýsingu á vöru og fyrirhugaðri viðgerð eða aðvinnslu hennar.
   c.
           Viðkomandi tollstarfsmaður votti á eyðublaðið að vöru hafi verið
           framvísað og lýsing útflytjanda sé rétt.
   d.
           Við endurinnflutning vöru sé hinni staðfestu lýsingu framvísað við
           tollafgreiðslu.

        Vörur sem á ábyrgðartíma eru sendar utan til viðgerðar skulu við
   innflutning undanþegnar tolli, enda séu að mati tollstjóra færðar
   fullnægjandi sönnur á að viðgerðin sé viðkomandi að kostnaðarlausu og
   ábyrgð innifalin í upphaflegu tollverði vörunnar.
        Breyti vörur, sem sendar eru utan til aðvinnslu, svo eðli sínu við
   aðvinnsluna að úr verði nýir hlutir skal greiða af þeim toll eftir
   tollskránni eins og um væri að ræða erlenda, aðflutta vöru.
        Þrátt fyrir ákvæði 3. mgr. skulu notaðir hlutar í rafeindabúnað
   o.þ.h. tæki, sem koma í stað sams konar hluta, sem sendir hafa verið til
   viðgerðar í þjónustumiðstöðvar, tollafgreiddir með þeim hætti að tollur sé
   reiknaður af þjónustugjaldi samkvæmt reikningi hinnar erlendu
   þjónustumiðstöðvar, enda komi þar fram heiti og tegundarnúmer hlutar og
   gætt hafi verið að öðru leyti ákvæða 1. mgr.

                                   IV. kafli.
                               Tollmeðferð o.fl.
                         Tollverð og tollverðsákvörðun.
                                     8. gr.
        Tollverð innfluttra vara er viðskiptaverðið, þ.e. það verð sem
   raunverulega er greitt eða greiða ber fyrir vörurnar með þeim
   leiðréttingum sem leiðir af ákvæðum 9. gr., að uppfylltum eftirtöldum
   skilyrðum:

   a.
           Kaupanda séu engar takmarkanir settar um ráðstöfun eða notkun
           varanna, aðrar en takmarkanir sem

                1.
                        settar eru eða krafist verður með lögum eða af
                        opinberum stjórnvöldum hér á landi,
                2.
                        takmarka þau landfræðilegu mörk þar sem endurselja má
                        vörurnar eða
                3.
                        hafa ekki veruleg áhrif á verðmæti varanna.

   b.
           Salan eða verðið sé ekki háð einhverjum skilyrðum eða skilmálum
           sem ekki er hægt að ákvarða verð fyrir með tilliti til þeirra vara
           sem verið er að virða.
   c.
           Enginn hluti ágóða af síðari sölu, ráðstöfun eða notkun varanna af
           hálfu kaupanda renni beint eða óbeint til seljanda, nema unnt sé
           að gera viðeigandi leiðréttingar í samræmi við ákvæði 9. gr.
   d.
           Kaupandi og seljandi séu óháðir hvor öðrum eða séu þeir hvor öðrum
           háðir þá sé viðskiptaverðið nothæft í tollalegu tilliti samkvæmt
           nánari reglum settum skv. 10. gr.

        Samkvæmt lögum þessum skal því aðeins telja aðila, persónur eða
   lögaðila háða hvor öðrum að eftirtalin skilyrði séu uppfyllt:

   a.
           Þeir séu yfirmenn eða stjórnendur fyrirtækja hvor annars.
   b.
           Þeir séu í lagalegum skilningi sameigendur fyrirtækis.
   c.
           Þeir séu vinnuveitandi og starfsmaður hans.
   d.
           Einhver aðili beint eða óbeint eigi, stjórni eða hafi umráð yfir
           fimm hundraðshlutum eða meira af atkvæðisrétti eða hlutabréfum hjá
           þeim báðum.
   e.
           Annar þeirra stjórni beint eða óbeint hinum.
   f.
           Þriðji aðili stjórni beint eða óbeint báðum.
   g.
           Báðir saman stjórni beint eða óbeint þriðja aðila.
   h.
           Þeir séu í sömu fjölskyldu.

        Aðilar, persónur eða lögaðilar sem eru í viðskiptasambandi hvor við
   annan, þannig að annar er einkaumboðsmaður, einkadreifingaraðili eða
   sérleyfishafi hins aðilans í hvaða mynd sem er, skulu taldir vera háðir
   hvor öðrum.

                                     9. gr.
        Við ákvörðun tollverðs samkvæmt ákvæðum 8. gr. skal bæta eftirtöldu
   við það verð sem raunverulega er greitt eða greiða ber fyrir hinar
   innfluttu vörur:

   a.
           Eftirtöldu, að svo miklu leyti sem það er borið af kaupanda en er
           ekki innifalið í því verði sem raunverulega er greitt eða greiða
           ber fyrir vörurnar:

                1.
                        Umboðslaunum og miðlaraþóknun, þó ekki
                        kaupumboðslaunum.
                2.
                        Gámakostnaði sem í tollalegu tilliti tilheyrir
                        vörunum.
                3.
                        Pökkunarkostnaði, bæði fyrir vinnu og efni.

   b.
           Viðeigandi hluta af verðmæti eftirtalinna vara og þjónustu, sem
           látin er beint eða óbeint í té af kaupanda án greiðslu eða á
           lækkuðu verði, til notkunar í sambandi við framleiðslu og sölu
           hinna innfluttu vara til útflutnings að svo miklu leyti sem slíkt
           verðmæti er ekki innifalið í því verði sem raunverulega er greitt
           eða greiða ber:

                1.
                        Efnivara, hluta, parta o.þ.h. sem notað hefur verið í
                        hinar innfluttu vörur.
                2.
                        Verkfæra, forma, móta o.þ.h. sem notað hefur verið
                        við framleiðslu hinna innfluttu vara.
                3.
                        Efnivara sem eyðst hafa við framleiðslu hinna
                        innfluttu vara.
                4.
                        Verkfræðivinnu, þróunar, iðnlistar, hönnunar, áætlana
                        og uppdrátta sem unnið hefur verið annars staðar en
                        hér á landi og nauðsynlegt er til framleiðslu hinna
                        innfluttu vara.

   c.
           Einkaréttar- og leyfisgjöldum, sem tengd eru vörum þeim sem verið
           er að virða og kaupandi verður beint eða óbeint að greiða, sem
           skilyrði fyrir sölu þeirra, að svo miklu leyti sem þessi
           einkaréttar- og leyfisgjöld eru ekki innifalin í því verði sem
           raunverulega er greitt eða greiða ber. Þetta tekur þó ekki til
           þess konar gjalda sem greidd eru fyrir framleiðslurétt á vörunni
           hér á landi.
   d.
           Verðmæti sérhvers ágóðahlutar af síðari endursölu, ráðstöfun eða
           notum hinna innfluttu vara sem rennur beint eða óbeint til
           seljanda.

        Eftirtalið skal innifalið í tollverði:

   a.
           Flutningskostnaður hinna innfluttu vara til innflutningshafnar eða
           innflutningsstaðar.
   b.
           Gjöld fyrir fermingu, affermingu eða meðferð hinna innfluttu vara
           vegna flutnings þeirra til innflutningshafnar eða
           innflutningsstaðar.
   c.
           Vátryggingarkostnaður.

        Viðbætur við það verð sem raunverulega er greitt eða greiða ber skal
   einungis ákvarða samkvæmt þessari grein á grundvelli hlutlægra og
   mælanlegra atriða.
        Við ákvörðun tollverðs skal engu bætt við það verð sem raunverulega
   er greitt eða greiða ber nema það sé unnt samkvæmt ákvæðum þessarar
   greinar.

                                    10. gr.
        [Ráðherra getur með reglugerð eða öðrum fyrirmælum sett nánari reglur
   um ákvörðun tollverðs er taki mið af samningnum um framkvæmd VII. gr. hins
   almenna samnings um tolla og viðskipti 1994. Reglurnar skulu m.a.
   tilgreina hvernig tollverð skal ákvarðað í þeim tilvikum sem ekki er hægt
   að ákvarða tollverð innflutningsvöru skv. 8. gr. og það sem bæta skal við
   tollverð samkvæmt ákvæðum 9. gr.
        Ráðherra er með sama hætti heimilt að setja reglur^1) um mat á vörum
   til tollverðs og málsmeðferðarreglur þegar ástæða þykir til að draga í efa
   sannleiksgildi vörureiknings og annarra þeirra atriða sem um ræðir í 8.
   gr. og þess sem bæta skal við tollverð samkvæmt ákvæðum 9. gr.]^2)

   ^1)Rg. 374/1995.^2)[18]L. 87/1995, 4. gr.

                                    11. gr.
        Kostnaði, gjöldum og öðrum útgjöldum, sbr. 9. gr., sem til verður
   þegar sendar eru í einu farmskrárnúmeri vörur sem flokkast í mismunandi
   tollskrárnúmer, skal jafnað hlutfallslega niður á einstakar vörur í
   sendingu miðað við verð þeirra á innkaupsstað nema innflytjandi leggi fram
   sundurliðaðan reikning um slíkan kostnað, gjöld og önnur útgjöld vegna
   einstakra vörutegunda.
        Ef vara er send lengra en til fyrstu tollhafnar, er unnt hefði verið
   að afferma hana á, má draga frá flutningsgjaldsauka þann og
   sendingarkostnað sem sá framhaldsflutningur hefur haft í för með sér enda
   sé gerð fullnægjandi grein fyrir kostnaðaraukanum. Þá skal og heimilt að
   draga frá þann hluta flutningsgjalds sem greiddur er vegna slæmrar aðstöðu
   við affermingu eða vegna þess að far affermir á fleiri stöðum en einum,
   enda sé gerð fullnægjandi grein fyrir þeim kostnaðarauka.

                                    12. gr.
        Sé verð vara, sem flokka ber í mismunandi tollskrárnúmer og greiða
   ber af mismunandi háan toll, tilgreint í einni fjárhæð skal greiða af
   öllum vörunum þann tollhundraðshluta sem hvílir á þeirri vöru sem ber
   hæstan toll nema innflytjandi láti tollyfirvöldum í té upplýsingar sem þau
   meta fullnægjandi og byggja má ákvörðun á um tollverð einstakra vara í
   sendingu.
        ...^1)

   ^1)[19]L. 87/1995, 5. gr.

                              Tollafgreiðslugengi.
                                    13. gr.
        Ráðherra ákveður með reglugerð^1) það tollafgreiðslugengi sem nota
   skal við umreikning tollverðs vöru eða hluta þess yfir í íslenskar krónur.
   Þar skal jafnframt kveðið nánar á um gildistíma, fresti,
   bráðabirgðatollafgreiðslu, tollafgreiðslu þegar engrar skráningar gengis
   nýtur og annað er lýtur að gengisviðmiðun við tollafgreiðslu.
   Tollafgreiðslugengi skal miða við sölugengi myntar sem skráð er af
   Seðlabanka Íslands þegar vara er tekin til tollmeðferðar, enda fari
   fullnaðartollafgreiðsla fram innan tiltekins frests. Þó skal heimilt að
   ákveða að tollafgreiðslugengi gildi í fyrir fram ákveðinn tíma, enda verði
   breytingar á skráðu sölugengi minni en 5%, eða miða við það sölugengi
   myntar sem skráð er af Seðlabankanum og í gildi er þegar gjöld eru greidd.
        Seðlabanki Íslands skal tilkynna fjármálaráðuneytinu daglega um
   sölugengi erlendrar myntar.

   ^1)Rg. 605/1987.

                                   V. kafli.
                   Aðflutningsskýrsla og aðrar skýrslugjafir.
                              Aðflutningsskýrsla.
                                    14. gr.
        Innflytjandi, eigandi eða annar aðili, sem veitir innfluttri vöru
   viðtöku, skal afhenda viðkomandi tollyfirvaldi skriflega skýrslu,
   aðflutningsskýrslu, um vöruna í því formi sem ráðherra ákveður.^1)
        Aðflutningsskýrslu skal afhenda tollyfirvaldi áður en vara eða
   sending er tekin úr vörslu farmflytjanda, póststofnunar eða hún sett í
   tollvörugeymslu. Ráðherra getur þó í reglugerð^2) eða með öðrum fyrirmælum
   heimilað afhendingu póstsendinga og vara eða sendinga, sem ekki eru á
   farmskrá, án afhendingar aðflutningsskýrslu.
        Í reglugerð eða með öðrum hætti getur ráðherra einnig heimilað
   afhendingu vöru eða sendingar án þess að á þeim tíma liggi fyrir
   aðflutningsskýrsla, enda hafi farmflytjandi skráð vöruna skv. 3. mgr. 53.
   gr., en aðflutningsskýrsla skal þá afhent tollyfirvaldi innan tiltekins
   frests sem ákveðinn er í reglugerð eða öðrum fyrirmælum.

   ^1)Rg. 228/1993.^2)Rg. 336/1993.

                                    15. gr.
        Ráðherra getur í reglugerð eða öðrum fyrirmælum^1) ákveðið að
   tiltekin atriði séu tilgreind í aðflutningsskýrslu, svo sem upplýsingar um
   innflytjandann sjálfan, vöru þá sem flutt er til landsins, flutningsfar,
   framleiðanda o.fl. sem nauðsynlegt getur talist og varðar viðkomandi
   innflutning.

   ^1)Augl. 191/1993. Rg. 479/1988 og 228/1993.

                                    16. gr.
        Innflytjandi eða umboðsmaður hans skal undirrita aðflutningsskýrslu
   og ber hann ábyrgð samkvæmt ákvæðum þessara laga á því að upplýsingar, sem
   þar eru veittar og veita ber í aðflutningsskýrslu og öðrum tollskjölum,
   sem lögð eru og leggja ber fram lögum samkvæmt, séu réttar. Sama gildir um
   hvern þann sem undirritað hefur aðflutningsskýrslu sem afhent er
   tollyfirvaldi vegna tollmeðferðar vörusendingar.

                               Tollverðsskýrsla.
                                    17. gr.
        Sé verð það sem tilgreint er í vöru- eða sölureikningi ekki
   viðskiptaverð vöru, sbr. 8. gr., skal innflytjandi afhenda með
   aðflutningsskýrslu vegna ákvörðunar tollverðs sérstaka tollverðsskýrslu ef
   vara eða sending er endanlega tollafgreidd inn í landið. Ráðherra getur
   með reglugerð eða öðrum fyrirmælum ákveðið að tollverðsskýrsla sé afhent
   með aðflutningsskýrslu í öðrum tilvikum.
        Tollverðsskýrslu skal innflytjandi gera skriflega á þar til gert
   eyðublað. Þegar heimilt er samkvæmt tollalögum að gefa aðflutningsskýrslu
   munnlega skal jafnframt heimilt að gefa munnlega tollverðsskýrslu. Ef
   upplýsingar þykja eigi fullnægjandi eða vafi þykir leika á um
   sannleiksgildi þeirra getur tollstarfsmaður krafist skriflegrar
   tollverðsskýrslu.
        Ráðherra getur sett nánari fyrirmæli um gerð eyðublaða fyrir
   tollverðsskýrslur og útfyllingu þeirra.

                                Vörureikningur.
                                    18. gr.
        Innflytjandi skal afhenda tollyfirvaldi frumrit eða samrit af
   vörureikningi yfir hina innfluttu vöru eða sendingu þegar afhendingar
   aðflutningsskýrslu er krafist skv. 14. gr. Tollyfirvald skal halda eftir
   nefndu reikningseintaki eða eintaki af kröfuskjali sem sent er í öðru
   formi.
        Ráðherra getur ákveðið með reglugerð^1) eða öðrum fyrirmælum að í
   vörureikningi skuli tilgreina tiltekin atriði sem varða innflutning vöru
   eða sendingar.

   ^1)Rg. 228/1993.

                                    19. gr.
        Innflytjandi vöru eða sendingar skal afhenda tollyfirvaldi farmbréf
   eða undirfarmbréf, reikning yfir umbúðakostnað, pökkunarlista,
   efnagreiningu og önnur skjöl og gögn sem geta verið til staðfestingar þeim
   atriðum sem tilgreind eru í aðflutningsskýrslu og vörureikningi eða fela í
   sér upplýsingar um tegund vöru, samsetningu hennar, magn og verð. Krefjast
   má þess að farmbréf eða undirfarmbréf sé afhent í fleirriti og má
   tollyfirvald þá halda eftir einu eintaki eða fleiri eftir þörfum.
   Tollyfirvald má gera afrit af staðfestingarskjölum ef ástæða þykir til.
        Framkvæmd fríverslunar- og milliríkjasamninga um lækkun eða
   niðurfellingu tolla á vörum upprunnum í ákveðnum löndum má binda því
   skilyrði að innflytjandi leggi fram nauðsynlegar upplýsingar og sannanir
   fyrir uppruna varanna. Ráðherra getur í reglugerð eða með öðrum fyrirmælum
   sett nánari reglur þar að lútandi, svo og hvernig nauðsynlegu
   tolleftirliti skuli komið við.

                     Farmbréf og önnur staðfestingarskjöl.
                                    20. gr.
        [Ráðherra getur með reglugerð^1) heimilað að upplýsingar, sem um
   ræðir í 14.19. gr., séu veittar með öðrum hætti en skriflega, t.d. með
   tölvumiðli eða fjarskiptum.]^2)

   ^1)Rg. 309/1992. Rg. 228/1993.^2)[20]L. 96/1987, 6. gr.

                     Skjöl vegna bráðabirgðatollafgreiðslu.
                                    21. gr.
        Nú gerir innflytjandi vöru það sennilegt að hann hafi ekki fengið þau
   gögn sem 18.20. gr. taka til, eða þau eru ekki fullnægjandi, og má þá
   tollyfirvald afhenda innflytjanda eða leyfa að afhenda innflytjanda vöru
   gegn því að hann greiði allan kostnað af tollskoðun og setji fjártryggingu
   fyrir greiðslu aðflutningsgjalda og kostnaðar, sem tollyfirvald ákveður,
   og afhendi eða leiðrétti gögn, sem misfellur eru á, innan hæfilegs tíma
   sem tollyfirvald tiltekur. Ef vanefndir verða á því má tollyfirvald ákveða
   gjöldin og taka fjártryggingu upp í þau.
        Heimila má farmflytjendum eða öðrum aðilum, sem geyma ótollafgreiddar
   vörur, að afhenda á eigin ábyrgð vörusendingar án fullnaðartollafgreiðslu,
   enda sé afhending þeirra brýn og farmflytjandi taki tryggingu er nægi til
   greiðslu hins erlenda kaupverðs og allra ríkissjóðsgjalda og sé ábyrgur
   fyrir greiðslu þeirra ef innflytjandi stendur ekki sjálfur í skilum.
        Ráðherra setur nánari reglur^1) um bráðabirgðatollafgreiðslu og má
   þar ákveða að innheimta skuli sérstakt afgreiðslugjald.

   ^1)Rg. 64/1991.

                                    22. gr.
        Tollyfirvald getur neitað að taka við skjölum til tollmeðferðar ef
   aðflutningsskýrslueyðublað er ekki rétt og nákvæmlega útfyllt, tilskilin
   gögn ekki afhent eða öðrum settum skilyrðum um tollmeðferð vöru eða
   sendingar ekki fullnægt.

                        Skilafrestur aðflutningsskjala.
                                    23. gr.
        Innflytjandi skal skila tollyfirvaldi aðflutningsskýrslu ásamt
   tilheyrandi gögnum um vöru eða sendingu innan þess frests sem ákveðinn er
   í reglugerð.^1)

   ^1)Rg. 228/1993.

                               Upplýsingaskylda.
                                    24. gr.
        Innflytjandi skal samkvæmt ákvörðun tollyfirvalds leggja fram eða
   veita aðgang að bókhaldi sínu og bókhaldsgögnum, bréfum, samningum og
   öðrum gögnum er varða innflutning vöru eða sendingar ef nauðsynlegt þykir
   til að ganga úr skugga um hvort verð eða önnur atriði í
   aðflutningsskýrslu, vörureikningum eða staðfestingargögnum séu eða hafi
   verið rétt tilgreind.
        Öllum aðilum, bæði tollskyldum og öðrum, er skylt að láta
   tollyfirvöldum í té ókeypis og í því formi sem óskað er allar nauðsynlegar
   upplýsingar og gögn er þau fara fram á og snerta innflutning vöru eða
   sendingar. Í því sambandi skiptir ekki máli hvort upplýsingarnar varða
   þann aðila sem beiðninni er beint til eða aðra aðila sem hann getur veitt
   upplýsingar um.

                                    25. gr.
        Innflytjandi eða vörsluaðili vöru eða sendingar skal inna af hendi
   eða sjá um þá vinnu og aðstoð sem nauðsynleg er við tollmeðferð hennar að
   dómi tollstarfsmanna, svo sem að opna umbúðir og ganga frá þeim að nýju.
        Tollyfirvaldi er heimilt að fela tollstarfsmönnum eða ráða ákveðna
   menn til að vinna og aðstoða við tollmeðferð vöru eða sendingar, svo sem
   að opna umbúðir og loka að nýju á ábyrgð innflytjanda eða vörsluaðila og
   innheimta hjá innflytjendum þóknun fyrir þessi störf með
   aðflutningsgjöldum sé skyldu samkvæmt fyrri málsgrein ekki sinnt.

                                   VI. kafli.
Tollsvæði, tollumdæmi, tollhafnir, ríkistollstjóri, tollgæslustjóri, tollstjórar
                                     o.fl.
                                   Tollsvæði.
                                    26. gr.
        Tollsvæði ríkisins er landið ásamt eyjum og útskerjum sem því
   tilheyra, svo og tólf sjómílna landhelgi umhverfis það eins og hún er
   afmörkuð skv. [21]1. gr. laga nr. 41/1979, um landhelgi, efnahagslögsögu
   og landgrunn.
        Til tollsvæðis ríkisins telst enn fremur loftrými yfir fyrrgreindu
   land- og hafsvæði.

                                  Tollumdæmi.
                                    27. gr.
        [Landið skiptist í tollumdæmi með sama hætti og stjórnsýsluumdæmi
   sýslumanna eru mörkuð hverju sinni.]^1)

   ^1)[22]L. 92/1991, 95. gr.

                         Aðaltollhafnir og tollhafnir.
                                    28. gr.
        Eftirtaldir staðir eru aðaltollhafnir:

   1.
           Reykjavík
   2.
           Akranes
   3.
           Ísafjörður
   4.
           Sauðárkrókur
   5.
           Siglufjörður
   6.
           Akureyri
   7.
           Húsavík
   8.
           Seyðisfjörður
   9.
           Neskaupstaður
   10.
           Eskifjörður
   11.
           Vestmannaeyjar
   12.
           Keflavík
   13.
           Keflavíkurflugvöllur
   14.
           Hafnarfjörður
   [15.
           Egilsstaðir.]^1)

        Ráðherra ákveður með reglugerð hvar tollhafnir skuli vera, að fengnum
   tillögum ríkistollstjóra og tollgæslustjóra, enda sé fullnægt skilyrðum
   64. gr.
        Við ráðstöfun á hafnarsvæðum, hafnarlóðum og öðrum svæðum, sem ætluð
   eru til uppskipunar eða geymslu á ótollafgreiddum vörum, skulu sveitar- og
   hafnarstjórnir hafa samráð við ríkistollstjóra og tollgæslustjóra.
        Séu skilyrði til tolleftirlits og vörslu á vörum í aðaltollhöfn eða
   tollhöfn ófullnægjandi að dómi ríkistollstjóra og tollgæslustjóra falla
   tollhafnarréttindi hennar niður.

   ^1)[23]L. 40/1989, 1. gr.

                                    29. gr.
        Þegar sérstaklega stendur á geta viðkomandi tollstjórar í samráði við
   tollgæslustjóra veitt til þess leyfi hverju sinni að ferma megi eða
   afferma vörur úr fari utan tollhafna. Þeim sem slíkt leyfi fær er skylt að
   hlíta þeim skilyrðum sem tollstjóri setur fyrir undanþágunni og greiða
   allan kostnað sem af henni leiðir. Tollgæslustjóri getur, þegar
   sérstaklega stendur á og með sama hætti, leyft fari að fá fyrstu eða
   síðustu afgreiðslu hér á landi utan aðaltollhafna.
        Ráðherra er heimilt að mæla svo fyrir í reglugerð að vörur sem
   tollívilnana njóta samkvæmt ákvæðum sérlaga og tilteknar vörur, svo sem
   lyf, eiturefni og aðrar slíkar vörur, skuli aðeins tollafgreiddar á einum
   stað fyrir allt landið.

                             Yfirstjórn tollamála.
                                    30. gr.
        Yfirstjórn tollamála á tollsvæði ríkisins skal vera í höndum
   fjármálaráðherra og hefur hann jafnframt eftirlit með því að
   ríkistollstjóri, tollgæslustjóri og tollstjórar ræki skyldur sínar. Hann
   hefur rétt til að fá til athugunar aðflutnings- og útflutningsskýrslur og
   öll gögn varðandi þær og krefja framangreinda aðila skýringa á öllu er
   varðar framkvæmd laga þessara. Sama skal gilda um framtöl og gögn varðandi
   þau sem um ræðir í [24]lögum nr. 75/1981, um tekjuskatt og eignarskatt, og
   [25]lögum nr. 10/1960, um söluskatt,^1) og talin eru varða tollamál sem
   tekið hefur verið til athugunar.

   ^1)Nú [26]l. 50/1988, um virðisaukaskatt.

                Ríkistollstjóri, tollgæslustjóri og tollstjórar.
                                    31. gr.
        Tollheimtu og tolleftirlit samkvæmt lögum þessum annast tollstjórar
   hver í sínu tollumdæmi. [Í Reykjavík er sérstakur tollstjóri en sýslumenn
   eru annars tollstjórar í sínum umdæmum.]^1) Ráðherra getur ákveðið að
   tollstjórinn í Reykjavík gegni jafnframt starfi ríkistollstjóra og falið
   honum yfirstjórn ákveðinna þátta tollamála, eftir því sem henta þykir. Um
   störf ríkistollstjóra vísast til 32. gr.

   ^1)[27]L. 92/1991, 95. gr.

                                    32. gr.
        Ríkistollstjóri skal auk þeirra starfa sem honum eru falin með öðrum
   ákvæðum laga þessara hafa eftirlit með störfum tollstjóra og gæta þess að
   samræmi sé í störfum þeirra og ákvörðunum. Hann skal setja þeim
   framkvæmda- og starfsreglur ásamt leiðbeiningum og verklagsreglum og kynna
   þeim úrskurði og dóma sem þýðingu kunna að hafa fyrir störf þeirra.
   Ríkistollstjóri skal gefa út og hafa til sölu fyrir almenning reglur og
   gögn sem hann metur að rétt sé að kynnt skuli almenningi.
        Ríkistollstjóri getur af sjálfsdáðum kannað aðflutnings- og
   útflutningsskjöl og hvert það atriði er varðar framkvæmd laga þessara um
   aðflutnings- og útflutningsgjöld eða aðra skatta eða gjöld sem álögð eru
   og innheimt af tollstjórum. Getur hann í því skyni krafist allra
   upplýsinga og gagna sem hann telur þörf á frá tollstjórum.
        Telji ríkistollstjóri ástæðu til að breyta ákvörðun tollstjóra um
   eitthvað sem lýtur að gjaldtöku samkvæmt lögum þessum og öðrum lögum, um
   gjöld og skatta sem tollstjórar leggja á og innheimta, getur hann ákvarðað
   innflytjanda eða útflytjanda gjöld og skatta að nýju eða falið það
   tollstjóra, enda séu skilyrði 98. og 99. gr. uppfyllt ef um hækkun gjalda
   er að ræða.

                                    33. gr.
        Við embætti ríkistollstjóra starfar Tollgæsla Íslands undir stjórn
   tollgæslustjóra. Tollgæslustjóri skal fullnægja skilyrðum um embættisgengi
   [héraðsdómara að frátöldum skilyrðum um fyrri störf].^1)
        Tollgæsla Íslands skal hafa með höndum tolleftirlit á tollsvæði
   ríkisins eftir því sem nánar er kveðið á um í lögum þessum.

   ^1)[28]L. 91/1991, 161. gr.

                                    34. gr.
        Auk þeirra starfa sem tollgæslustjóra eru sérstaklega falin samkvæmt
   ákvæðum laga þessara, eða af ríkistollstjóra, skal hann fara með stjórn
   tollgæslunnar í tollumdæmum landsins og hvarvetna á tollsvæði ríkisins,
   svo og fjárreiður hennar, stjórn tollgæslumanna og hafa eftirlit með
   störfum þeirra og samræma þau.
        Tollgæslustjóra er heimilt að senda tollgæslumenn í tollumdæmi
   landsins til tolleftirlits og er tollstjórum skylt að veita nauðsynlega
   aðstoð við framkvæmd þess.
        Tollgæslustjóri skal kynna tollgæslumönnum nýmæli í lögum og reglum
   og aðrar nýjungar er varða störf þeirra. Hann skal hafa eftirlit með
   ferðum og flutningi fara og fólks til og frá landinu, svo og flutningi á
   ótollafgreiddum varningi innanlands.

                                Tollstarfsmenn.
                                    35. gr.
        Tollyfirvöldum til aðstoðar eru tollgæslumenn og aðrir
   tollstarfsmenn. Tollgæslumenn skulu ráðnir til starfa hjá Tollgæslu
   Íslands.
        Ráðherra getur með reglugerð sett nánari fyrirmæli um störf,
   starfssvið og stjórn tollstarfsmanna.

                                    36. gr.
        Utan Reykjavíkur eru fastir tollgæslumenn jafnframt skyldir til að
   gegna almennum löggæslustörfum eftir ákvörðun viðkomandi tollstjóra. Sama
   á við um fasta tollgæslumenn í Reykjavík, að fengnu samþykki ráðherra.
   Ekki verða þó tollgæslumenn, sem skipaðir hafa verið í starf fyrir
   gildistöku [29]laga nr. 56/1963, um lögreglumenn, skyldaðir til að gegna
   almennum löggæslustörfum gegn vilja sínum.
        Með samkomulagi fjármálaráðherra og dómsmálaráðherra má ákveða að
   lögreglumenn gegni jafnframt tollgæslustörfum þar sem henta þykir.
        Fela má áhöfnum skipa og flugvéla Landhelgisgæslunnar að vinna við
   tolleftirlit.
        Þegar lögreglumönnum, starfsmönnum Landhelgisgæslunnar eða öðrum er
   falið að vinna tollgæslustörf, án þess að þeir hafi tollgæslu að
   aðalstarfi, hafa þeir sömu heimildir til starfa og gegna sömu
   starfsskyldum og fastir tollgæslumenn og lúta þeir þá yfirstjórn
   tollgæslustjóra.

                                Ríkistollanefnd.
                                    37. gr.
        Ráðherra skipar þrjá menn í ríkistollanefnd, þar af einn sem formann
   og skal hann fullnægja skilyrðum til þess að verða skipaður héraðsdómari.
   Aðrir nefndarmenn skulu hafa staðgóða þekkingu á tollamálum. Nefndarmenn
   skulu skipaðir til tveggja ára í senn.
        Nefndin skal vera óháður úrskurðaraðili í ágreiningsmálum um hvort
   tiltekin vara sé tollskyld eða tollfrjáls eða skuli teljast fremur til
   eins en annars tollskrárnúmers, svo og hvað telja skuli viðskiptaverð
   vöru, flutningsgjald eða annan eðlilegan kostnað sem fellur á vöru, sbr.
   þó 100. gr.
        Um meðferð máls gilda ákvæði 101. gr.

                                    38. gr.
        Nefnd þeirri sem um ræðir í 37. gr. er heimilt að kveðja sér til
   aðstoðar við úrlausn ágreiningsmála sérfróða menn og krefjast upplýsinga
   samkvæmt ákvæðum laga þessara.

                                    39. gr.
        Enginn má taka þátt í rannsókn, kæru eða annarri meðferð máls eða
   ákvörðun aðflutnings- eða útflutningsgjalda eða annarra skatta, sem á er
   lagt vegna tollmeðferðar vöru, ef honum hefði borið sem héraðsdómara að
   víkja sæti í málinu.

                              Tollskóli ríkisins.
                                    40. gr.
        Við embætti tollstjórans í Reykjavík skal vera tollskóli er veiti
   tollstarfsmönnum kennslu í tollfræðum.
        Gera má það að skilyrði fyrir veitingu í fasta stöðu að viðkomandi
   hafi lokið prófi frá skólanum.
        Ráðherra setur reglugerð^1) um námstilhögun og prófkröfur í skólanum.

   ^1)Rg. 85/1983.

                                  VII. kafli.
        Almenn ákvæði um tolleftirlit og meðferð ótollafgreiddrar vöru.
                         Almenn ákvæði um tolleftirlit.
                                    41. gr.
        Þegar tollgæslumenn eru að störfum skulu þeir vera einkennisklæddir
   eða hafa í vörslum sínum og sýna, ef með þarf, einkennismerki sem ber
   skjaldarmerki ríkisins og áletrunina: Tollmerki Íslands. Tollfáninn er
   þjóðfáninn, klofinn að framan, með upphafstéi (T) í efri stangarreit
   fánans.
        Tollstarfsmenn, sem koma fram í einkennisbúningi sínum, sýna
   framangreint einkennismerki eða draga tollfánann að hún, hafa á
   fullnægjandi hátt gefið til kynna að þeir séu tollgæslumenn að starfi.
        Lögreglumenn og áhafnir skipa og flugvéla Landhelgisgæslunnar skulu
   veita tollgæslunni aðstoð og vernd við framkvæmd tollgæslustarfa.
        Skylt er mönnum að verða við kvaðningu um aðstoð við tollgæslumenn á
   sama hátt og mælt er fyrir í lögum um aðstoð við lögreglumenn.

                                    42. gr.
        Tollgæslumönnum er heimil umferð hvarvetna um strendur landsins og
   meðfram þeim, um hafnarsvæði og flugvelli. Þeir skulu hafa frjálsan og
   óhindraðan aðgang til eftirlits og rannsóknar á vörum sem geymdar eru í
   vörugeymsluhúsum á framangreindum svæðum, svo og að öðrum húsum og stöðum
   þar sem ótollafgreiddar vörur eru geymdar eða hafa verið geymdar. Enn
   fremur er tollgæslumönnum heimill aðgangur að atvinnuhúsnæði ef ætla má að
   þar séu geymdar vörur sem ekki hafa fengið löglega tollmeðferð.
        Tollgæslumönnum er heimilt að veita þeim mönnum eftirför sem skjóta
   sér undan eða grunaðir eru um að hafa skotið sér undan tolleftirliti með
   innfluttar vörur og mega af sjálfsdáðum framkvæma leit í húsum þegar um
   beina eftirför er að ræða og bið eftir úrskurði dómara veldur hættu á
   sakarspjöllum.

                                    43. gr.
        Öll för sem eru á tollsvæði ríkisins eru háð eftirliti tollgæslunnar.
        Tollgæslumönnum er heimilt að leita og rannsaka alls staðar í skipum
   og flugförum sem eru á tollsvæði ríkisins. Einnig er þeim heimilt að leita
   í öllum farartækjum sem eru á eða koma frá fermingar- og affermingarstöðum
   skipa og flugfara, svo og öðrum þeim stöðum þar sem ótollafgreiddar vörur
   eru eða hafa verið geymdar. Tollgæslumönnum er enn fremur heimilt að leita
   í öllum farartækjum sem þeir hafa grun um að flytji ólöglega innfluttar
   vörur.
        Stjórnendum farartækja er skylt að stöðva þau þegar tollgæslumaður
   gefur um það merki.
        Stjórnendum farartækja er skylt að veita tollgæslumönnum, sem eru að
   störfum við farartæki þeirra, alla þá aðstoð og hjálp sem þörf er á til
   þess að störfin gangi sem greiðast og gefa þeim nauðsynlegar upplýsingar.
   Þeim er einnig skylt að fara eftir fyrirmælum tollgæslunnar sem lúta að
   því að tryggja eftirlit með fermingu og affermingu.

                                    44. gr.
        Tollgæslumönnum er heimilt að leita á mönnum sem eru í farartækjum,
   húsum eða á svæðum eða á leið frá farartækjum eða stöðum þar sem
   tollgæslumönnum er heimil rannsókn og skoðun á vörum.
        Leit á manni má aðeins framkvæma samkvæmt skipun æðsta tollgæslumanns
   sem er viðstaddur þegar leitarinnar er þörf. Skal framkvæma hana með svo
   mikilli tillitssemi sem unnt er, og má hún aldrei verða víðtækari en
   nauðsynlegt er vegna tolleftirlitsins. Við leit á manni getur viðkomandi
   krafist þess að ákveðið vitni sé tilkvatt. Við nákvæma leit á manni skal
   þess gætt að hún sé framkvæmd af persónu af sama kyni.

                                    45. gr.
        Tollgæslumönnum er heimilt að skoða og rannsaka allar vörur er
   flytjast til landsins, hvort sem um er að ræða vörur á farmskrá,
   póstflutning, farþegaflutning eða annað. Heimilt er að krefjast þess að
   vörurnar séu fluttar í húsakynni tollgæslunnar eða á annan tiltekinn stað
   þar sem tolleftirlit er framkvæmt og þeim framvísað þar til skoðunar.
        Tollgæslumönnum er heimilt að skrá og merkja muni sem eru í íslenskum
   förum, hvort sem um er að ræða búnað þeirra eða einkaeign áhafnarinnar.
   Heimta má aðflutningsgjöld af hinum skráðu munum ef þeir hverfa úr fari,
   nema gerð sé grein fyrir að þeir hafi farist eða verið fluttir úr
   farartækinu erlendis.

                                    46. gr.
        Tollgæslumönnum er heimilt að beita valdi við framkvæmd skyldustarfa
   sinna ef nauðsyn krefur.
        Tollgæslumönnum er heimilt að handtaka mann sem staðinn er að eða
   grunaður um tollalagabrot og yfirheyra eða fá hann lögreglunni í hendur.
   Um rannsókn og yfirheyrslu og aðra meðferð máls gilda ákvæði laga ...^1)
   um meðferð opinberra mála, eftir því sem við getur átt.
        Rétt er tollgæslumönnum að leggja hald á muni sem teljast til
   sakargagna eða ætla má að hafi sönnunargildi í málum vegna tollalagabrota.

   ^1)[30]L. 19/1991, 194. gr.

                                    47. gr.
        Heimilt er að innsigla eða setja læsingar tollgæslunnar fyrir farmrúm
   og vistageymslur farartækja, vörugeymslur eða aðra staði þar sem
   ótollafgreiddar vörur eru geymdar. Enn fremur að innsigla eða auðkenna
   ótollafgreiddar vörusendingar meðan á geymslu eða flutningi stendur. Skylt
   er stjórnendum farartækja og forstöðumönnum vörugeymslna að veita
   tolleftirlitsmönnum aðstoð við innsiglun og lokun, svo og að vekja athygli
   tollgæslumanna á þeim stöðum þar sem innsiglun eða læsing mundi ekki koma
   að haldi.
        Tollgæslustjóri ákveður gerð innsigla og notkun þeirra.
        Verði læsingu eða innsiglun ekki við komið geta tollyfirvöld krafist
   þess að varsla varanna eða flutningur fari fram undir tolleftirliti á
   kostnað vörsluhafa eða farmflytjanda.
        Innsigli eða læsingar sem tollgæslumenn setja má enginn nema
   tollgæslumaður rjúfa innan tollsvæðis ríkisins eða í fari á leið milli
   staða á tollsvæðinu.

                                    48. gr.
        Tollgæslumenn geta afkvíað far sem komið er í höfn eða á flugvöll,
   svo og bannað umferð á svæðum þar sem ferming eða afferming vöru fer fram
   eða farþegar fara um á leið til eða frá fari í utanlandsferðum. Þeir geta
   ákveðið að farþegar eða aðrir megi einungis fara úr fari eða stíga um borð
   á ákveðnum stað. Einnig geta þeir ákveðið, í samráði við hafnaryfirvald,
   að ferming eða afferming fars skuli fara fram á tilteknum stað í höfn er
   hentugastur þykir vegna eftirlits hverju sinni.
        Óheimilt er að fara um borð í aðkomufar eða frá borði fyrr en
   tollgæslumaður leyfir.
        Hverjum, sem staddur er á hafnarsvæði, flugvelli eða annars staðar
   þar sem ótollafgreiddar vörur eru eða hafa verið geymdar, ber að nema
   staðar þegar tollgæslumaður óskar þess og gera grein fyrir hvort hann hafi
   meðferðis ótollafgreiddar vörur.

                                    49. gr.
        Óheimilt er að flytja úr fari ótollafgreidda vöru sem ekki er á
   farmskrá, nema henni sé samtímis framvísað við tollgæsluna og leyfi fengið
   fyrir flutningi hennar úr farinu. Ákveða má að slíka vöru skuli flytja úr
   farinu innan ákveðins frests frá komu farsins og á þeim tíma og með þeim
   hætti sem tollgæslan tiltekur eða ákveðið verður í reglugerð.
        Skylt er farþegum og áhöfn að skýra ótilkvaddir frá tollskyldum
   varningi sem þeir hafa meðferðis, opna töskur og aðrar umbúðir um farangur
   þegar tollgæslumaður óskar þess, taka upp úr þeim og veita alla aðstoð og
   gefa þær upplýsingar sem óskað er eftir.
        Taki tollgæslan farangur eða föggur í sína vörslu til skoðunar síðar
   getur viðkomandi krafist þess að þær séu innsiglaðar þar til skoðun fer
   fram. Skal hlutaðeigandi gefinn kostur á að vera viðstaddur skoðunina.

                                    50. gr.
        Tollyfirvald getur krafið hvern þann sem flytur eða ætla má að flytji
   inn vörur eða selur slíkar vörur um skýrslu varðandi þær.
        Gjaldeyrisstofnunum, greiðslukortafyrirtækjum og öðrum sem annast
   gjaldeyrisviðskipti er skylt að láta tollyfirvöldum í té allar
   nauðsynlegar upplýsingar og skýrslur er þau óska eftir og unnt er að láta
   þeim í té.
        Í reglugerð má ákveða að tollyfirvöld geti fyrirskipað merkingu á
   tilteknum vörutegundum um leið og þær eru tollafgreiddar eða síðar til
   sönnunar því að þær hafi hlotið löglega tollafgreiðslu. Þegar merking vöru
   er ákveðin skal ákveða þeim frest sem eiga slíkar vörur til að framvísa
   þeim við tollyfirvöld til merkingar. Finnist slík vara ómerkt að þeim
   fresti liðnum telst hún eigi hafa hlotið löglega tollafgreiðslu, nema
   annað sannist.

                                  [50. gr. A.
        Ef grunur leikur á að innflutningur eigi sér stað á vöru sem brýtur
   gegn hugverkaréttindum er tollstjóra heimilt, að beiðni rétthafa, að
   fresta tollafgreiðslu vörunnar á meðan rétthafi leitar bráðabirgðaaðgerða
   hjá þar til bærum yfirvöldum og í framhaldi af þeim hefur málarekstur
   fyrir dómstólum. Eftirfarandi skilyrði eru fyrir heimild tollstjóra:

   a.
           að rétthafi leggi fram skriflega beiðni til tollstjóra um að
           tollafgreiðslu verði frestað og skuldbindi sig til að greiða þann
           kostnað sem leiðir af aðgerðum tollyfirvalda,
   b.
           að rétthafi leggi fram fullnægjandi gögn þess efnis að
           hugverkaréttindi njóti verndar hér á landi, að hann sé handhafi
           þess réttar og að innflutningur vörunnar muni brjóta á rétti hans;
           hann skal jafnframt leggja fram nógu nákvæma lýsingu á vörunni til
           að tollyfirvöld geti borið kennsl á hana,
   c.
           að rétthafi leggi fram tryggingu í formi fjárgreiðslu, eða með
           öðrum þeim hætti er tollstjóri telur fullnægjandi, er nægi til að
           bæta rétthafa, eiganda eða innflytjanda vörunnar það tjón eða
           kostnað sem óréttmæt frestun tollafgreiðslu kann að hafa í för með
           sér.

        Hafi fullnægjandi gögn verið lögð fram er tollstjóra heimilt að
   fresta tollafgreiðslu vörunnar í allt að 10 virka daga. Hann skal þegar í
   stað tilkynna bæði rétthafa og eiganda vörunnar eða innflytjanda um
   ákvörðun sína. Hafi rétthafi eigi innan framagreinds frests hafist handa
   við að leita réttar síns hjá þar til bærum yfirvöldum, og tilkynnt
   tollyfirvöldum slíkt skriflega, er heimilt að tollafgreiða sendinguna.
   Heimilt er að framlengja framangreindan frest um 10 virka daga ef
   sérstakar ástæður mæla með því.
        Tollstjóri getur að eigin frumkvæði ákveðið frestun tollafgreiðslu
   þegar hann hefur í höndum fullnægjandi gögn þess efnis að varan brjóti
   gegn hugverkaréttindum. Skal hann tilkynna rétthafa um ákvörðun sína með
   skriflegum hætti þegar í stað og gefa honum frest í þrjá virka daga frá
   móttöku bréfs til að fara fram á frestun tollafgreiðslu skv. 1. mgr. Geri
   rétthafi ekki tímanlega kröfu um frestun er heimilt að tollafgreiða
   vöruna.
        Ef beiðni um bráðabirgðaaðgerð er synjað eða dómstóll hafnar því að
   um brot á hugverkarétti sé að ræða skal tollstjóri afturkalla ákvörðun
   sína um frestun tollafgreiðslu. Nú er með dómi kveðið á um að um brot á
   hugverkarétti sé að ræða og í dóminum er eigi mælt fyrir um ráðstöfun
   vörunnar og er þá tollyfirvaldi heimilt að farga vörunni eða að ráðstafa
   henni á annan þann hátt sem ekki brýtur á rétti rétthafa. Hafi dómi verið
   áfrýjað skal fresta förgun eða ráðstöfun vöru þar til niðurstöður liggja
   fyrir.
        Ákvæði þessarar greinar eiga ekki við um vörur í litlu magni í
   farangri ferðamanna eða litlar vörusendingar, enda sé ekki um innflutning
   í viðskiptaskyni að ræða. Einnig eru undanskildar vörur sem settar hafa
   verið á markað í öðru landi af rétthafa eða með hans samþykki og vörur í
   umflutningi.
        Ráðherra skal með reglugerð kveða nánar á um frestun tollafgreiðslu.
   Hann getur jafnframt gert rétthafa að greiða geymslukostnað og þann
   kostnað sem tollyfirvöld hafa af framangreindum ráðstöfunum. Ráðherra
   getur ákveðið að framangreind ákvæði taki til útflutnings á vörum.]^1)

   ^1)[31]L. 87/1995, 6. gr.

                             För í utanlandsferðum.
                                    51. gr.
        Skylt er aðkomufari að hafa fyrstu viðkomu hér á landi í
   aðaltollhöfn, sbr. þó 29. gr.
        Óheimilt er að leggja aðkomuskipi að bryggju eða öðru hafnarmannvirki
   fyrr en að fengnu leyfi tollgæslunnar sem einnig getur ákveðið í samráði
   við hafnaryfirvöld og stjórnanda fars hvar í höfn skipið skuli leggjast.
   Flugför skulu afgreidd þar á flugvelli sem tollgæslan ákveður í samráði
   við flugvallarstjóra.
        Aðkomufar má ekki hafa neitt samband við land eða menn úr landi fyrr
   en aðkomuafgreiðsla þess hefur farið fram og að fengnu leyfi
   tollgæslunnar.
        Utan tollhafna mega íslensk för ekki taka við mönnum eða vörum úr
   aðkomuförum, hleypa mönnum út í þau né hafa við þau önnur samskipti, nema
   tilneydd séu.
        Ef tollgæslumenn óska að komast um borð eða frá borði er stjórnanda
   fars skylt að veita til þess nauðsynlega aðstoð.
        Tollyfirvaldi er heimilt, ef ástæða þykir til, að mæla svo fyrir að
   skip megi ekki liggja eða hafast við innan tollsvæðisins nema í
   tollhöfnum.
        Far, sem statt er í neyð eða þarf að leita hafnar vegna veikinda eða
   slyss áhafnar eða farþega, er undanþegið ákvæðum 1. mgr., en stjórnandi
   farsins skal þó tilkynna viðkomandi tollstjóra komu sína svo fljótt sem
   verða má og forðast öll ónauðsynleg samskipti við land þar til
   tollafgreiðslu er lokið.

                                    52. gr.
        Stjórnanda fars ber að tilkynna tollgæslunni um komu þess með
   hæfilegum fyrirvara.
        Flugumferðarstjórnin skal gefa tollgæslunni allar nauðsynlegar
   upplýsingar um komu og brottför flugfara í utanlandsferðum. Slíkar
   upplýsingar skal jafnan gefa svo fljótt sem við verður komið.
   Flugumferðarstjórninni ber einnig að öðru leyti að veita tollgæslunni þá
   aðstoð sem unnt er í sambandi við framkvæmd starfa hennar.
        Starfsmenn hafna og skipaðir hafnsögumenn skulu gefa tollgæslunni
   allar nauðsynlegar upplýsingar um ferðir skipa. Þeir skulu einnig gera
   henni viðvart ef þeir í starfi sínu eða stöðu komast að því að brotin hafi
   verið eða brjóta eigi ákvæði laga þessara.

                                    53. gr.
        Ráðherra ákveður með reglugerð hvenær og hvaða skjöl og skilríki
   stjórnanda fars í utanlandsferðum ber að afhenda tollgæslunni vegna
   aðkomuafgreiðslu og affermingar og fermingar þess, form þeirra, hvaða
   upplýsingar skuli þar veita og heimildir til breytingar á þeim. Skjöl
   vegna komu fars til landsins skulu vera frágengin við komu inn á tollsvæði
   ríkisins.
        Stjórnanda fars ber að veita tollgæslunni allar upplýsingar sem þörf
   er á um farið, farm þess og farþega. Hann skal vísa á alla innganga í
   farmrúm svo og allar geymslur og aðra staði þar sem geyma má vörur og
   honum er eða ætti að vera kunnugt um.
        Í reglugerð eða öðrum fyrirmælum má ákveða að farmflytjandi, miðlari
   eða annar umboðsmaður skrái innfluttar vörur áður en þær eru afhentar úr
   vörslu farmflytjanda, sbr. 3. mgr. 14. gr.
        Heimila má að miðlarar eða aðrir umboðsmenn geti fyrir hönd
   stjórnanda fars afhent þau skjöl og gefið þær upplýsingar sem honum ber að
   annast samkvæmt lögum þessum.
        Tollgæslunni er jafnan heimilt að taka í sína vörslu
   þjóðernisskírteini og mælibréf skips eða loftferðaskírteini flugfars svo
   og áhafnarskrá og önnur skjöl sem þörf er á. Skjöl þessi ber í hverri höfn
   að afhenda stjórnanda fars er hann hefur greitt lögboðin gjöld vegna þess
   og innt af hendi aðrar lögboðnar skyldur.

                                    54. gr.
        Vörur skulu settar á farmskrá til þeirrar hafnar þar sem þær eiga að
   flytjast úr farinu sem flytur þær hingað til lands.

                                    55. gr.
        Stjórnandi fars sem er í millilandaferðum skal við komu inn á
   tollsvæði ríkisins hafa í sinni vörslu og læsa inni forða og birgðir sem
   eru umfram það sem heimilt er að hafa til frjálsra afnota í farinu. Á sama
   hátt skal farið með tollskyldan varning áhafnar sem ekki á að flytja í
   land og tollafgreiða. Stjórnandi fars ber ábyrgð á því að allt fari undir
   lás sem þar skal vera og ekkert hverfi undan lás.
        Tollgæslunni er heimilt að innsigla þann varning sem um getur í 1.
   mgr. og skráir þá tollgæslumaður það sem undir innsigli er sett.
        Stjórnandi fars skal gera skrá yfir vörur skv. 1. mgr. við komu fars
   inn á tollsvæði ríkisins.
        Setja má í reglugerð ákvæði um hvað telja beri hæfilegan forða og
   birgðir fars svo og venjulegan farangur áhafnar.
        Verði far á leið til útlanda að snúa við til sama lands ber
   stjórnanda þess, ef innsigli hafa verið opnuð eða ótollafgreiddur forði
   tekinn í notkun, að gæta þess að hvorki farþegar né áhöfn hverfi brott frá
   farinu eða af afgreiðslustað fyrr en tollgæslan hefur gefið leyfi til
   þess.
        Aldrei má gefa eða selja í land af birgðum eða forða fars nema
   aðflutningsgjöld séu greidd af slíku og fullnægt öðrum fyrirmælum um
   innflutning sem lög hafa að geyma.

                                    56. gr.
        Afferming fars er háð eftirliti tollgæslunnar og má ekki hefjast nema
   með leyfi hennar. Slíkt leyfi skal að jafnaði ekki veitt fyrr en afhent
   hafa verið tilskilin skjöl.
        Við affermingu í neyð ber stjórnanda fars að tilkynna um hana strax
   og auðið er.
        Að lokinni affermingu í hverri höfn er stjórnanda fars eða
   afgreiðslumanni þess skylt að láta tollgæslunni í té nákvæma skrá um
   talningu á þeim vörum sem affermdar hafa verið í höfninni. Sé talning
   þessi ekki framkvæmd má tollgæslan láta gera hana á kostnað farmflytjanda.
        Finnist í fari ótollafgreidd vara sem ekki hefur verið gerð grein
   fyrir samkvæmt lögum þessum eða settum ákvæðum skal farmflytjandi greiða
   allan kostnað við leit í því og má kyrrsetja farið á hans kostnað uns leit
   er lokið. Þetta gildir þó ekki ef um er að ræða minni háttar ólöglegan
   innflutning í vörslum áhafnar eða farþega.

                                    57. gr.
        Tollgæslumenn geta jafnan ákveðið að með far, sem kemur frá
   innanlandshöfnum eða skip sem kemur af veiðum, skuli farið sem aðkomufar
   að því er tolleftirlit varðar.

                                    58. gr.
        Án leyfis tollgæslunnar má enginn ferma vörur í far sem ætlar til
   útlanda. Þetta nær þó ekki til afla sem tekinn er um borð í skip á
   veiðisvæðum.
        Sé varan flutt í far án samþykkis tollgæslunnar ber stjórnanda
   farsins að afferma það aftur ef tollgæslan telur það nauðsynlegt vegna
   eftirlits með vörunni eða ákvörðun gjalda af henni.

                                    59. gr.
        Skip sem er á leið til útlanda skal hafa seinustu viðkomu hérlendis í
   aðaltollhöfn, sbr. þó 29. gr. Ákvæði þetta á ekki við um fiskiskip sem fer
   til veiða eða siglir til útlanda beint af veiðum og eingöngu með afla.
        Áður en far leggur upp í ferð til útlanda ber stjórnanda þess að
   tilkynna tollgæslunni um það með hæfilegum fyrirvara.

                                    60. gr.
        Þegar lokið er á hverri höfn affermingu fars frá útlöndum ber
   stjórnanda þess innan frests sem ákveðinn verður með reglugerð að afhenda
   viðkomandi tollyfirvaldi skrá um alla sýnilega vöntun og skemmdir á vörum
   sem komið hafa í ljós við afferminguna. Tollyfirvald getur látið fara fram
   rannsókn á vöruvöntun og skemmdum eftir því sem við verður komið.

                                    61. gr.
        Skylt er eigendum eða umráðamönnum skipa og flugfara sem annast
   reglubundnar ferðir milli landa að leggja tollgæslunni til án endurgjalds
   nægilegt húsrými til eftirlits með farþegum og áhöfn. Kjósi tollgæslan að
   koma upp slíku húsrými ber þeim að greiða fyrir afnot þess eftir því sem
   ákveðið verður.
        Kostnað við flutning tollgæslumanna frá tollstöð til og frá skipi við
   komu þess og brottför, svo og að og frá flugvelli við komu og brottför
   flugfars, ber eigendum eða umráðamönnum að greiða. Kostnaði þessum fylgir
   lögveð í förunum.
        Stjórnanda fars ber að sjá tollgæslumönnum, sem sendir eru með farinu
   hafna á milli til eftirlits, fyrir farrými og fæði endurgjaldslaust.
        Ef stjórnandi fars, afgreiðslumaður eða útgerð fullnægja ekki skyldum
   sínum samkvæmt ákvæðum þessa kafla ber þeim að greiða tollgæslunni allan
   kostnað sem leiðir af þeim ráðstöfunum sem hún telur nauðsynlegar vegna
   vanrækslunnar. Kostnaði þessum fylgir lögveð í förunum.

                                    62. gr.
        Ákvæði þessa kafla taka ekki til erlendra herskipa eða herflugfara
   sem leita hér hafnar. Stjórnendur þeirra eru þó skyldir til að gera
   tollgæslumönnum fullnægjandi grein fyrir að um herfar sé að ræða og má
   krefjast þess að slík greinargerð sé gefin skriflega.
        Með þeim undantekningum sem leiðir af varnarsamningi Íslands og
   Bandaríkja Norður-Ameríku, sbr. [32]lög nr. 110/1951, eru för, sem í 1.
   mgr. getur, undanþegin innsiglun vista, birgða eða annars varnings um
   borð.
        Áður en tollskyldar vörur eru fluttar í land úr förum sem um ræðir í
   1. mgr. ber yfirmanni þeirra að afhenda tollgæslunni skrá um vörurnar.
   Tollgæslan hefur sömu heimildir til hvers konar eftirlits með slíkum
   vörum, svo og öðrum varningi sem fluttur er til landsins.
        Ákveða má að ákvæði þessarar greinar skuli einnig gilda að einhverju
   eða öllu leyti um önnur för en herskip og herflugför sem eru opinber eign
   og fara eingöngu í opinberum erindagerðum og flytja ekki vörur eða farþega
   gegn greiðslu.
        Skemmtiferðaskip, sem koma hingað eingöngu með farþega og hvorki taka
   hér né setja í land farþega eða vörur, eru undanþegin ákvæðum um innsiglun
   forða enda greiði þau kostnað af tolleftirliti um borð.

                    Um vörslu og tollmeðferð aðfluttra vara.
                                    63. gr.
        Tollgæslunni er jafnan heimilt að taka ótollafgreiddar vörur í sína
   vörslu á kostnað farmflytjanda svo og til geymslu og tollafgreiðslu ef
   nauðsyn krefur.
        Ákveða skal í reglugerð gjald fyrir geymslu og meðferð varanna.
   Einnig má þar setja ákvæði er tryggi tollafgreiðslu og brottflutning
   varanna án óeðlilegra tafa.

                                    64. gr.
        Eigendur eða umráðamenn farartækja, sem flytja vörur frá útlöndum eða
   ótollafgreiddar vörur milli tollhafna innanlands, skulu hafa til umráða
   eða eiga aðgang að nægum geymslu- og afgreiðslustöðum fyrir slíkar vörur
   og skal þeim haldið þar aðgreindum frá öðrum varningi.
        Geymslu- og afgreiðslustaðir þessir skulu viðurkenndir af viðkomandi
   tollstjóra og tollgæslustjóra. Skulu það vera hús eða afgirt svæði eftir
   eðli vörunnar, liggja vel við affermingu og eftirliti og fullnægja að öðru
   leyti þeim skilyrðum sem sett verða um slíkar geymslur. Hús þessi og svæði
   má, ef þurfa þykir, setja undir lás tollgæslunnar og skal þannig frá þeim
   gengið að því verði auðveldlega við komið.
        Þeim sem geyma ótollafgreiddar vörur er skylt að láta tollgæslunni
   ókeypis í té fullnægjandi aðstöðu í vörugeymslum sínum til tolleftirlits
   og rannsóknar á vörum og enn fremur þau áhöld og tæki sem nauðsynleg eru
   til slíks eftirlits að mati tollstjóra.
        Ef geymsluhús eða svæði eru ekki í fullnægjandi ásigkomulagi á
   hverjum tíma, og geymsluhafi bætir ekki úr því innan þess frests sem
   tollstjóri tiltekur, getur hann látið bæta úr ágöllum á kostnað
   geymsluhafa eða svipt hann rétti til að nota geymsluna.
        Sé ótollafgreidd vara flutt úr fari í geymsluhús eða á svæði sem er
   það langt frá farinu að þaðan má ekki fullkomlega fylgjast með flutningi
   varanna á geymslustaðinn að dómi tollgæslunnar ber stjórnanda fars að
   greiða þann aukakostnað sem leiðir af þeim öryggisráðstöfunum sem
   tollgæslan telur nauðsynlegar til að tryggja fullt eftirlit með flutningi
   varanna á geymslustaðinn.
        Viðkomandi tollstjóri og tollgæslustjóri geta heimilað farmflytjendum
   að leggja hér á land vörur og geyma í sérstökum vörugeymslum meðan þær
   bíða hér framhaldsflutnings.
        Ráðherra setur með reglugerð^1) eða öðrum fyrirmælum nánari ákvæði um
   vörugeymslur og vörslu ótollafgreiddrar vöru. Má þar ákveða viðurlög við
   því ef afgreiðslumenn eða aðrir óhlýðnast settum fyrirmælum um vörslu og
   meðferð ótollafgreiddrar vöru.
        Geymsluhöfum ber að greiða ríkissjóði kostnað við tolleftirlit í
   vörugeymslum sínum sem ekki getur talist þáttur í almennu tolleftirliti,
   svo sem fyrir útgáfu vottorða um endursendingar á vörum, gegnumflutning,
   aðstoð við mat á vörum til ákvörðunar tollverðs og aðra þjónustu eftir
   nánari ákvörðun ráðherra.

   ^1)Rg. 627/1991.

                                    65. gr.
        Utan þeirra húsa eða geymslusvæða sem tollgæslan rekur eða viðurkennd
   hafa verið skv. 64. gr. er óheimilt að geyma ótollafgreidda vöru, nema að
   fengnu sérstöku leyfi viðkomandi tollstjóra. Þeim er slíkt leyfi fær skal
   skylt að hlíta þeim skilyrðum sem tollstjórinn í samráði við
   tollgæslustjóra setur fyrir leyfinu og greiða allan kostnað við eftirlit
   með vörunni.

                                    66. gr.
        Stjórnendum farartækja, skipaafgreiðslum og öðrum, sem hafa
   ótollafgreiddar vörur í sínum vörslum til flutnings eða geymslu, er
   óheimilt að afhenda þær viðtakanda eða láta þær á annan hátt af hendi úr
   vörugeymslu eða farartæki án leyfis tollstjóra.

                                    67. gr.
        Eigandi eða umráðamaður farartækis eða vörugeymslu ábyrgist greiðslu
   á aðflutningsgjöldum af vörum sem hafa verið afhentar eða teknar í notkun
   án þess að gætt hafi verið ákvæða laga þessara og má gera lögtak í eignum
   þeirra fyrir aðflutningsgjöldunum ásamt kostnaði.

                                    68. gr.
        Póststjórnin annast vörslu á ótollafgreiddum póstsendingum.

                Um flutning á ótollafgreiddum vörum innanlands.
                                    69. gr.
        Farmflytjanda sem flytur vöru til landsins er heimilt án sérstaks
   leyfis tollstjóra að flytja hana milli viðurkenndra vörugeymslna, sbr. 64.
   gr., svo og milli tollumdæma, enda sé hún flutt til ákvörðunarstaðar sem
   er tollhöfn og í viðurkennda vörugeymslu, sbr. þó 29. gr. Farmflytjandi
   skal þegar tilkynna viðkomandi tollstjórum um slíkan flutning.
        Flutningur á póstsendingu sem er í vörslu póststjórnarinnar er einnig
   heimill án sérstaks leyfis tollstjóra.

                                    70. gr.
        Ríkistollstjóri getur veitt öðrum en þeim sem um ræðir í 69. gr.
   sérstakt leyfi til að annast flutning á ótollafgreiddum vörum innanlands.
   Slíkt leyfi má m.a. binda því skilyrði að ríkissjóði sé sett trygging
   fyrir greiðslu aðflutningsgjalda, svo og að slíkar vörur megi aðeins
   flytja með sérstaklega útbúnum farartækjum.

                                    71. gr.
        Sá sem annast framhaldsflutning á ótollafgreiddri vöru skv. 69. og
   70. gr. ber ábyrgð á greiðslu aðflutningsgjalda af henni.

                                    72. gr.
        Ráðherra setur með reglugerð nánari ákvæði um flutning á
   ótollafgreiddum vörum skv. 69.71. gr., m.a. um tilkynningu til tollstjóra
   um flutning og hvaða skjöl og skilríki skuli afhent tollstjóra vegna slíks
   flutnings.

                                  VIII. kafli.
                               Tollvörugeymslur.
   ^1)

   ^1)Rg. 56/1961, sbr. 633/1980.

                           Almennar tollvörugeymslur.
                                    73. gr.
        Ráðherra getur heimilað sveitarfélögum, félögum eða einstaklingum að
   koma á fót og reka almenna tollvörugeymslu. Leyfi skal binda því skilyrði
   að þeir aðilar, sem í 74. gr. getur, eigi þess kost að fá leigð afnot af
   geymslum með kjörum sem ráðherra samþykkir. Ákvæði 64. gr. gilda um
   geymslur þessar eftir því sem við getur átt.
        Ráðherra er heimilt að ákveða að tollgæslan stofni og reki almennar
   tollvörugeymslur á höfnum þar sem þess þykir þörf og húsakynni og aðrar
   aðstæður eru fyrir hendi til að reka slíkar geymslur. Í geymslum þessum
   lætur tollgæslan þeim aðilum, er í 74. gr. getur, í té aðstöðu til að koma
   aðfluttum vörum í tollgeymslu gegn leigu- og eftirlitsgjaldi sem ákveðið
   skal í reglugerð.
        Leyfi til reksturs almennrar tollvörugeymslu má binda því skilyrði að
   leyfishafi setji ríkissjóði tryggingu fyrir greiðslu aðflutningsgjalda og
   annarra gjalda sem leiða kann af geymslu ótollafgreiddra vara þar.

                                    74. gr.
        Innflytjendur geta komið vörum í almennar tollvörugeymslur án
   undanfarandi greiðslu aðflutningsgjalda. Vörur, sem settar eru í slíkar
   geymslur, skulu hljóta endanlega tollafgreiðslu áður en þær eru fluttar úr
   geymslunni nema þær séu fluttar til annarra tollhafna eða milli
   tollvörugeymslna samkvæmt þeim reglum sem gilda um flutning á
   ótollafgreiddum vörum innanlands. Einnig er heimilt að flytja vörur milli
   almennra tollvörugeymslna, eða úr slíkri geymslu í tollfrjálsar
   forðageymslur, og í birgðageymslur tollfrjálsra verslana.
        Sé heimilt að endurgreiða gjöld af hráefni í innlenda vöru við
   útflutning hennar skal heimilt að setja slíkar útflutningsvörur í
   tollvörugeymslur og endurgreiða framangreind gjöld þegar varan er komin í
   tollvörugeymsluna.
        Vöru, sem sett hefur verið í almenna tollvörugeymslu, skal
   tollafgreiða endanlega innan þriggja ára frá komudegi flutningsfars til
   landsins. Ráðherra getur þó í reglugerð ákveðið annan frest ef sérstakar
   ástæður mæla með því.

                          Tollfrjálsar forðageymslur.
                                    75. gr.
        Ráðherra getur leyft skipaútgerðum og flugfélögum, sem eiga farartæki
   að staðaldri í förum milli Íslands og annarra landa, að geyma vistir,
   útbúnað og annan forða fyrir þau farartæki í tollfrjálsum forðageymslum án
   greiðslu aðflutningsgjalda.
        Ákvæði 1. mgr. taka ekki til veiðiskipa sem sigla með eigin afla á
   erlendan markað.

                                    76. gr.
        Í tollfrjálsar forðageymslur má setja eftirtaldar vörur:

   a.
           Vörur sem fluttar eru inn í því skyni.
   b.
           Vörur sem keyptar eru hérlendis ótollafgreiddar og fluttar eru í
           geymsluna úr almennri tollvörugeymslu eða úr vörugeymslu skipa-
           eða flugfélags sem hefur heimild til að geyma ótollafgreiddar
           vörur.
   c.
           Vörur úr birgðum skipa eða flugvéla geymsluhafa.
   d.
           Innlendar framleiðsluvörur.

        Þegar heimilt er að endurgreiða gjöld af hráefni í vöru við
   útflutning má einnig endurgreiða þessi gjöld þegar vöru hefur verið komið
   í tollfrjálsa forðageymslu.

                                    77. gr.
        Úr tollfrjálsri forðageymslu má aðeins flytja vörur sem birgðaforða
   beint í farartæki sem er í utanlandsferðum, enda verði vörurnar einungis
   notaðar í því farartæki. Í reglugerð getur ráðherra leyft sölu birgða og
   annars forða í innlend farartæki sem að staðaldri eru í utanlandsferðum
   eða erlend farartæki sem hér hafa skamma viðdvöl, svo og endurútflutning
   eða endursendingu á þessum vörum. Enn fremur má ef sérstaklega stendur á,
   t.d. ef vörur liggja undir skemmdum, heimila tollafgreiðslu á þeim til
   neyslu eða sölu innanlands, að fullnægðum lögboðnum innflutningsskilyrðum.

                                    78. gr.
        Vörur úr tollfrjálsri forðageymslu má senda í veg fyrir skip og önnur
   farartæki til annarra tollhafna ef fylgt er þeim skilyrðum sem
   tollyfirvöld setja hverju sinni um eftirlit og tryggilegan umbúnað við
   flutninginn. Undanskilja má vissa vöruflokka slíkum flutningi.

                            Tollfrjálsar verslanir.
                                    79. gr.
        [Ríkisstjórninni er heimilt að reka eða leyfa rekstur verslana með
   tollfrjálsar vörur, þar á meðal áfengi og tóbak, í flugstöðvum á
   Reykjavíkurflugvelli, Keflavíkurflugvelli,^1) Akureyrarflugvelli,
   Sauðárkróksflugvelli og Egilsstaðaflugvelli í tengslum við
   farþegaflutninga milli landa. Birgðir þeirra verslana má geyma í
   tollfrjálsum birgðageymslum sem eingöngu eru ætlaðar til þeirra nota.]^2)
        Tollfrjálsum verslunum er eingöngu heimilt að selja vörur sínar
   farþegum og áhöfnum millilandafara. Fyrirskipa má að vörur þessar séu
   afhentar kaupanda í sérstaklega gerðum lokuðum umbúðum sem kaupandi ber
   ábyrgð á, að viðlagðri refsingu, að ekki séu opnaðar fyrr en komið er út
   fyrir tollsvæði ríkisins. Enn fremur er verslunum sem hér um ræðir heimilt
   samkvæmt reglum er ráðherra setur að senda vörur sínar í pósti til
   viðtakenda búsettra erlendis.
        Verslanir og birgðageymslur samkvæmt þessari grein eru háðar
   tolleftirliti og gilda um birgðageymslurnar ákvæði laga þessara, eftir því
   sem við á.
        Ráðherra getur heimilað einkasölu ríkisins að selja skipum og
   flugvélum í utanlandsferðum vörur sínar sem neysluforða tollfrjálst og
   samkvæmt sérstökum reglum um álagningu. Einkasölu ríkisins skulu
   endurgreidd aðflutningsgjöld af þeim vörum sem þannig eru seldar.
        Leyfi til reksturs tollfrjálsrar verslunar má binda því skilyrði að
   leyfishafi setji ríkissjóði tryggingu fyrir greiðslu aðflutningsgjalda og
   annarra gjalda sem leiða kann af geymslu ótollafgreiddra vara þar.

   ^1)Rg. 95/1981.^2)[33]L. 40/1989, 2. gr.

                       Almenn ákvæði um tollvörugeymslur.
                                    80. gr.
        Tollgæslan getur, hvenær sem er, gert birgðatalningu í
   tollvörugeymslum. Geymsluhafi eða leyfishafi skal leggja til þá aðstoð sem
   þarf til að talning verði framkvæmd.
        Leyfishafi og geymsluhafi eru skyldir til að færa nákvæmt
   birgðabókhald og sýna tollgæslunni það hvenær sem krafist er. Þeir eru
   skyldir til að gefa tollgæslumönnum hverjar þær upplýsingar sem óskað er
   eftir varðandi geymsluvörur og veita þeim hvers konar aðstoð við
   eftirlitsstörf þeirra.

                                    81. gr.
        Óheimilt er að flytja vörur í tollvörugeymslu nema fyrir liggi
   skriflegt leyfi tollstjóra í því tollumdæmi þar sem tollvörugeymslan er.
   Ákvæði þetta gildir þó ekki um vörur sem fluttar eru í tollfrjálsa
   forðageymslu úr birgðaforða fars.

                                    82. gr.
        Vörur má ekki flytja úr tollvörugeymslu nema fyrir liggi skriflegt
   leyfi tollstjóra í því tollumdæmi þar sem tollvörugeymslan er. Ákvæði
   þetta gildir hvorki um vörur í tollfrjálsum forðageymslum né um vörur sem
   seldar eru úr tollfrjálsum verslunum.

                                    83. gr.
        Geyma má í tollvörugeymslum vörur sem einkasala ríkisins nær til
   liggi fyrir leyfi viðkomandi einkasölu.

                                    84. gr.
        Óheimilt er að neyta varnings sem er í tollvörugeymslu eða nota hann
   á annan hátt innan tollvörugeymslunnar.

                                    85. gr.
        Aðflutningsgjöld miðast við það vörumagn sem sett var í
   tollvörugeymslu.
        Komi fram vöntun á vörum sem leyfi hefur verið veitt til að settar
   verði í tollvörugeymslu, hvort sem vöntun kemur fram við flutning í eða
   eftir að þær hafa verið settar í tollvörugeymslu, er geymsluhafi eða
   leyfishafi skyldur að greiða af þeim aðflutningsgjöld. Um skemmdir eða
   rýrnun gilda ákvæði 9. tölul. 6. gr.

                                    86. gr.
        Ákveða má í reglugerð lágmark þess vörumagns sem hverju sinni má
   setja í tollvörugeymslu eða taka úr henni. Ekki má þó leyfa að vörur séu
   teknar úr venjulegum heildsöluumbúðum í tollvörugeymslu til að skipta þeim
   í smærri einingar til tollafgreiðslu. Heimilt skal þó að taka úr geymslu
   sýnishorn af vöru þótt í smærri stíl sé en hér var greint samkvæmt reglum
   sem um það verða settar.

                                    87. gr.
        Ákvæði IV. kafla, um tollmeðferð o.fl., V. kafla, um
   aðflutningsskýrslu og aðra skýrslugjöf, og VII. kafla, um almenn ákvæði um
   tolleftirlit og meðferð ótollafgreiddra vara, skulu gilda eftir því sem
   við getur átt um vörur sem settar eru í tollvörugeymslur.

                                    88. gr.
        Í reglugerð skulu sett ákvæði um birgðabókhald og aðra bókfærslu í
   sambandi við tollvörugeymslur. Á sama hátt skal setja reglur um
   tollafgreiðslu vara í tollvörugeymslu og færslu vara milli
   tollvörugeymslna.

                                    89. gr.
        Þeim sem leyfi hafa til reksturs tollvörugeymslu ber að greiða
   ríkissjóði kostnað við tolleftirlit með tollvörugeymslu eða vörum í henni
   eftir því sem ráðherra ákveður með reglugerð,^1) sbr. 8. mgr. 64. gr.

   ^1)Rg. 95/1981.

                                   IX. kafli.
                               Tollfrjáls svæði.
                                    90. gr.
        Ríkisstjórnin getur heimilað að komið verði upp tollfrjálsum svæðum,
   frísvæðum. Ákvæði 73. gr. skulu gilda um slíka leyfisveitingu.

                                    91. gr.
        Eigendum frísvæðis er skylt:

   a.
           Að geyma vörur í húsnæði eða á athafnasvæði sem samþykkt er af
           tollyfirvöldum eða á annan þann hátt er tollyfirvöld ákveða.
   b.
           Að sjá til þess að ótollafgreiddar vörur fari hvorki út af
           frísvæðinu án leyfis tollyfirvalda né verði notaðar á annan veg en
           leyfilegt er.
   c.
           Að færa þær skrár og gefa þær upplýsingar um rekstur frísvæðisins
           sem tollyfirvöld ákveða.
   d.
           Að láta í té þá aðstoð sem til þarf við eftirlit með starfsemi
           frísvæðisins og til skoðunar á vörum sem þar eru geymdar.

                                    92. gr.
        Vörur sem geymdar eru á frísvæði geta hlotið þar aðvinnslu vegna
   verslunar með þær, m.a. til að auka gæði þeirra eða viðskiptavirði.
   Ráðherra setur nánari reglur um slíka aðvinnslu.
        Einkaneysla eða einkanot á vörum sem fluttar hafa verið inn á
   frísvæði án greiðslu aðflutningsgjalda eða gegn endurgreiðslu gjalda er
   óheimil. Ákvæði þetta á þó ekki við um leyfileg not af tollfrjálsum forða
   fars. Kaup eða sala svo og hvers konar afhending eða viðtaka á nefndum
   vörum til slíkra nota er jafnframt óheimil á frísvæðinu.

                                    93. gr.
        Ráðherra getur sett nánari reglur um flutning á vörum inn á frísvæði
   og ákveðið að sérstakt fyrirkomulag skuli gilda um geymslu þeirra og
   flutning þar.

                                    94. gr.
        Flutning vöru til og frá frísvæði skal tilkynna viðkomandi
   tollyfirvaldi. Um flutning vöru af frísvæði í tollvörugeymslur gilda
   ákvæði VIII. kafla.

                                    95. gr.
        Aðflutningsgjöld af vöru sem tekin er til tollmeðferðar vegna sölu
   eða afhendingar eða eigin nota hér á landi miðast við tollflokkun hennar
   samkvæmt tollskrá þegar hún er tekin til tollmeðferðar, sbr. 2. mgr. 1.
   gr.

                                    96. gr.
        Ákvæði V. kafla, um aðflutningsskýrslur og aðrar skýrslugjafir, og
   VII. kafla, um tolleftirlit og meðferð ótollafgreiddrar vöru, gilda um
   frísvæði eftir því sem við getur átt, m.a. um meðferð og flutning vara
   milli frísvæðis og annarra staða tollsvæðisins.
        Ráðherra setur með reglugerð nánari ákvæði um gæslu frísvæða og um
   nauðsynlegar takmarkanir á umferð til þeirra og frá.

                                   X. kafli.
               Álagning tolla, úrskurður tollstjóra, kærur o.fl.
                                Álagning tolla.
                                    97. gr.
        Ráðherra getur ákveðið með reglugerð að innflytjandi skuli reikna út
   tolla í aðflutningsskýrslu sem greiða ber við innflutning af tollverði
   vöru eða sendingar samkvæmt ákvæðum laga þessara svo og þau gjöld önnur
   sem á eru lögð við innflutning. Tollyfirvald endurskoðar álagningu
   innflytjanda og má leiðrétta augljósar reikniskekkjur, hvort sem þær
   snerta einstaka liði í aðflutningsskýrslu eða heildarniðurstöðu, svo og
   einstaka aðra liði í aðflutningsskýrslu, enda séu óyggjandi upplýsingar
   fyrir hendi.

                                    98. gr.
        Komi í ljós eftir að aðflutningsskýrsla hefur verið afhent
   tollyfirvaldi að hún eða einstakir liðir hennar eða fylgiskjöl séu
   ófullnægjandi, óglögg eða tortryggileg, eigi skráð á lögmæltan hátt eða
   ófullnægjandi undirrituð eða tollyfirvald telur frekari skýringa þörf á
   einhverju atriði skal skora á innflytjanda að bæta úr því innan ákveðins
   tíma og láta skriflega í té skýringar og þau gögn sem tollyfirvald telur
   þörf á að fá. Ef eigi er bætt úr nefndum annmörkum á fullnægjandi hátt
   skal tollyfirvald áætla tollverð vöru og aðflutningsgjöld samkvæmt
   meginreglum laga þessara. Sama skal gert ef aðflutningsskjölum er ekki
   skilað vegna innflutnings á vöru eða sendingu.
        Telji tollyfirvald, þegar svo stendur á sem um ræðir í 1. mgr., að
   mat vegna ákvörðunar tollverðs eða annarra atriða sem varða tollmeðferð
   vöru sé eigi á færi annarra en sérfróðra manna skal tollyfirvaldi heimilt
   án dómkvaðningar að láta mat fara fram á kostnað innflytjanda. Um matið
   skulu gilda, eftir því sem við geta átt, ákvæði laga [um meðferð
   einkamála].^1) Tollyfirvaldi er einnig heimilt að láta fara fram á kostnað
   innflytjanda sérfræðilega rannsókn á vöru sé það talið nauðsynlegt vegna
   tollflokkunar hennar.

   ^1)[34]L. 91/1991, 161. gr.

                                    99. gr.
        Hafi tollyfirvald heimilað afhendingu vöru eða sendingar og hún verið
   tekin úr vörslu farmflytjanda eða póststofnunar og innflytjandi látið í té
   í aðflutningsskýrslu sinni og meðfylgjandi gögnum fullnægjandi upplýsingar
   sem byggja mátti rétta álagningu aðflutningsgjalda á er óheimilt að
   endurákvarða innflytjanda aðflutningsgjöld, nema innflytjandi óski innan
   60 daga frá því að heimild var veitt til afhendingar eftir endurákvörðun
   tolls eða tollyfirvald tilkynni innflytjanda endurákvörðun sína innan sama
   tíma.
        Endurákvörðun tolla og annarra gjalda sem innheimt eru við
   innflutning skal þó heimil þrátt fyrir ákvæði 1. mgr. hafi innflytjandi
   fengið vöru tollafgreidda samkvæmt reglum um einfaldari tollmeðferð vöru.
   Sama gildir hafi innflytjandi ekki áður flutt inn sams konar vöru og
   fengið tollafgreidda eða vitað eða mátt vita um rétta tollmeðferð vöru eða
   sendingar, t.d. flutt sams konar eða svipaða vöru til landsins áður og
   fengið tollafgreidda undir ákveðnu tollskrárnúmeri án athugasemda eða með
   samþykki tollyfirvalds en tollflokkað þá vöru eða sendingu sem
   endurákvarða á aðflutningsgjöld á undir annað tollskrárnúmer án samþykkis
   tollyfirvalds eða úrskurður um tollflokkun sams konar vöru verið kveðinn
   upp og birtur. Sama skal gilda sé framlögðum gögnum áfátt, sbr. 1. mgr.
   98. gr., og gjöld þannig vanreiknuð við tollafgreiðslu.
        Tilkynna skal innflytjanda endurákvörðun aðflutningsgjalda samkvæmt
   þessari grein með ábyrgðarbréfi.

                             Úrskurður tollstjóra.
                                    100. gr.
        [Telji innflytjandi tollverð, tollflokkun eða aðflutningsgjöld eigi
   rétt ákveðin, vara sé tollskyld eða tollfrjáls, skal hann, áður en
   úrskurðar er leitað skv. 101. gr., senda skriflega kæru, studda
   nauðsynlegum gögnum, til viðkomandi tollstjóra.]^1) Kæru skal því aðeins
   taka til greina að vara eða sending sé í vörslu farmflytjanda eða
   póststofnunar eða tollstjóri hafi veitt sérstaka heimild til afhendingar
   hennar þrátt fyrir framkomna kæru. Úrskurða skal um kæru innan 30 daga frá
   því að hún berst. Úrskurður tollstjóra skal rökstuddur og sendur kæranda í
   ábyrgðarbréfi. Ríkistollstjóra skal þegar sent afrit af úrskurðinum.

   ^1)[35]L. 96/1987, 7. gr.

                       Kærur vegna úrskurðar tollstjóra.
                                    101. gr.
        [Úrskurði tollstjóra, sbr. 100. gr., og ákvörðun ríkistollstjóra skv.
   3. mgr. 32. gr. má skjóta til ríkistollanefndar, sbr. 37. gr. Kærufrestur
   skal vera 30 dagar talið frá póstlagningu úrskurðar tollstjóra.]^1)
        [Ríkistollstjóra er heimilt að skjóta úrskurði tollstjóra til
   ríkistollanefndar á næstu þremur mánuðum eftir dagsetningu úrskurðar
   tollstjóra.]^2)
        Kærur skulu vera skriflegar og studdar nauðsynlegum gögnum. Vanreifun
   varðar frávísun.
        Nefndin skal tafarlaust senda ríkistollstjóra endurrit eða ljósrit af
   kæru innflytjanda og þeim gögnum sem kunna að fylgja kæru hans. Skal
   nefndin gefa aðilum kost á að koma fram með andsvör sín og gögn innan
   hæfilegs frests.
        Ríkistollstjóri skal koma fram fyrir hönd ráðherra gagnvart nefndinni
   og skal rökstyðja kröfur sínar og rita greinargerð í málum að því marki
   sem ástæða er talin til. Greinargerðin skal send nefndinni innan þess
   frests sem hún ákveður.
        Nefndin getur ákveðið málflutning ef mál er flókið eða yfirgripsmikið
   og má hann vera munnlegur. Um málflutning skulu gilda almennar reglur um
   málflutning fyrir héraðsdómi, um vanhæfi, aðstoð sérfróðra manna o.fl.,
   eftir því sem við á.
        Telji nefndin mál ekki nægilega upplýst getur hún beint til málsaðila
   að afla frekari gagna eða upplýsinga máli til skýringar.
        Berist nefndinni kæra og hún er rökstudd með tollskjölum, sem ekki
   hafa sætt efnisúrlausn hjá tollstjóra, getur nefndin sent kæruna til
   tollstjóra til uppkvaðningar úrskurðar að nýju. Nefndin skal tilkynna
   aðila um þá ákvörðun.
        Nefndin skal hafa úrskurðað í öllum kærum innan 30 daga frá því að
   þær bárust henni, nema því aðeins að viðhafður sé munnlegur málflutningur,
   en þá skal kveða upp úrskurð innan 30 daga frá málflutningi, þó þannig að
   heildarmálsmeðferð sé aldrei lengri en 60 dagar. Úrskurðir nefndarinnar
   skulu rökstuddir þannig að aðilar megi sjá á hvaða kæruatriðum og
   heimildum tollflokkun, tollverð eða álagning sé byggð.

   ^1)[36]L. 96/1987, 8. gr.^2)[37]L. 96/1987, 9. gr.

                                    102. gr.
        Nefndin skal gefa út úrskurði sína árlega. Heimilt er að stytta
   úrskurði í útgáfu þessari. Útdrætti úr úrskurðum skal birta í
   Lögbirtingablaði, enda hafi þeir almennt gildi.
        Nefndin skal úrskurða kærur um gjöld sem tollstjórar leggja á
   innfluttar vörur samkvæmt ákvæðum annarra laga. Gilda ákvæði þau sem að
   framan eru rakin um slíkar kærur eftir því sem við á.
        Málskot til almennra dómstóla um úrlausnarefni sem farið hefur fyrir
   nefndina frestar eða breytir ekki niðurstöðum hennar fyrr en dómur er
   genginn.

                                   XI. kafli.
                       Innheimta aðflutningsgjalda o.fl.
                 Gjalddagi, greiðslufrestur og greiðslustaður.
                                    103. gr.
        [Aðflutningsgjöld, af öðrum vörum en þeim sem heimild hefur verið
   veitt til að settar séu í tollvörugeymslu eða fluttar á frísvæði, falla í
   gjalddaga þegar tollstjóra hefur verið afhent aðflutningsskýrsla yfir vöru
   ásamt tilskildum gögnum eða leyfi verið veitt til afhendingar vöru enda
   hafi flutningsfar tekið höfn. Aðflutningsgjöld skulu þó falla í gjalddaga
   eigi síðar en einu ári talið frá komudegi flutningsfars til landsins.]^1)
        Aðflutningsgjöld af vörum sem heimilað hefur verið að setja í
   tollvörugeymslu eða fluttar á frísvæði falla í gjalddaga þegar beiðni um
   úttekt ásamt tilskildum gögnum hefur verið afhent tollstjóra, sbr. 87. gr.
   og 96. gr.
        Um eindaga aðflutningsgjalda fer samkvæmt ákvæðum 108. og 109. gr.,
   sbr. 105. gr.
        Greiða skal í einu lagi aðflutningsgjöld af vörum sem skráðar eru í
   sama farmskrárnúmeri (sendingarnúmeri). Þó skal samkvæmt nánari reglum sem
   ráðherra setur heimila innflytjanda greiðslu aðflutningsgjalda af vöru sem
   er hluti vörusendingar í farmskrárnúmeri, enda hafi verið gefið út
   undirfarmskírteini eða undirflugfarmbréf vegna vörunnar eða aðstæður verða
   að öðru leyti taldar þess valdandi að ástæða sé til þess að veita
   innflytjanda heimild til tollafgreiðslu á hluta vörusendingar.

   ^1)[38]L. 96/1987, 10. gr.

                                    104. gr.
        Sé vara flutt inn til einkanota eða einkaneyslu skulu
   aðflutningsgjöld ávallt greidd þegar heimild til afhendingar hennar er
   veitt.
        Sé varan flutt inn af aðila sem ekki á lögheimili hér á landi skulu
   aðflutningsgjöld greidd þegar heimild til afhendingar vöru er veitt.
        Sé bú innflytjanda tekið til gjaldþrotaskipta ...^1) eða [opinberra
   skipta eftir lát hans og erfingjar hans taka ekki á sig ábyrgð á
   skuldbindingum búsins],^2) skulu aðflutningsgjöld greidd þegar heimild til
   afhendingar vöru er veitt. Sama gildir sé innflytjandi ekki fjár síns
   ráðandi eða komi í ljós við aðför eða með öðrum hætti að innflytjanda vöru
   er tímabundið ómögulegt að greiða skuldir sínar eða hefur óskað eftir
   [heimild til greiðslustöðvunar eða til að leita nauðasamnings].^1)

   ^1)[39]L. 21/1991, 182. gr.^2)[40]L. 20/1991, 136. gr.

                                    105. gr.
        Sé vara tekin úr vörslu farmflytjanda, úr tollvörugeymslu, tekin til
   notkunar eða flutt brott af frísvæði án þess að leyfi tollstjóra liggi
   fyrir eru aðflutningsgjöld þegar fallin í eindaga.
        [Þegar atvik eru eins og um ræðir í 1. mgr. skulu aðflutningsgjöld af
   viðkomandi vöru reiknuð út samkvæmt þeim aðflutningsgjöldum og
   tollafgreiðslugengi sem í gildi var á komudegi flutningsfars til landsins
   hafi vara verið í vörslu farmflytjanda eða innflytjanda, en hafi hún verið
   sett í tollvörugeymslu eða flutt á frísvæði skulu aðflutningsgjöld reiknuð
   út samkvæmt þeim aðflutningsgjöldum og tollafgreiðslugengi sem í gildi var
   þegar tollstjóri veitti leyfi til flutnings vöru þangað, nema sannað sé á
   fullnægjandi hátt að mati tollstjóra að nefnd atvik séu síðar til komin.
   Reikna skal frá sama tíma dráttarvexti af aðflutningsgjöldum þannig
   útreiknuðum. Dráttarvextir skulu vera hinir sömu og Seðlabanki Íslands
   ákveður samkvæmt [41]lögum nr. 36/1986.^1) Að öðru leyti skal farið með
   mál þessi samkvæmt ákvæðum XIV. kafla.]^2)

   ^1)Nú [42]l. 25/1987.^2)[43]L. 96/1987, 11. gr.

                                    106. gr.
        Aðflutningsgjöld skal greiða tollstjóra þar sem varan er flutt úr
   fari því sem hana flytur til landsins og skal það gert áður en heimild til
   afhendingar vöru er veitt, sbr. þó 109. gr. Sé vara framsend
   ótollafgreidd, sbr. VII. kafla, skal þó greiða gjöldin í því umdæmi sem
   varan er send til.
        Ráðherra getur með reglugerð^1) heimilað innflytjanda að greiða
   aðflutningsgjöld í öðru tollumdæmi, enda sé fullnægjandi gögnum varðandi
   tollmeðferðina framvísað hjá tollstjóra í því tollumdæmi þar sem varan er
   geymd.
        Hafi innflytjanda verið veittur greiðslufrestur á aðflutningsgjöldum
   skv. 109. gr. skal hann greiða aðflutningsgjöld sem hann er skuldfærður
   fyrir í öðru tollumdæmi hjá þeim tollstjóra þar sem hann hefur verið
   skráður skv. 110. gr.

   ^1)Rg. 61/1989, sbr. 141/1989.

                                    107. gr.
        Póstafgreiðslumenn innheimta aðflutningsgjöld af póstsendingum
   samkvæmt reglum^1) sem ráðherra setur.

   ^1)Rg. 310/1992, sbr. 337/1993 og 11/1994. Rg. 336/1993.

                                    108. gr.
        Ráðherra er heimilt að ákveða með reglugerð eða öðrum fyrirmælum að
   greiðsla aðflutningsgjalda af vöru skuli fara fram innan ákveðins tíma frá
   komudegi hennar til landsins, hún sett innan sama tíma í tollvörugeymslu
   eða flutt á frísvæði. Ráðherra er heimilt að undanþiggja einstaka
   vöruflokka tollafgreiðslu innan þessara tímamarka. Í reglugerð^1) getur
   ráðherra ákveðið að leggja skuli viðurlög við því ef skyldu samkvæmt
   ákvæðum reglugerðar, settrar samkvæmt þessari málsgrein, er ekki fullnægt,
   svo sem stöðvun tollafgreiðslu til hlutaðeigandi aðila. Þar má einnig
   ákveða að hafi aðflutningsgjöldin ekki verið greidd innan 30 daga frá
   eindaga eins og hann verður ákveðinn samkvæmt þessari grein megi
   tollyfirvald láta selja vöruna [við nauðungarsölu],^2) er fari fram skv.
   111. gr., og áætla tollverð hennar hafi fullnægjandi aðflutningsskjöl um
   vöruna ekki verið lögð fram.

   ^1)Rg. 61/1989, sbr. 141/1989.^2)[44]L. 90/1991, 91. gr.

                                    109. gr.
        Fjármálaráðherra getur með reglugerð eða öðrum fyrirmælum heimilað
   tollstjórum að veita innflytjendum sem flytja inn vörur í atvinnuskyni,
   þar á meðal umboðsmönnum þeirra og miðlurum, svo og innflytjendum sem
   stunda framleiðslu vara eða viðgerðarþjónustu í atvinnuskyni og flytja inn
   aðföng til starfsemi sinnar, greiðslufrest á aðflutningsgjöldum af
   innfluttum vörum, enda hafi þeir verið skráðir skv. 110. gr. Ráðherra
   getur í reglugerð ákveðið hvað telja skuli aðföng í þessu tilliti. Heimild
   til greiðslufrests má jafnframt binda því skilyrði að innflytjandi sanni
   með fullnægjandi hætti að aflað hafi verið þeirra leyfa sem lög kunna að
   áskilja varðandi heimild til atvinnurekstrar og innflutningur hans á næst
   liðnu ári hafi að magni eða verðmæti náð tilteknu lágmarki.
        Heimild til greiðslufrests má binda því skilyrði að sett sé
   fullnægjandi trygging fyrir greiðslu aðflutningsgjalda í formi
   bankaábyrgðar eða hliðstæðrar ábyrgðar. Falla má síðar frá þessu skilyrði
   hafi ekki komið til vanskila af hálfu innflytjanda sem haft hefur
   greiðslufrest á aðflutningsgjöldum í minnst sex mánuði og hann uppfyllt að
   öðru leyti önnur skilyrði sem sett kunna að verða í reglugerð. Heimild til
   greiðslufrests fellur niður þegar ákvæði 3. mgr. 104. gr. eiga við.
        Greiðslufrestur á aðflutningsgjöldum skal vera að meðaltali tveir
   mánuðir frá þeim tíma er far kom á ákvörðunarstað, eða talið frá
   úttektardegi vöru hafi hún verið sett í tollvörugeymslu. Aðflutningsgjöld,
   sem greiðslufrestur hefur verið veittur á vegna innflutnings vara í sama
   mánuði, skulu greidd í síðasta lagi fimmtánda dag annars mánaðar eftir
   komudag flutningsfars til ákvörðunarstaðar eða úttektardag úr
   tollvörugeymslu. Séu aðflutningsgjöld ekki greidd á eindaga skulu
   dráttarvextir þegar reiknaðir á gjaldfallnar skuldir. Dráttarvextir skulu
   vera hinir sömu og Seðlabanki Íslands ákveður samkvæmt [45]lögum nr.
   36/1986.^1) Í reglugerð getur ráðherra ákveðið auk innheimtu dráttarvaxta
   að leggja viðurlög við því ef vanefndir verða á greiðslu
   aðflutningsgjalda, svo sem að fella niður greiðslufrest, tímabundið eða að
   fullu, eða stöðva tollafgreiðslu til hlutaðeigandi aðila. Verði frestur
   veittur til greiðslu aðflutningsgjalda samkvæmt þessari grein má ákveða
   með reglugerð að greiða skuli af þeim þá vexti sem ákveðnir verði af
   ráðherra.
        Heimild til greiðslufrests sem veittur er í einu tollumdæmi skal
   gilda um tollafgreiðslu á innfluttum vörum sama innflytjanda í öðrum
   tollumdæmum landsins.
        Ráðherra setur með reglugerð^2) eða öðrum fyrirmælum nánari reglur um
   greiðslufrest á aðflutningsgjöldum samkvæmt þessari grein.

   ^1)Nú [46]l. 25/1987.^2)Rg. 309/1992.

                                    110. gr.
        Innflytjendur, sem lögheimili eiga hér á landi og flytja vörur inn í
   atvinnuskyni, skulu skráðir hjá tollyfirvaldi þar sem lögheimili þeirra
   er. Í reglugerð skulu sett nánari fyrirmæli um tilkynningu til skráningar,
   skráningarskírteini og viðurlög ef tilkynningarskyldu er ekki sinnt. Sama
   skal gilda um miðlara sem veita fyrrgreindum aðilum þjónustu við
   tollmeðferð og tollafgreiðslu á vöru í atvinnuskyni.

                            [Lögveðréttur o.fl.]^1)

   ^1)[47]L. 90/1991, 91. gr.

                                    111. gr.
        Ábyrgð á greiðslu aðflutningsgjalda hvílir á þeim sem kemur fram
   gagnvart tollyfirvöldum vegna tollmeðferðar á vöru.
        Nú er innflytjandi eða viðtakandi annar aðili en um ræðir í 1. mgr.
   og ábyrgjast þeir þá in solidum greiðslu aðflutningsgjalda.
        Aðflutt vara er jafnframt að veði fyrir aðflutningsgjöldum,
   dráttarvöxtum, sektum og kostnaði, og hefur eigandi ekki rétt til að taka
   hana í sína vörslu fyrr en afhendingarheimild viðkomandi tollstjóra liggur
   fyrir. Gengur lögveðsréttur þessi fyrir öðrum veðum og er óháður
   grandleysi eiganda.
        [Tollstjórar mega krefjast nauðungarsölu á ótollafgreiddum vörum án
   undanfarins fjárnáms eða áskorunar til eiganda til lúkningar
   aðflutningsgjöldum, dráttarvöxtum, sektum og kostnaði og er haldsréttur
   farmflytjanda því ekki til fyrirstöðu.
        Náist ekki til þeirrar vöru sem átti að greiða af má gera fjárnám
   fyrir aðflutningsgjöldum, dráttarvöxtum, sektum og kostnaði hjá þeim
   aðilum sem um ræðir í 1.3. mgr. án undangengins dóms eða sáttar.]^1)
        Telji tollstjóri ekki ástæðu til að [selja vöru við nauðungarsölu]^1)
   vegna ástands hennar skal honum heimilt að láta eyðileggja hana á kostnað
   innflytjanda.
        Aðflutningsgjöld greiðast af ...^1) söluandvirði með forgangsrétti
   næst á eftir ...^1) sölukostnaði vörunnar. Heimilt er þó að greiða fyrir
   geymslu hennar í einn mánuð frá komu til landsins. Sé ...^1) söluandvirði
   vörunnar hærra en nemur aðflutningsgjöldum, ásamt dráttarvöxtum, sektum og
   áföllnum kostnaði skal greiða þeim sem eignarréttur gekk úr hendi
   afganginn að frádregnum öðrum eignarhöftum sem á vörunni hvíldu auk alls
   áfallins kostnaðar. Vitji eigandi ekki þess sem afgangs er samkvæmt
   framangreindu innan árs frá ...^1) söludegi fellur andvirðið til
   ríkissjóðs.

   ^1)[48]L. 90/1991, 91. gr.

                                    Vöntun.
                                    112. gr.
        Ef vöru vantar úr aðkomufari skal lækka aðflutningsgjöld með tilliti
   til verðmætis þess sem vantar í vörusendingu enda hafi verið gerð grein
   fyrir vöntun á þann hátt sem segir í 60. gr.
        Ráðherra getur með reglugerð^1) heimilað lækkun á aðflutningsgjöldum
   vegna vöntunar, þótt ákvæðum 1. mgr. hafi ekki verið fullnægt, ef svo
   stendur á að vöntunar í vörusendingu verður ekki vart þrátt fyrir nákvæma
   athugun ytri umbúða vörunnar. Beiðni um lækkun aðflutningsgjalda vegna
   vöntunar verður því aðeins tekin til greina að hún berist innan þess
   frests sem ákveðinn er í reglugerð og á hana færðar þær sönnur sem
   tollyfirvald metur gildar.

   ^1)Rg. 545/1990.

                               Endursending vöru.
                                    113. gr.
        Heimilt er samkvæmt nánari skilyrðum sem sett verða í reglugerð^1)
   eða með öðrum fyrirmælum:

   1.
           Að endurgreiða eða fella niður aðflutningsgjöld af vöru sem send
           er ónotuð aftur til útlanda gegn endurgreiðslu kaupverðs.
   2.
           Að endurgreiða aðflutningsgjöld af vöru sem reynist gölluð og
           endursend er til útlanda, enda viðurkenni seljandi að hann taki
           vöruna aftur vegna gallans.

   ^1)Rg. 545/1990.

                                    114. gr.
        Verði breyting á aðflutningsgjöldum og ekki er sérstaklega mælt fyrir
   á annan veg skal leggja hin nýju gjöld á þá vöru eða sendingu sem eigi
   hefur verið tekin til tollmeðferðar skv. 2. mgr. 1. gr. þegar breytingin
   öðlast gildi þrátt fyrir að hún hafi verið flutt inn fyrir þann tíma.
        Ef aðflutningsgjöld lækka eða eru felld niður eftir að fullnægjandi
   skjöl yfir vöru eða sendingu hafa verið afhent tollyfirvaldi skv. 2. mgr.
   1. gr., en áður en heimild er veitt til afhendingar skal greiða hin lægri
   gjöld eða fella þau niður.

                                  XII. kafli.
                       Undirboðs- og jöfnunartollar o.fl.
                                    115. gr.
        Nú má ætla að erlend vara sé flutt inn eða boðin fram með
   undirboðskjörum og slíkt geti stofnað innlendum atvinnurekstri í hættu eða
   torveldað hann að mun og er þá ráðherra heimilt að leggja á sérstakan
   undirboðstoll til að hamla gegn slíkum viðskiptum.
        Þá er ráðherra heimilt í sama skyni og með sömu skilyrðum að leggja á
   sérstakan jöfnunartoll ef ætla má að útflutningsverðlaun, uppbætur,
   endurgreiðslur o.þ.h. erlendis hafi sams konar áhrif hér á landi og getið
   er í 1. mgr.
        [Ráðherra er enn fremur heimilt að leggja undirboðs- og jöfnunartolla
   á erlend þjónustuviðskipti að uppfylltum sömu skilyrðum og gilda um
   vöruviðskipti samkvæmt ákvæðum þessa kafla.]^1)
        [Ákvarðanir ráðherra um þetta efni gilda frá og með þeim degi sem þær
   eru birtar í Stjórnartíðindum og skulu ekki gilda lengur en í fimm ár.]^1)
        [Ráðherra getur skipað nefnd til að rannsaka kærur um innflutning
   vara á undirboðskjörum eða með styrkjum og gera tillögur til ráðherra um
   álagningu undirboðs- eða jöfnunartolla. Um störf nefndarinnar, réttindi og
   skyldur, skulu gilda ákvæði laga þessara eftir því sem við á.]^1)

   ^1)[49]L. 66/1994, 1. gr.

                                    116. gr.
        Með undirboði eða undirboðskjörum í lögum þessum er átt við að erlend
   vara sé flutt inn eða boðin fram

   a.
           á verði sem er lægra en sambærilegt verð í útflutningslandinu á
           tilsvarandi vöru við venjuleg viðskiptaskilyrði, eða
   b.
           ef slíkt verð er ekki fyrir hendi í útflutningslandinu, þá
           annaðhvort

                1.
                        á verði sem er lægra en hæsta útflutningsverð á
                        tilsvarandi vöru til einhvers annars lands, eða
                2.
                        á verði sem er lægra en framleiðslukostnaður vörunnar
                        í upprunalandinu að viðbættu sanngjörnu álagi fyrir
                        sölukostnaði og ágóða.

        Við samanburð þann er um ræðir í 1. mgr. skal taka tillit til
   mismunandi sölu- og afgreiðsluhátta, flutningskostnaðar, skatta og annars
   slíks aðstöðumunar sem skipt getur máli.

                                    117. gr.
        Undirboðstollur má ekki vera hærri en nemur undirboðinu, þ.e.
   mismuninum á undirboðsverðinu og verðinu sem tekið er til samanburðar.
        Jöfnunartollur má ekki vera hærri en nemur greiðslum eða uppbótum sem
   beint eða óbeint eru látnar í té í sambandi við framleiðslu, vinnslu,
   útflutning eða flutning varanna.

                                    118. gr.
        Leggja má undirboðs- eða jöfnunartolla eftir framangreindum ákvæðum á
   eina eða fleiri vörur eða vörutegundir, á vörur frá einum eða fleiri
   sendendum eða vörur frá einu eða fleiri löndum.
        Undirboðs- og jöfnunartolla má leggja á til bráðabirgða, þar til
   nánari upplýsingar liggja fyrir, ef ætla má að dráttur kunni að valda
   tjóni. [Slíka bráðabirgðatolla má þó ekki leggja á til lengri tíma en 12
   mánaða.]^1)
        Ráðherra getur sett nánari ákvæði um undirboðs- og jöfnunartolla og
   um skil á þeim.^2) Um lögvernd tolla þessara fer eftir ákvæðum 111. gr.

   ^1)[50]L. 66/1994, 2. gr.^2)Rg. 137/1989, sbr. 345/1989. Rg. 351/1994.

                                    119. gr.
        [Undirboðs- og jöfnunartolla skal ekki leggja á með afturvirkum hætti
   nema:

   a.
           Þegar vara hefur verið flutt inn í miklu magni á skömmum tíma og
           boðin fram á undirboðskjörum sem valdið hefur tjóni innan lands. Í
           slíkum tilvikum má leggja undirboðstolla afturvirkt á innflutning
           sé það til þess fallið að koma í veg fyrir frekari innflutning á
           undirboðskjörum.
   b.
           Þegar vara, sem notið hefur útflutningsverðlauna, uppbóta,
           endurgreiðslna og þess háttar, hefur verið flutt inn í miklu magni
           á skömmum tíma og valdið tjóni sem erfitt er að bæta. Í slíkum
           tilvikum má leggja jöfnunartolla afturvirkt á innflutning sé það
           til þess fallið að koma í veg fyrir frekari innflutning á vörum
           sem njóta styrkja með þessum hætti.
   c.
           Þegar loforð um að hætta innflutningi, sem fellur undir 1.3. mgr.
           115. gr., hefur verið vanefnt.

        Undirboðs- eða jöfnunartollar, sem lagðir eru á með afturvirkum
   hætti, geta náð til innflutnings sem fluttur hefur verið til landsins allt
   að 90 dögum áður en kæra barst fjármálaráðuneytinu um innflutning sem
   fellur undir 1.3. mgr. 115. gr.]^1)

   ^1)[51]L. 66/1994, 3. gr.

                                    120. gr.
        [Þegar svo stendur á er greinir í 5. gr. samningsins um landbúnað í
   1. viðauka A við samninginn um stofnun Alþjóðaviðskiptastofnunarinnar
   varðandi einhverjar af þeim vörum sem tilgreindar eru í viðauka IIA við
   lög þessi og þar eru merktar SSG að:

   a.
           innflutt magn fer yfir mörk þau er tilgreind eru í 5. gr.
           tilvitnaðs samnings um landbúnað; eða, en þó ekki á sama tíma,
   b.
           innflutningsverð vörunnar fellur niður fyrir tiltekin mörk, sbr.
           skilgreiningu í 5. gr. samningsins um landbúnað,
           skal, þrátt fyrir ákvæði 1. og 3. mgr. 4. gr., tollur á viðkomandi
           vöru vera hámarkstollur samkvæmt tollbindingu í viðauka IIA að
           viðbættum viðbótartolli skv. 5. mgr. 5. gr. samningsins um
           landbúnað.

        Viðbótartollar skulu að öðru leyti taka mið af skilyrðum 5. gr.
   samningsins um landbúnað. Tollur samkvæmt þessari grein kemur aðeins til
   framkvæmda að landbúnaðarráðherra hafi ákveðið að beita 5. gr. samningsins
   um landbúnað og gefið út reglugerð þar að lútandi.]^1)

   ^1)[52]L. 87/1995, 7. gr.

                                  [120. gr. A.
        Heimilt skal að leggja verðjöfnunargjöld á innfluttar vörur sem unnar
   eru úr hráefnum úr landbúnaði samkvæmt þeim skilmálum sem kveðið er á um í
   bókun 3 við samninginn um Evrópska efnahagssvæðið, svo og öðrum
   fríverslunar- og milliríkjasamningum og bókunum við þá. ...^1)
        Séu verðjöfnunargjöld lögð á skv. [1. mgr.]^1) er óheimilt að leggja
   jafnframt á gjaldskylda vöru frá samningsaðila tolla eða önnur sambærileg
   gjöld nema annað leiði af ákvæðum bókunar 3 við EES-samninginn svo og
   annarra fríverslunar- og milliríkjasamninga og bókunum við þá.
        Innheimta verðjöfnunargjalda samkvæmt þessari grein hefur eigi áhrif
   á innheimtu tolls samkvæmt tollskrá af vörum sem eigi geta notið
   tollmeðferðar samkvæmt ákvæðum samnings um Evrópska efnahagssvæðið eða
   ákvæðum annarra fríverslunar- og milliríkjasamninga nema þar sé kveðið á
   um annað.
        Verðjöfnunargjald skal lagt á og innheimt við tollmeðferð vöru.
        Ráðherra getur með reglugerð kveðið nánar á um verðjöfnunargjöld
   samkvæmt ákvæðum þessarar greinar, flokkun til gjaldskyldu, sönnun um
   samsetningu gjaldskyldra vara svo og annað sem lýtur að álagningu og
   innheimtu gjaldanna. Jafnframt getur hann með sama hætti mælt fyrir um
   niðurfellingu tolla og annarra sambærilegra gjalda þegar verðjöfnunargjald
   er lagt á vöruna. Um lögvernd verðjöfnunargjalda fer skv. 111. gr.]^2)

   ^1)[53]L. 87/1995, 8. gr.^2)[54]L. 18/1993, 2. gr.

                                  XIII. kafli.
                                 Útflutningur.
                                    121. gr.
        Útflytjendur skulu afhenda tollstjóra eða umboðsmanni hans í því
   tollumdæmi sem vara er tekin í far, sem flytja á hana til útlanda, skýrslu
   um vöruna ásamt samriti af farmskírteini, útflutningsleyfi og
   matsvottorði, þar sem þess er krafist, svo og vörureikning um vöruna.
        Setja má í reglugerð^1) nánari ákvæði um gerð skjala þessara og
   hverra skjala og skilríkja er annars krafist varðandi útflutningsvöru og
   afhendingu hennar erlendis.
        Skýrslu um afla íslenskra veiðiskipa, sem fluttur er út með þeim
   sjálfum til sölu á erlendum markaði, skal skipstjóri gefa í fyrstu höfn
   sem skipið tekur hér á landi á leið sinni frá útlöndum eða næst þegar það
   leitar hafnar hér á landi, taki skipið ekki höfn áður en það flytur aftur
   afla á erlendan markað. Taki veiðiskipið ekki fyrstu höfn á þeim stað þar
   sem það er gert út ber að senda skýrslu þessa til tollstjóra í því
   tollumdæmi þar sem útgerðarstaður skipsins er.
        Greiða skal útflutningsgjöld og fullnægja útflutningsskilyrðum í því
   tollumdæmi sem útflutningsvara er flutt í far sem flytja á vöruna til
   útlanda.
        Ráðherra getur með reglugerð eða öðrum fyrirmælum vikið frá ákvæðum
   4. mgr.
        Ákvæði 110. gr. skulu gilda með sama hætti um útflytjendur og miðlara
   sem veita þeim þjónustu við útflutning á vörum.

   ^1)Rg. 228/1993.

                                    122. gr.
        [Ráðherra er heimilt að setja almennar upprunareglur er gildi við
   innflutning og útflutning vöru. Við setningu upprunareglna skal samráð
   eftir atvikum haft við iðnaðar- og viðskiptaráðuneyti,
   sjávarútvegsráðuneyti, landbúnaðarráðuneyti og utanríkisráðuneyti.
   Reglurnar skulu grundvallaðar á eftirfarandi meginreglum:

   a.
           Þegar viðmiðun um breytingu á tollflokkun er beitt skal tilgreina
           nákvæmlega undirliði og vöruliði þeirrar tollnafnaskrár sem notuð
           er.
   b.
           Þegar miðað er við hundraðshluta af verðmæti skal tilgreina
           reikningsaðferðir.
   c.
           Þegar miðað er við framleiðslu eða aðvinnsluaðferðir skal skýra
           nákvæmlega frá aðferðum sem gefa til kynna uppruna viðkomandi
           vöru.

        Upprunareglur skal birta með reglugerð. Ráðherra er jafnframt heimilt
   að kveða á um að tollyfirvöld veiti innflytjendum, útflytjendum og aðilum
   sem hagsmuna eiga að gæta bindandi álit um uppruna vöru. Álitið skal veita
   eins fljótt og hægt er og eigi síðar en 150 dögum eftir að beiðni var lögð
   fram. Slíku áliti má skjóta til ríkistollanefndar.]^1)
        Gerist Ísland aðili að milliríkjasamningi sem kveður á um
   tollalækkanir eða aðra tilhliðrun fyrir íslenskar útflutningsvörur við
   tollafgreiðslu í viðkomandi landi eða löndum og vörunum skulu fylgja
   skilríki um uppruna, tollendurgreiðslur o.fl. er það skylda tollyfirvalda,
   sé fram á það farið, að veita aðstoð við upplýsingar, vottorðagjöf og þess
   háttar.
        Öll skjöl og vottorð um uppruna vöru, tollendurgreiðslur af þeim
   o.fl. skv. [1. og 3. mgr.]^1) skulu vera að formi og frágangi eins og
   ákveðið verður af ráðherra.
        Ráðherra getur með nánar ákveðnum skilyrðum veitt aðilum, sem þess
   óska, leyfi til að gefa út sum eða öll þau skjöl og vottorð sem fjallað er
   um í [1. og 3. mgr.]^1)
        Nú óskar aðildarríki að milliríkjasamningi skv. [1. og 3. mgr.]^1) að
   sannreyna sannleiksgildi skjala eða vottorða um uppruna,
   tollendurgreiðslur o.fl. um útfluttar vörur til viðkomandi landa eða
   nauðsynlegt telst af öðrum ástæðum að framkvæma slíka rannsókn, eru
   atvinnurekandi og aðrir, sem hlut eiga að máli, skyldir til að láta
   tollyfirvaldi í té upplýsingar um atriði sem þýðingu hafa fyrir
   rannsóknina og getur tollyfirvald eftir atvikum látið rannsaka
   atvinnuhúsnæði, reikningshald og bréfaviðskipti nefndra aðila.
        Ráðherra er heimilt að setja nánari reglur um ákvæði [1., 3.]^1) og
   4. mgr.
        Ráðherra getur með nánar ákveðnum skilyrðum löggilt innlend samtök
   til að gefa út ábyrgðarskjöl og ábyrgjast gagnvart yfirvöldum í öðrum
   ríkjum greiðslu gjalda af vörum sem útfluttar eru héðan til tímabundinna
   nota eða til umflutnings í því ríki þegar um er að ræða útflutningsvörur
   sem lúta sérstakri meðferð samkvæmt milliríkjasamningi sem Ísland er aðili
   að.

   ^1)[55]L. 87/1995, 9. gr.

                                  XIV. kafli.
            Refsing og önnur viðurlög, upptaka eigna og málsmeðferð.
                           Refsing og önnur viðurlög.
                                    123. gr.
        Það er ólöglegur innflutningur ef vara er flutt til landsins frá
   útlöndum eða frá tollfrjálsu svæði án þess að tollyfirvöldum sé gerð grein
   fyrir henni samkvæmt fyrirmælum laga þessara. Sama gildir ef vara er
   fjarlægð úr geymslu fyrir ótollafgreiddar vörur eða tekin til notkunar án
   heimildar tollyfirvalda.
        Það telst enn fremur ólöglegur innflutningur ef ótollafgreidd vara
   sem flutt hefur verið um borð í far til útflutnings eða vara sem
   útflutningur hefur verið leyfður á gegn lækkun eða niðurfellingu á tolli
   eða öðrum gjöldum er án heimildar tollyfirvalda flutt aftur úr farinu eða
   á annan hátt skotið undan útflutningi.
        Nú kemur í ljós að um borð í fari er vara sem ekki er færð á farmskrá
   eða aðrar tilskildar skrár samkvæmt lögum þessum og tollyfirvöldum hefur
   ekki verið gerð grein fyrir og skal þá litið svo á að eigandi hennar hafi
   gerst sekur um tilraun til ólöglegs innflutnings. Verði eigandi vörunnar
   ekki fundinn ber stjórnandi fars ábyrgð á brotinu.
        Það varðar sektum samkvæmt lögum þessum ef stjórnendur eða aðrir
   yfirmenn gera ekki það sem í þeirra valdi stendur til þess að koma í veg
   fyrir ólöglegan innflutning með förum þeirra eða vanrækja nauðsynlegt
   eftirlit í því skyni.

                                    124. gr.
        Brot gegn ákvæðum 123. gr. varða sektum, varðhaldi eða fangelsi allt
   að tveimur árum, nema þyngri refsing liggi við samkvæmt öðrum lögum.
        Sömu refsingu skal sá sæta sem selur eða afhendir, kaupir eða veitir
   viðtöku vöru, enda viti hann eða megi vita að hún sé ólöglega innflutt.

                                    125. gr.
        Fyrir tilraun til brots á lögum þessum skal refsað eins og fyrir
   fullframið brot.
        Ákvæðum almennra hegningarlaga um hlutdeild skal beitt um brot á
   lögum þessum.
        Nú varðar brot, sem refsing er lögð við í lögum þessum, þyngri
   refsingu samkvæmt ákvæðum almennra hegningarlaga og skal þá refsað eftir
   þeim lögum.

                                    126. gr.
        Nú gefur maður tollstarfsmanni ranga skýrslu eða leggur fram gögn sem
   eru röng eða villandi um tegund, magn eða verðmæti farms eða vöru og skal
   hann þá sæta sektum, nema hann sanni að hvorki honum né þeim sem kemur
   fram fyrir hans hönd verði um kennt.
        Nú verður maður uppvís að því að láta tollstarfsmanni í té rangar
   upplýsingar, sbr. 1. mgr., í því skyni að svíkja undan eða fá ívilnun á
   tolli eða gjöldum og skal hann þá sæta sektum, svo og varðhaldi eða
   fangelsi ef miklar sakir eru eða brot er ítrekað. Sömu refsingu skal sá
   sæta sem veit eða má vita að upplýsingar, sem hann lætur tollstarfsmönnum
   í té, eru til þess fallnar að hafa framangreind áhrif.
        Að svo miklu leyti sem brot er ekki refsivert skv. 123.125. gr. skal
   beita ákvæðum 1. og 2. mgr. þessarar greinar um þá sem gefa rangar eða
   villandi yfirlýsingar eða leggja fram röng eða villandi skjöl í sambandi
   við tollamál.
        Það varðar sektum, svo og varðhaldi eða fangelsi ef miklar sakir eru,
   að láta í té eða valda því að látin séu í té skjöl eða vottorð sem eru
   röng í mikilvægum atriðum um uppruna íslenskrar útflutningsvöru eða önnur
   atriði um hana sem eiga að tryggja að varan njóti fríðinda við innflutning
   í annað ríki eða skoðist hæf til svæðistollmeðferðar þar vegna
   milliríkjasamninga. Þó má falla frá málsókn ef sá sem misgert er við hefur
   ekki krafist hennar eða málsókn reynist ekki réttmæt á grundvelli þeirra
   sönnunargagna sem fyrir liggja.
        Nú hefur ráðherra veitt einstaklingi, félagi eða stofnun leyfi til að
   gefa út skjöl þau og vottorð sem nefnd eru í næstu málsgrein hér að
   framan, sbr. 3. mgr. 122. gr., en ekki verður sannað hver hafi undirritað
   þau, og skal þá viðkomandi leyfishafi, sé um einstakling að ræða, eða
   framkvæmdastjóri, sé um félag eða stofnun að ræða, bera refsiábyrgðina.

                                    127. gr.
        Það varðar sektum eða varðhaldi að gefa, selja eða afhenda á annan
   hátt til brottflutnings úr fari forða eða aðra muni eða vöru sem heimilt
   er að hafa tollfrjálst í fari nema aðflutningsgjöld hafi áður verið greidd
   og öðrum fyrirmælum laga um innflutning fullnægt.

                                    128. gr.
        Sá sem af ásetningi eða gáleysi rýfur eða fjarlægir tollinnsigli eða
   önnur tolleinkenni skal sæta sektum, varðhaldi eða fangelsi allt að sex
   mánuðum.
        Sé lás eða innsigli tollgæslunnar brotið eða fjarlægt, án þess að sá
   seki finnist, varðar það þann sektum sem ábyrgð ber á lásnum eða
   innsiglinu nema hann geti gert sennilegt að brotið sé ekki vanrækslu hans
   eða starfsfólks hans að kenna og hann tilkynni tollgæslunni um brotið
   þegar í stað og geri nauðsynlegar ráðstafanir til varnar því að hin
   innsiglaða vara verði fjarlægð eða ástandi hennar breytt.
        Ákvæðum 1. mgr. skal einnig beita ef maður aflar sér aðgangs að vörum
   sem eru undir tollinnsigli án þess að rjúfa innsiglið eða skemma.

                                    129. gr.
        Það varðar sektum, varðhaldi eða fangelsi að selja eða láta á annan
   hátt af hendi vöru sem flutt hefur verið tollfrjálst til landsins samkvæmt
   [56]lögum nr. 110/1951, um lagagildi varnarsamnings milli Íslands og
   Bandaríkjanna og um réttarstöðu liðs Bandaríkjanna og eignir þess, ef
   viðtakandi nýtur ekki tollfríðinda samkvæmt þeim lögum. Sömu refsingu
   varðar að taka við slíkum vörum, svo og að taka að sér að selja slíkar
   vörur, enda liggi ekki fyrir, er viðskiptin fara fram, fullar sannanir
   fyrir því að aðflutningsgjöld hafi verið greidd af vörunum og öðrum
   innflutningsskilyrðum fullnægt.
        Sömu viðurlögum varðar það enn fremur að flytja eða reyna að flytja
   út vörur af samningssvæðum samkvæmt varnarsamningi Íslands og Bandaríkja
   Norður-Ameríku sem fluttar hafa verið inn tollfrjálst. Sé varan flutt í
   farartæki og verði eigandi hennar ekki fundinn ber stjórnandi
   farartækisins ábyrgð á brotinu.

                                    130. gr.
        Það varðar sektum, svo og varðhaldi eða fangelsi ef miklar sakir eru,
   misnoti maður leyfi, ívilnanir eða tollfríðindi sem honum hafa verið veitt
   samkvæmt heimild í lögum þessum eða öðrum lögum og reglugerðum eða
   fyrirmælum sem sett eru samkvæmt þeim.

                                    131. gr.
        Ef maður tregðast við að gefa tollstarfsmönnum upplýsingar, leggja
   fram skjöl eða veita aðstoð sem hann er skyldur til samkvæmt lögum þessum
   eða reglugerð eða öðrum fyrirmælum settum samkvæmt þeim má knýja hann til
   þess með stöðvun tollafgreiðslu.

                                    132. gr.
        Það varðar stjórnanda, eiganda eða umráðamann fars sektum ef
   tilskilin skjöl og skilríki fylgja ekki fari, ekki er gerð þar grein fyrir
   öllum vörum sem skylt er eða þau ekki gerð eins og fyrir er mælt í lögum
   þessum eða ákveðið kann að vera í reglugerð eða öðrum fyrirmælum eða
   vanrækt er að afhenda þau tollgæslumanni.
        Leiði vanræksla sem um ræðir í 1. mgr. til þess að rannsókn eða
   eftirlit með affermingu þurfi að fara fram á farmi fars eða öðru sem far
   flytur ber eigandi eða umráðamaður þess allan kostnað sem af því hlýst.
        Það varðar stjórnanda fars sektum ef við komu fars frá útlöndum eru
   eigi gefnar upp, eigi finnast í farinu eða eigi er á annan hátt gerð
   viðhlítandi grein fyrir vörum sem samkvæmt skýrslum tollyfirvalda á
   viðkomustað farsins erlendis hafa verið teknar um borð í farið þar og
   stjórnandi þess vissi eða mátti vita um. Sama gildir um birgðir sem
   samkvæmt innsiglisskrá hafa verið geymdar meðal innsiglisbirgða farsins,
   enda sé um að ræða verulegt magn umfram nauðsynlegar og eðlilegar birgðir
   þess. Sömu refsingu skulu og þeir af áhöfn farsins sæta sem undirritað
   hafa móttökuskilríki eða innsiglisskrá yfir slíkan varning.

                                    133. gr.
        Það varðar sektum, varðhaldi eða fangelsi ef stjórnandi farartækis
   eða afgreiðslumaður vörugeymslu afhendir ótollafgreidda vöru án leyfis
   tollstjóra eða umboðsmanns hans. Sömu viðurlögum varðar það að veita
   viðtöku vöru sem er ólöglega afhent.

                                    134. gr.
        Ef viðtakandi vöru eða sendingar leggur ekki fram til tollmeðferðar
   gögn, sem 18.20. gr. taka til, eða sölu- eða vörureikningur tilgreinir
   ekki atriði, sem fyrirskipuð eru skv. 18. gr. og verulegu máli skipta,
   skal greiða toll af því tollverði sem ákveðið verður eftir reglum laga
   þessara með 20% viðauka við það.
        Ef tilgreint er rangt tollskrárnúmer í aðflutningsskýrslu eða hún er
   röng á þann hátt að tollur eða önnur gjöld eru vanreiknuð má innheimta 20%
   viðauka á þann toll eða önnur gjöld sem greiða ber samkvæmt leiðréttri
   skýrslu.
        Ef ekki er um venjulega verslunarvöru að ræða, vara er að mun skemmd
   eða alveg sérstaklega stendur á getur tollyfirvald fallið frá innheimtu
   viðauka samkvæmt þessari grein, enda færi aðili gildar ástæður sér til
   málsbóta.
        Sé málinu vísað til opinberrar rannsóknar skal við ákvörðun sektar
   hafa hliðsjón af viðauka sem innflytjanda hefur verið gert að greiða.

                                    135. gr.
        Önnur brot gegn lögum þessum, reglugerðum eða öðrum fyrirmælum sem
   sett eru samkvæmt þeim varða sektum, svo og varðhaldi eða fangelsi ef
   sakir eru miklar eða brot ítrekað.

                                 Upptaka eigna.
                                    136. gr.
        Heimilt er að gera upptæka vöru sem hefur verið flutt eða reynt að
   flytja ólöglega inn eða á annan hátt farið með andstætt ákvæðum laga
   þessara eða fyrirmæla sem sett eru samkvæmt þeim, án tillits til þess hver
   er eigandi hennar eða til eignarhafta sem á henni hvíla, nema vörslumaður
   hafi komist yfir vöruna á saknæman hátt.
        Nú þykir ekki ástæða til að gera vöru upptæka eða upptöku verður ekki
   við komið og er þá heimilt að gera upptækt hjá sökunaut andvirði vörunnar
   auk tolla og annarra gjalda af henni.
        Ef um stórfellt brot er að ræða eða sakir eru að öðru leyti mjög
   miklar er heimilt að gera upptæk farartæki sem notuð hafa verið til þess
   að fremja brotið. Upptaka er heimil þótt sökunautur sé annar en eigandi
   farartækis ef ástæða er til að ætla að eigandinn hafi vitað eða mátt vita
   í hvaða tilgangi nota átti farartækið.
        Í stað farartækis má gera andvirði þess upptækt.
        Nú verður refsiábyrgð ekki fram komið og er þá heimilt að beita
   eignaupptöku.
        Verði ekki upplýst hver sökunautur er skal varan innan 30 daga frá
   því að hún var flutt inn eða finnst verða eign ríkissjóðs án dóms eða
   úrskurðar.

                                    137. gr.
        Farartæki sem hefur verið notað eða reynt hefur verið að nota til
   þess að flytja vörur ólöglega til landsins eða til flutnings á slíkum
   vörum á tollsvæði ríkisins skal vera að veði til tryggingar gjöldum,
   sektum og kostnaði sem stjórnanda farartækis, áhöfn eða öðrum starfsmönnum
   þess verður gert að greiða, og má kyrrsetja það og selja [við
   nauðungarsölu til lúkningar framangreindum gjöldum og kostnaði án
   undangenginnar aðfarargerðar eða áskorunar til eiganda]^1) og með þeim
   hætti sem segir í 111. gr.
        Eigi sökunautur lögheimili eða eignir hér á landi skal þó jafnan
   reynd aðför hjá honum áður en gengið er að veðinu, en eigi raskar það
   rétti til kyrrsetningar skv. 1. mgr.

   ^1)[57]L. 90/1991, 91. gr.

                                    138. gr.
        Heimilt er að svipta þann réttindum skv. 68. gr. almennra
   hegningarlaga sem sekur hefur gerst um stórfellt eða margítrekað brot á
   lögum þessum.

                                  Málsmeðferð.
                                    139. gr.
        Með mál vegna brota á lögum þessum skal farið að hætti opinberra
   mála.
        Tollyfirvöldum er þó heimilt að ákveða sekt fyrir ólöglegan
   innflutning, ef brot er skýlaust sannað og ætla má að brot varði ekki
   hærri sekt en 50.000 kr., enda játist sökunautur undir þá ákvörðun og
   greiði sektina þegar í stað. Við slíka sektarákvörðun skal greina í bókun
   skýrt og stutt brot það sem um er að tefla, refsiákvæði sem það varðar við
   og ítrekunarverkun á síðari brot, ef því er að skipta. Nú hefur skýlaust
   sannað brot einnig upptöku eignar í för með sér og getur tollyfirvald
   undir því skilorði, er nú var sagt eða 5. mgr. 136. gr., ákveðið
   eignaupptöku, enda fari verðmæti eigi fram úr 100.000 kr.
        Senda skal saksóknara ríkisins skrá um mál sem lokið er skv. 2. mgr.,
   eftir þeim reglum er hann ákveður.
        Nú telur saksóknari að saklaus maður hafi verið látinn undirgangast
   greiðslu sektar eða maður hafi ranglega verið látinn sæta upptöku eignar,
   sbr. 2. mgr., eða verið látinn ganga undir fjarstæð málalok að öðru leyti
   eða mál sem lokið er samkvæmt sama ákvæði hefði átt að ganga til dóms og
   getur hann þá borið málið undir dómara til ónýtingar á ákvörðun
   tollyfirvalda.
        Hafi einhver af áhöfn fars eða farþegi við komu sína til landsins
   meira í fórum sínum en heimilt er af varningi sem ríkið eða stofnanir þess
   hafa einkasölu á og framvísar því við tollgæsluna áður en tollskoðun hefst
   á farangri hans skal honum heimilt að halda því gegn því að greiða
   einkasölugjald til hlutaðeigandi einkasölu samkvæmt gjaldskrá er ráðherra
   setur, án þess að sæta kæru fyrir brot, enda sé um takmarkað magn að ræða
   sem nánar má ákveða í reglugerð.

                                    140. gr.
        Sektir fyrir brot á lögum þessum og andvirði upptækrar vöru renna í
   ríkissjóð.

                                   XV. kafli.
                                  Ýmis ákvæði.
                                    141. gr.
        Tollstarfsmönnum er bannað, að viðlagðri ábyrgð samkvæmt ákvæðum
   almennra hegningarlaga um brot í opinberu starfi, að skýra óviðkomandi
   aðilum frá því sem þeir komast að í starfi sínu um verslunarhagi einstakra
   manna og fyrirtækja, þar með talin hvers konar vitneskja sem ráða má af
   samritum af sölu- og vörureikningum sem tollyfirvöld halda eftir.

                                    142. gr.
        Tollyfirvaldi er heimilt, í samræmi við reglur sem ríkistollstjóri
   setur, að taka vöru eða sýnishorn af vöru til tollskoðunar. Halda má eftir
   verðlitlum sýnishornum.
        Innflytjandi sem óskar eftir bindandi upplýsingum um tollflokkun vöru
   skal senda skriflega beiðni þar að lútandi til ríkistollstjóra. Erindi
   skulu fylgja nauðsynleg gögn, svo sem teikning, mynd eða vörulýsing og
   sýnishorn verði því við komið.
        Ríkistollstjóri skal svara fyrirspurnum skriflega. Afrit af
   viðkomandi svari, ásamt ljósriti af mikilvægustu gögnum, skal senda
   fjármálaráðuneytinu.

                                    143. gr.
        Ráðherra skal heimilt að fella niður eða taka upp ný tollskrárnúmer í
   tollskrá þegar beitt er heimild 6. gr. til samræmingar, lækkunar eða
   niðurfellingar tolls á vöru.
        [Ráðherra er einnig heimilt að gera slíkar breytingar á tollskrá til
   þess að aflað verði nauðsynlegra upplýsinga um innflutning og útflutning á
   einstökum vöruflokkum. Sama gildir vegna framkvæmdar fríverslunar- og
   milliríkjasamninga en í því tilviki skal jafnframt heimilt að taka upp
   nýja dálka fyrir tolla eða gjöld sem þar kann að vera kveðið á um.]^1)
        Samþykki tollasamvinnuráðið breytingar á tollnafnaskrá ráðsins eða
   skýringum við tollnafnaskrána eða nýja samræmda tollnafnaskrá sem hefur í
   för með sér breytta flokkun á vörum í tollskrám skal ráðherra heimilt að
   gera nauðsynlegar breytingar á tollskránni, m.a. með því að fella niður,
   breyta eða taka upp ný tollskrárnúmer.
        [Vörugreining í öðrum lögum byggð á tollflokkun samkvæmt
   tollnafnaskránni skal breytt til samræmis án þess að slíkar breytingar
   hafi áhrif á tolla eins og þeir hafa verið ákveðnir í tollskrá eða gjöld
   eða gjaldfrelsi, heimildir, takmarkanir og þess háttar sem kveðið er á um
   í öðrum lögum.]^1)
        Breytingar samkvæmt ákvæðum þessarar greinar skulu birtar í A-deild
   Stjórnartíðinda.

   ^1)[58]L. 18/1993, 3. gr.

                                    144. gr.
        Toll og önnur gjöld skal leggja á og innheimta í heilum krónum þannig
   að 50 aurar og þar yfir teljist 1 króna en lægri fjárhæð sé sleppt.
   Tollverð og einstaka þætti þess skal tilgreina í aðflutningsskýrslu og
   tollverðsskýrslu með sama hætti.

                                    145. gr.
        Ráðherra setur reglur um almennan tollafgreiðslutíma. Tollyfirvöld
   geta heimilað að afgreiðsla fari fram á öðrum tímum, enda greiði
   viðkomandi þann kostnað sem af því leiðir.
        Ráðherra ákveður með reglugerð hvaða gjald skuli innheimta fyrir
   störf tollstarfsmanna sem ekki teljast liður í almennu tolleftirliti.
   Krafa þessi nýtur lögtaksréttar.

                                    146. gr.
        Ráðherra setur nánari reglur um skil tollyfirvalda á aðflutnings- og
   útflutningsskjölum og öðrum gögnum að höfðu samráði við Hagstofu Íslands.

                                    147. gr.
        Ráðherra getur samið við önnur ríki um samstarf á sviði tollmála,
   m.a. til að samræma og einfalda tollmeðferð og til að vinna gegn ólöglegum
   innflutningi og útflutningi.

                                    148. gr.
        Ráðherra setur með reglugerð eða öðrum fyrirmælum^1) nánari ákvæði um
   framkvæmd laga þessara.

   ^1)Augl. 401/1987 og 566/1987. Rg. 479/1988, 172/1985, 510/1990, sbr.
   482/1992. Rg. 545/1990. Rg. 47/1984, sbr. 7/1990. Rg. 160/1990, sbr.
   267/1991. Rg. 41/1957, sbr. 6/1966, 362/1975 og 559/1983. Rg. 327/1990,
   sbr. 121/1991. Rg. 527/1991. Rg. 627/1991. Rg. 628/1991, 309/1992,
   310/1992, sbr. 337/1993 og 11/1994. Augl. 117/1994. Rg. 310/1994, 351/1994
   og 372/1995.

                                    149. gr.
        Ákvæði laga þessara um flokkun vara, álagningu, innheimtu, lögvernd,
   tilhögun bókhalds, aðflutnings- og útflutningsskýrslur og önnur skjöl,
   eftirlit, stöðvun tollafgreiðslu, viðurlög, sektir, refsingar og aðra
   framkvæmd varðandi toll skulu gilda eftir því sem við getur átt um
   aðflutnings- eða útflutningsgjöld sem ákveðin eru samkvæmt öðrum lögum,
   nema annað sé þar ákveðið.

                                    150. gr.
        Lög þessi öðlast gildi 1. september 1987. ...
        Reglugerðir og öll önnur fyrirmæli, sem sett hafa verið samkvæmt
   lögum þeim sem um ræðir í fyrri málsgrein, skulu þó halda gildi sínu, að
   svo miklu leyti sem þær brjóta ekki í bága við ákvæði laga þessara, uns
   nýjar reglugerðir og fyrirmæli^1) hafa verið gefin út.

   ^1)Augl. 397/1987.

                                   Viðauki I.
        ...^1)

   ^1)Viðauki I, sem er tollskrá, er ekki prentaður hér en vísað í Stjtíð. A
   1987, bls. 695696, sbr. augl. A 12/1988, A 96/1988, A 95/1989, A 96/1989,
   A 76/1991, A 64/1992, A 76/1992, A 78/1992, A 82/1992, A 114/1992, A
   17/1993, [59]l. 18/1993, 4. gr., [60]l. 29/1993, brbákv. II., augl. A
   89/1993, A 90/1993, A 104/1993, [61]l. 122/1993, 45. gr., augl. A
   131/1993, A 132/1993, A 107/1994, A 146/1994, A 38/1995, A 82/1995, [62]l.
   87/1995, 10. gr., sbr. viðauka I með þeim lögum, og augl. A 92/1995.

                                  Viðauki II.
        ...^1)

   ^1)Um texta, sjá Stjtíð. A 1995, bls. 305.

                                  Viðauki III.
        ...^1)

   ^1)Um texta, sjá Stjtíð. A 1995, bls. 581.

                                  Viðauki IV.
        ...^1)

   ^1)Um texta, sjá Stjtíð. A 1995, bls. 609.

   Ákvæði til bráðabirgða.^1)...
        Starfsmenn utanríkisþjónustunnar, sem við gildistöku reglugerðar nr.
   190/1985 voru í starfi erlendis, skulu með sama hætti og áður eiga rétt á
   niðurfellingu tolla á bifreið sem þeir flytja með sér heim eftir eigi
   skemmra en þriggja ára samfellt starf erlendis. Með bifreiðar þessar skal
   að öðru leyti farið samkvæmt reglugerð nr. 190/1985, um bifreiðamál
   ríkisins.

   ^1)Sjá einnig brbákv. í [63]l. 96/1987, sbr. [64]l. 102/1988.

References

   Visible links
   1. http://www.althingi.is/dba-bin/lawformpr.pl?lnr=1987055
   2. file:///altext/stjt/1995.087.html
   3. file://1991090.html#g91
   4. file://1971016.html
   5. file://1978004.html
   6. file://1993099.html#g72
   7. file://1993099.html#g74
   8. file:///altext/stjt/1995.087.html
   9. file:///altext/stjtnr.html#1987096?g2
  10. file:///altext/stjt/1993.018.html
  11. file:///altext/stjtnr.html#1987096?g4
  12. file://1991090.html#g91
  13. file:///altext/stjt/1994.052.html
  14. file:///altext/stjt/1995.087.html
  15. file://1993099.html#g53
  16. file://1993099.html#g53A
  17. file:///altext/stjt/1995.087.html
  18. file:///altext/stjt/1995.087.html
  19. file:///altext/stjt/1995.087.html
  20. file:///altext/stjtnr.html#1987096?g6
  21. file://1979041.html#g1
  22. file:///altext/stjt/1991.092.html
  23. file:///altext/stjt/1989.040.html
  24. file://1981075.html
  25. file:///altext/stjtnr.html#1960010
  26. file://1988050.html
  27. file:///altext/stjt/1991.092.html
  28. file://1991091.html#g161
  29. file:///altext/stjtnr.html#1963056
  30. file://1991019.html#g194
  31. file:///altext/stjt/1995.087.html
  32. file://1951110.html
  33. file:///altext/stjt/1989.040.html
  34. file://1991091.html#g161
  35. file:///altext/stjtnr.html#1987096?g7
  36. file:///altext/stjtnr.html#1987096?g8
  37. file:///altext/stjtnr.html#1987096?g9
  38. file:///altext/stjtnr.html#1987096?g10
  39. file://1991021.html#g182
  40. file://1991020.html#g136
  41. file://1986036.html
  42. file://1987025.html
  43. file:///altext/stjtnr.html#1987096?g11
  44. file://1991090.html#g91
  45. file://1986036.html
  46. file://1987025.html
  47. file://1991090.html#g91
  48. file://1991090.html#g91
  49. file:///altext/stjt/1994.066.html
  50. file:///altext/stjt/1994.066.html
  51. file:///altext/stjt/1994.066.html
  52. file:///altext/stjt/1995.087.html
  53. file:///altext/stjt/1995.087.html
  54. file:///altext/stjt/1993.018.html
  55. file:///altext/stjt/1995.087.html
  56. file://1951110.html
  57. file://1991090.html#g91
  58. file:///altext/stjt/1993.018.html
  59. file:///altext/stjt/1993.018.html
  60. file://1993029.html#b0
  61. file:///altext/stjt/1993.122.html
  62. file:///altext/stjt/1995.087.html
  63. file:///altext/stjtnr.html#1987096
  64. file:///altext/stjt/1988.102.html
