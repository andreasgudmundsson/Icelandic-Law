
   --------------------------------------------------------------------------

                                                                Lög um vörumerki

                               1968 nr. 47 2. maí

   --------------------------------------------------------------------------

                                   I. kafli.
                                 Almenn ákvæði.
                                     1. gr.
              Með skráningu samkvæmt lögum þessum geta atvinnurekendur öðlast
       einkarétt til þess að nota vörumerki sem sérstök auðkenni fyrir vörur,
              verk eða þjónustu, er þeir hafa til sölu í atvinnurekstri sínum
                                                          (vörumerkjaréttur).
           [Vörumerki geta verið hvers konar tákn er birta má á prenti og til
         þess eru fallin að greina vörur eða þjónustu eins aðila frá vörum og
                                                      þjónustu annarra, þ.e.:

   1.
           orð eða orðasambönd, þar á meðal vígorð, mannanöfn, nöfn á
           fyrirtækjum eða fasteignum,
   2.
           bókstafir og tölustafir,
   3.
           myndir og teikningar,
   4.
           útlit, búnaður eða umbúðir vöru.]^1)

        Ákvæði laga þessara um vörur eiga einnig við um verk og þjónustu, sem
                                          í té er látin, eftir því sem við á.

   ^1)[2]L. 67/1993, 5. gr.

                                     2. gr.
        Atvinnurekendur öðlast og vörumerkjarétt, þótt merki sé eigi skráð,
   ef það hefur náð markaðsfestu.
        Nú er merki á vöru almennt þekkt á tilteknu sviði viðskipta hér á
   landi sem auðkenni á vöru notanda þess, og telst það þá hafa náð
   markaðsfestu.

                                     3. gr.
        Enn fremur er hverjum heimilt í atvinnurekstri sínum að nota nafn
   sitt, firmanafn, eða nafn á fasteign sinni sem vörumerki, svo fremi, að sú
   notkun sé ekki á þann veg, að villst verði á merkinu og vörumerkjum
   annarra.
        Nafn annars manns, firma eða sérkennilegt nafn á fasteign hans má
   ekki heimildarlaust nota sem vörumerki. [Í rétti þessum felst þó ekki að
   eigandi vörumerkisins geti hindrað að aðrir noti nafn sitt, firmanafn eða
   nafn á fasteign sinni í atvinnuskyni í samræmi við góða
   viðskiptavenju.]^1)
        Eigi má heldur nota auðkenni sem vörumerki, ef villast má á því og
   vörumerki, er annar hefur þegar tekið í notkun hér á landi. Sama er um
   vörumerki, sem annar hefur þegar tekið í notkun erlendis, svo fremi, að
   sá, er ætlar að nota það hér á landi, þekki eða ætti að þekkja það.

   ^1)[3]L. 67/1993, 6. gr.

                                     4. gr.
        Vörumerkjaréttur skv. 1.3. gr. veitir eiganda vernd gegn því, að
   aðrir noti heimildarlaust í atvinnuskyni vörumerki, er villst verður á og
   merki hans. Á þetta við um hvers konar notkun, hvort sem merkið er sett á
   sjálfa vöruna eða umbúðir hennar, notað í auglýsingum, verslunarbréfum eða
   á annan hátt, og skiptir eigi máli, hvort selja á vöruna hér á landi eða
   erlendis. Heimildarlaus munnleg notkun merkisins er og bönnuð.
        Nú er merki notað fyrir tilteknar vörur, og er þá öðrum en eiganda
   óheimilt að vísa til þess merkis, þegar seldir eru varahlutir, eða annað
   fylgifé þeirrar vöru, nema samþykki eiganda merkisins komi til, enda sé
   vísað til merkisins á þann hátt, að ætla megi, að fylgifé stafi frá
   eiganda merkisins eða hann hafi gefið samþykki sitt til notkunar þess.
        Nú gerir annar en eigandi vörumerkis verulegar breytingar á vörum
   auðkenndum merkinu, hvort heldur er með aðgerðum, viðgerðum eða á annan
   svipaðan hátt, og má hann þá því aðeins nota merkið, án samþykkis eiganda,
   ef varan er á ný boðin til sölu í atvinnuskyni, að breytinganna sé
   greinilega getið, eða að þær eftir atvikum komi greinilega í ljós.

                                     5. gr.
        Vörumerkjaréttur nær ekki til þeirra hluta vörumerkis, sem aðallega
   miða að því að gera vöruna, búnað hennar eða umbúðir hagkvæmari í notkun,
   eða miða annars að öðru en því að auðkenna hana.

                                     6. gr.
        Samkvæmt lögum þessum skal eigi telja vörumerki svo lík hvert öðru,
   að hætta sé á, að menn villist á þeim, nema þau nái til sömu vöru eða vöru
   svipaðrar tegundar.
        [Hætta á ruglingi telst þó vera til staðar gagnvart vel þekktu
   vörumerki hér á landi ef notkun á öðru líku merki felur í sér misnotkun
   eða rýrir aðgreiningareiginleika eða orðspor hins þekkta merkis.]^1)

   ^1)[4]L. 67/1993, 7. gr.

                                     7. gr.
        Nú krefjast tveir eða fleiri, hver um sig, vörumerkjaréttar á
   auðkennum, er villast má á og gengur þá eldri réttur fyrir yngri, ef annað
   leiðir ekki af síðargreindum ákvæðum.

                                     8. gr.
        [Yngri réttur á skráðu vörumerki getur notið verndar jafnhliða rétti
   á eldra vörumerki þótt merkin séu svo lík að villast megi á þeim, að því
   tilskildu að tilkynning um skráningu hafi verið afhent í góðri trú og
   eigandi eldra vörumerkisins hafi þrátt fyrir vitneskju um yngra merkið
   látið notkun á því afskiptalausa hér á landi í fimm ár samfellt frá
   skráningardegi.]^1)

   ^1)[5]L. 67/1993, 8. gr.

                                     9. gr.
        Yngri réttur á vörumerki getur og notið jafnhliða verndar rétti á
   eldra merki, þótt villast megi á merkjunum:

   a.
           ef eigandi eldra merkis hefur ekki innan hæfilegs tíma gert
           nauðsynlegar ráðstafanir til þess að koma í veg fyrir notkun yngra
           merkisins,
   b.
           ef réttinum á merkjunum hefur verið náð með notkun þeirra í
           mismunandi landshlutum og álíta má, að nota megi bæði merkin eftir
           sem áður, án verulegs tjóns fyrir eiganda hins eldra réttar.

                                    10. gr.
        Í tilvikum þeim, er um ræðir í 8.9. gr., geta dómstólar, ef það
   telst sanngjarnt, ákveðið, að annað merkjanna eða bæði megi eingöngu nota
   á sérstakan hátt, t.d. þannig, að þau séu af ákveðinni gerð, staðarnafni
   bætt við eða þau á annan veg skýrt aðgreind.

                                    11. gr.
        Samkvæmt beiðni eiganda skráðs vörumerkis ber höfundum, útgefendum og
   forleggjurum orðabóka, handbóka, kennslubóka og þess háttar sérfræðirita
   að gæta þess, að merki sé ekki birt, nema þess sé jafnframt getið, að um
   skráð vörumerki sé að ræða.
        Nú vanrækir maður skyldur sínar samkvæmt 1. mgr. þessarar greinar, og
   ber honum þá að kosta leiðréttingu, er birt skal á þann hátt, er
   sanngjarnt þykir.

                                   II. kafli.
                            Um skráningu vörumerkja.
                                    12. gr.
        Vörumerkjaskrá skal haldin í Reykjavík fyrir land allt, sbr. 20. og
   21. gr. Skráninguna annast vörumerkjaskráritari, er ráðherra skipar.

                                    13. gr.
        Það er skilyrði skráningar vörumerkis, að merkið sé til þess fallið
   að greina vörur merkiseiganda frá vörum annarra. Merki, sem eingöngu eða
   aðeins með smávægilegum breytingum eða viðbótum gefa til kynna tegund
   vörunnar, ástand, magn, notkun, verð, uppruna eða hvenær varan er
   framleidd, skal eigi telja nægjanlegt sérkenni. ...^1)
        Þegar kveða skal á um, hvort merki hafi nægjanlegt sérkenni, skal
   líta til allra aðstæðna, og þó einkum til þess, hversu lengi og að hve
   miklu leyti merkið hefur verið í notkun.

   ^1)[6]L. 67/1993, 9. gr.

                                    14. gr.
        Vörumerki má eigi skrá:

   1.
           ef heimildarlaust eru í merkinu ríkistákn, opinber alþjóðamerki,
           merki íslenskra bæjar- eða sveitarfélaga, opinber skoðunar- og
           gæðamerki, sérstök heiti greindra einkenna eða annað, sem til þess
           er fallið að villst verði á því og framangreindum merkjum og
           táknum. Bannið nær því aðeins til opinberra skoðunar- og
           gæðamerkja að óskað sé skráningar merkis fyrir sömu eða svipaðar
           vörutegundir og þær, sem framangreind merki og tákn eru notuð
           fyrir;
   2.
           ef merkið er til þess fallið að villa um fyrir mönnum;
   3.
           ef merkið er annars andstætt lögum eða allsherjarreglu, eða til
           þess fallið að valda hneyksli;
   4.
           ef í merkinu felst eitthvað það, sem gefur tilefni til að ætla, að
           átt sé við firma annars manns, nafn annars manns eða mynd, enda sé
           þá ekki átt við löngu látna menn, eða í merkinu felst sérkennilegt
           nafn á fasteign annars manns eða mynd af henni;
   5.
           ef í merkinu felst eitthvað, er skilja má sem sérkennilegan titil
           á vernduðu bókmenntalegu eða listrænu verki annars manns, eða ef
           gengið er á höfundarrétt annars manns á slíku verki,
           einkaleyfisrétt hans, mynsturrétt eða rétt til ljósmynda;
   6.
           ef villast má á merkinu og vörumerki, sem skráð hefur verið hér á
           landi samkvæmt eldri tilkynningu eða hefur verið notað hér á
           landi, þegar tilkynning um skráningu er afhent, og enn er notað
           hér;
   7.
           ef merkið er til þess fallið, að villst verði á því og vörumerki,
           sem notað er erlendis á þeim tíma, sem tilkynning um skráningu er
           afhent, og enn er notað þar, enda hafi tilkynnandi vitað eða átt
           að vita, hvernig á stóð um hið erlenda merki, þegar hann afhenti
           tilkynningu sína.

        Þrátt fyrir ákvæðin í 4., 5., 6. og 7. tölul. má skrá merki, ef
   nægjanleg heimild er til og ekki er ástæða til að ætla, að skráningin
   valdi villu.

                                    15. gr.
        Vörumerkjaréttur sá, er menn öðlast við skráningu, nær eigi til
   þeirra hluta merkis, sem eigi er heimilt að skrá eina sér.
        Nú er í merki eitthvað það, sem nefnt er í 1. mgr., og sérstök ástæða
   er til að ætla, að skráning merkisins geti valdið vafa um það, hve
   víðtækur vörumerkjarétturinn er, og má þá við skráninguna undanskilja
   berum orðum vernd á þeim hlutum merkis.
        Nú kemur síðar í ljós, að þá hluta merkis, sem undanskildir hafa
   verið vernd, megi að réttu lagi skrá, og má þá skrá slíka hluta merkis,
   eða merkið sjálft, án þeirra takmarkana, er um getur í 2. mgr.

                                    16. gr.
        Vörumerki skal skrá í ákveðnum flokki eða flokkum vara.
        Greining í vöruflokka ákveður ráðherra og auglýsir.^1)

   ^1)Augl. 283/1984, sbr. 88/1992.

                                    17. gr.
        Tilkynning vörumerkis til skráningar skal vera skrifleg og send
   vörumerkjaskráritara. Í tilkynningu skal vera mynd af merkinu, nafn eða
   firma tilkynnanda ...^1) Þá skal og geta um þær vörutegundir, sem merkið
   óskast skráð fyrir, eða vöruflokka, sem það óskast skráð í. Loks skal
   tilkynningin að öðru leyti vera í samræmi við ákvæði sett samkvæmt 46. gr.

   ^1)[7]L. 67/1993, 10. gr.

                                    18. gr.
        Nú er vörumerki notað í fyrsta sinn fyrir vörur, sem sýndar eru á
   landssýningu eða alþjóðlegri sýningu hér á landi, er nýtur viðurkenningar
   ráðherra, og er síðan tilkynnt til skráningar innan 6 mánaða frá þeim tíma
   talið, er það kom fram á sýningunni, og skal sú tilkynning, að því er
   snertir síðar tilkomin atvik, svo sem notkun annarra á merkinu eða
   tilkynningu á því, talin fram komin þegar er merkið var birt á sýningunni.
        Ráðherra getur ákveðið og auglýst, sbr. 46. gr., að reglur þær, sem
   um getur í 1. mgr., skuli gilda um vörumerki, er fram koma í fyrsta sinn á
   alþjóðasýningum erlendis, opinberum eða viðurkenndum af hinu opinbera,
   enda sé um gagnkvæma vernd að ræða.

                                    19. gr.
        Nú hefur tilkynnandi ekki gætt þeirra fyrirmæla, sem sett eru um
   tilkynningar, eða vörumerkjaskráritari telur, að aðrar tálmanir leiði til
   þess, að synja beri um skráningu, og ber þá vörumerkjaskráritara að senda
   tilkynnanda rökstudda synjun og ákveður hann jafnframt frest, er
   tilkynnandi má nota til þess að skýra mál sitt.
        Að fresti loknum kveður vörumerkjaskráritari á um, hvort orðið skuli
   við beiðni tilkynnanda. Vörumerkjaskráritari getur þó gefið tilkynnanda
   kost á að koma fram nánari skýringum.
        Ákvörðun vörumerkjaskráritara getur tilkynnandi [skotið til
   áfrýjunarnefndar í vörumerkja- og einkaleyfamálum]^1) eða dómstólanna
   samkvæmt ákvæðum 44. gr.

   ^1)[8]L. 31/1984, 1. gr.

                                    20. gr.
        Nú fullnægir tilkynning gerðum kröfum og engin tormerki eru talin á
   því að skrá merkið, og skal þá vörumerkjaskráritari hið fyrsta birta
   auglýsingu um hana. Í auglýsingu skal skýrt frá aðalefni tilkynningarinnar
   og birt mynd af merkinu.
        Auglýsing skal birt í Stjórnartíðindum eða sérstöku blaði,^1) er
   ríkisstjórnin gefur út. Nánari reglur um birtinguna setur ráðherra.
        Andmælum gegn skráningu merkis ber að koma skriflega fram innan
   tveggja mánaða talið frá birtingardegi auglýsingarinnar, og skulu þau
   rökstudd.

   ^1)Augl. 801/1983.

                                    21. gr.
        Að loknum fresti samkvæmt 20. gr. athugar vörumerkjaskráritari
   tilkynninguna að nýju, sbr. 19. gr.
        Nú er tilkynning samþykkt, og ber þá að skrá merkið í
   vörumerkjaskrána og auglýsa skráninguna samkvæmt 20. gr.
        Nú er synjað um skráningu merkis, sem auglýst hefur verið samkvæmt
   20. gr., og skal þá synjun birt á þann hátt, er þar segir.
        Ákvörðun vörumerkjaskráritara getur tilkynnandi [skotið til
   áfrýjunarnefndar í vörumerkja- og einkaleyfamálum]^1) eða dómstóla
   samkvæmt ákvæðum 44. gr.

   ^1)[9]L. 31/1984, 2. gr.

                                    22. gr.
        Vernd sú, sem skrásett vörumerki fær, hefst frá þeim degi, er
   tilkynning samkvæmt 17. gr., sbr. 19. gr., er afhent og helst um 10 ára
   bil frá skráningardegi.
        Samkvæmt umsókn eiganda merkis verður skráning endurnýjuð um 10 ára
   bil hverju sinni, talið frá lokum hvers skráningartímabils.

                                    23. gr.
        Tilkynningu um, að óskað sé endurnýjunar á skráningu, skal eigi
   afhenda vörumerkjaskráritara fyrr en 1 ári áður og eigi síðar en 6 mánuðum
   eftir að skráningartímabilinu lýkur.
        Nú þykir eigi neitt athugavert við tilkynninguna, og verður
   endurnýjun þá skráð í vörumerkjaskrána.
        Nú hefur tilkynning um endurnýjun eigi verið afhent, áður en
   skráningartímabilinu lauk, og sendir þá vörumerkjaskráritari eiganda
   merkisins, eða umboðsmanni hans, sbr. 31. gr., tilkynningu um það. Nú er
   slík tilkynning eigi send, og ber þá vörumerkjaskráritari eigi ábyrgð á
   því.

                                    24. gr.
        Samkvæmt umsókn eiganda merkis má gera minni háttar breytingar á
   skráðu vörumerki, enda valdi þær því eigi, að heildaráhrif merkisins
   raskist.
        Slíkra breytinga skal getið í skránni.

                                  III. kafli.
                              Um afnám skráningar.
                                    25. gr.
        Nú er vörumerki skráð andstætt ákvæðum þessara laga, og getur þá
   dómur fellt skráninguna úr gildi, sbr. þó ákvæði 8.10. gr. [Skráningin
   verður þó ekki felld úr gildi vegna ruglingshættu við annað vörumerki ef
   skilyrði 25. gr. a eiga við um það merki.]^1)
        Með dómi má og fella skráningu úr gildi, ef eigandi merkis er hættur
   atvinnurekstri, merki er, eftir að það er skráð, bersýnilega orðið óhæft
   til þess að auðkenna vöru eiganda þess frá vörum annarra, og loks, ef það
   er orðið villandi, andstætt allsherjarreglu eða til þess fallið að valda
   hneyksli.

   ^1)[10]L. 67/1993, 11. gr.

                                  [25. gr. a.
        Ef eigandi að skráðu vörumerki hefur eigi, innan fimm ára frá
   skráningardegi, notað vörumerkið hér á landi fyrir þær vörur eða þjónustu
   sem það er skráð fyrir eða hafi slík notkun ekki átt sér stað í fimm ár
   samfellt má ógilda skráninguna með dómi ef ekki koma fram gildar ástæður
   fyrir því að notkun á vörumerkingu hefur ekki átt sér stað.
        Ef vörumerki er notað í annarri útfærslu en greinir í vörumerkjaskrá,
   þó þannig að um sé að ræða óveruleg frávik sem ekki raska aðgreiningarhæfi
   þess eða ef merkið hefur verið sett á vörur hér á landi sem eingöngu eru
   ætlaðar til útflutnings eða á umbúðir þeirra, skal leggja slíkt að jöfnu
   við notkun skv. 1. mgr.
        Ef vörumerki er notað af öðrum en eiganda, en með samþykki hans, skal
   leggja þá notkun að jöfnu við notkun eiganda.
        Skráning verður þó ekki afmáð ef notkun á merki hefur hafist eftir
   lok fimm ára tímabilsins en áður en krafa um ógildingu kemur fram. Nú er
   krafa um ógildingu eigi lögð fram fyrr en þrír mánuðir hið skemmsta eru
   liðnir frá lokum fimm ára tímabilsins en eigandi merkis hefur hafið eða
   tekið aftur upp notkun þess á síðustu þremur mánuðum áður en krafa um
   ógildingu kom fram. Skal þá slík notkun ekki hafa áhrif á kröfu um
   ógildingu hafi eiganda merkis verið kunnugt um að krafan mundi koma fram
   er hann hóf undirbúning að notkun þess.]^1)

   ^1)[11]L. 67/1993, 12. gr.

                                  [25. gr. b.
        Hafi notkunarskyldu verið fullnægt fyrir hluta af þeim vörum eða
   þjónustu er vörumerkið var skráð fyrir skal ógildingin ekki taka til þess
   hluta skráningarinnar.]^1)

   ^1)[12]L. 67/1993, 13. gr.

                                    26. gr.
        Hverjum þeim, sem hefur lögmætra hagsmuna að gæta, er rétt að höfða
   mál gegn eiganda merkis í því skyni, að skráning þess verði felld úr
   gildi.
        [Vörumerkjaskrárritari er réttur sóknaraðili í málum samkvæmt ákvæðum
   13. gr., 1.3. tölul. 14. gr., 2. mgr. 25. gr. og 25. gr. a.]^1)

   ^1)[13]L. 67/1993, 14. gr.

                                    27. gr.
        Merki verða afmáð úr vörumerkjaskránni samkvæmt dómi, svo og ef
   skráning er eigi endurnýjuð eða eigandi merkis óskar þess, að merkið verði
   afmáð.
        ...^1)

   ^1)[14]L. 91/1991, 160. gr.

                                   IV. kafli.
                  Sérreglur um skráningu erlendra vörumerkja.
                                    28. gr.
        Nú tilkynnir atvinnurekandi, sem ekki rekur fyrirtæki hér á landi,
   vörumerki til skráningar, og ber honum þá að sanna, að hann hafi fengið
   samsvarandi merki skráð í heimalandi sínu fyrir þær vörutegundir, sem
   tilkynning hans fjallar um.
        Nú er um gagnkvæma réttarvernd að ræða, og getur ráðherra þá auglýst,
   að ákvæðum 1. mgr. skuli eigi beitt.

                                    29. gr.
        Nú er um gagnkvæma réttarvernd að ræða, og getur ráðherra þá auglýst,
   að vörumerki, sem eigi mundi talið skráningarhæft hér á landi, en hefur
   verið skráð í öðru ríki, megi þó skrá hér á sama hátt og í hinu erlenda
   ríki, enda sé þá fullnægt nánari skilyrðum, er auglýsingin greinir. Slík
   skráning veitir þó í engu rýmri rétt en samsvarandi skráning í hinu
   erlenda ríki.

                                    30. gr.
        [Iðnaðarráðherra getur ákveðið að sá sem sótt hefur um skráningu
   vörumerkis í öðru ríki geti, innan tilskilins frests, lagt inn umsókn um
   skráningu sama merkis hérlendis með þeim áhrifum að umsóknin telst, hvað
   varðar merki er aðrir hafa sótt um skráningu á eða tekið í notkun, fram
   komin samtímis umsókninni í hinu erlenda ríki.]^1)

   ^1)[15]L. 36/1996, 28. gr.

                                    31. gr.
        Eiganda vörumerkis, sem eigi er heimilisfastur hér á landi, ber að
   hafa umboðsmann heimilisfastan hér. Umboðsmaðurinn skal hafa heimild
   eiganda merkis til þess að taka við stefnu af hans hálfu, svo og öðrum
   tilkynningum, er merkið varða, þannig að bindi eigandann. Nafn umboðsmanns
   og heimilisfang skal skráð í vörumerkjaskrána.
        Nú hefur hæfur umboðsmaður eigi verið nefndur, og ber þá eiganda
   merkis að bæta úr því, sem áfátt er, innan frests, sem
   vörumerkjaskráritari ákveður. Tilkynningu um frestinn ber að senda í
   ábyrgðarbréfi, en ef ókunnugt er um heimilisfang eiganda merkis, þá með
   auglýsingu í Lögbirtingablaðinu. Nú er umboðsmaður samkvæmt ofangreindu
   eigi nefndur, áður en frestur er úti, og skal þá merkið afmáð úr skránni.

                                   V. kafli.
                            Um framsal, leyfi o.fl.
                                    32. gr.
        Rétt til vörumerkis má framselja ásamt atvinnurekstri þeim, sem það
   er notað í, eða eitt sér.
        Nú framselur einhver atvinnurekstur sinn, og eignast framsalshafi þá
   vörumerki atvinnurekstrarins, nema um annað hafi verið samið eða megi
   telja umsamið.

                                    33. gr.
        Hver sá, sem eignast hefur rétt á skráðu vörumerki, skal tilkynna það
   til vörumerkjaskráritara, og getur hann þá eigendaskiptanna í
   vörumerkjaskránni.
        Þar til framsal er tilkynnt til skráningar, getur
   vörumerkjaskráritari talið þann eiganda merkis, sem síðast var skráður
   eigandi.

                                    34. gr.
        [Eigandi að skráðu vörumerki getur veitt öðrum leyfi til að nota
   merkið í atvinnuskyni (nytjaleyfi). Nytjaleyfi getur tekið til allrar vöru
   eða þjónustu sem vörumerkið nýtur verndar fyrir eða takmarkaðs hluta
   skráningar. Nytjaleyfi getur tekið til landsins alls eða afmarkaðra svæða
   þess. Eigandi að skráðu vörumerki getur krafist vörumerkjaréttar fram yfir
   rétt nytjaleyfishafa brjóti hann ákvæði nytjaleyfissamnings varðandi
   gildistíma, leyfilega útfærslu merkis, hvar og hvernig nota má það eða
   ákvæði er varða gæði vöru eða þjónustu er leyfishafi býður fram undir
   merkinu.
        Eigandi vörumerkis eða leyfishafi getur, gegn ákveðnu gjaldi, farið
   fram á að nytjaleyfi verði fært í vörumerkjaskrá og birt, sbr. 20. gr.
   Sami háttur skal á hafður er nytjaleyfi fellur úr gildi.
   Skráningaryfirvöld geta hafnað því að færa inn nytjaleyfi ef þau telja að
   notkun leyfishafa á merkinu geti leitt til ruglingshættu. Um áfrýjun
   slíkrar synjunar gilda ákvæði 4. mgr. 21. gr.
        Leyfishafi getur því aðeins framselt rétt sinn að um það hafi verið
   samið.]^1)

   ^1)[16]L. 67/1993, 15. gr.

                                    35. gr.
        Nú hefur réttur að skráðu vörumerki verið veðsettur, eða aðför gerð í
   honum, og skal þá, ef eigandi merkis, veðhafi eða aðfararhafi óskar, geta
   þess í vörumerkjaskránni.

                                   VI. kafli.
                    Um bann gegn notkun villandi vörumerkja.
                                    36. gr.
        Nú verður notkun vörumerkis villandi, eftir að það hefur verið
   framselt, eða leyfi til þess að nota það hefur verið tilkynnt, og má þá
   með dómi banna hlutaðeiganda að nota merkið í þeirri gerð, sem það er.
        Sama er og, ef vörumerki er annars villandi, eigandi þess notar það á
   villandi hátt eða einhver annar með hans samþykki.
        Vörumerkjaskráritari, svo og hver sá, sem hagsmuna hefur að gæta,
   getur höfðað mál samkvæmt þessari grein.

                                  VII. kafli.
                             Ákvæði um réttarvernd.
                                    37. gr.
        Notkun vörumerkis, andstæða ákvæðum laga þessara, má banna með dómi.
        Hver sá, sem af ásetningi brýtur gegn rétti á skráðu vörumerki, skal
   sæta sektum.
        Sókn sakar fyrir brot gegn ákvæðum laga þessara á sá, sem telur
   hagsmuni sína skerta. ...^1)
        Mál, sem höfðuð eru samkvæmt lögum þessum, skulu rekin fyrir
   [héraðsdómi]^2) Reykjavíkur, ef eigandi merkis er búsettur erlendis.

   ^1)[17]L. 91/1991, 160. gr.^2)[18]L. 92/1991, 51. gr.

                                    38. gr.
        Hverjum þeim, sem af ásetningi eða gáleysi brýtur gegn
   vörumerkjarétti, er skylt að bæta tjón það, sem af hefur hlotist.
        Nú brýtur einhver gegn vörumerkjarétti, án þess að um ásetning eða
   gáleysi sé að ræða, og er honum þá skylt að bæta þeim, er brotið var gegn,
   tjón hans eftir því, sem sanngjarnt þykir. Bætur þessar mega þó aldrei
   vera hærri en ætla má, að nemi hagnaði hins bótaskylda af brotinu.

                                    39. gr.
        Í málum út af brotum gegn rétti á skráðu vörumerki verður 2. lið^1)
   37. gr. því aðeins beitt, að brot hafi verið framið, eftir að merkið var
   skráð.

   ^1)Átt við mgr.

                                    40. gr.
        Krafa samkvæmt 38. gr. fyrnist á 5 árum. Stafi krafan af refsiverðu
   verki, fyrnist hún á 10 árum.
        Þrátt fyrir ákvæði 1. liðs^1) má höfða mál til greiðslu bóta fyrir
   brot gegn vörumerkjarétti, ef brot hefur verið framið, eftir að merkið var
   tilkynnt til skráningar, enda sé mál höfðað innan árs frá skráningardegi.

   ^1)Átt við mgr.

                                    41. gr.
        Í málum út af brotum gegn vörumerkjarétti getur dómur ákveðið, að
   gerðar skuli ráðstafanir til að hindra misnotkun á merkinu. Í því skyni
   getur dómur kveðið svo á, að merkið skuli numið brott af þeim vörum, sem
   eru í vörslu hlutaðeiganda eða hann annars ræður yfir. Ef nauðsyn ber til,
   má ákveða, að ónýta skuli vöruna eða afhenda hana þeim, er misgert var
   við, gegn bótum eða án þeirra.

                                    42. gr.
        Nú hefur leyfi verið veitt til notkunar á vörumerki, og eru þá hvor
   um sig, leyfissali og leyfishafi, réttur sóknaraðili í málum um brot gegn
   vörumerkjaréttinum, enda hafi eigi verið á annan veg samið.
        Nú vill leyfishafi höfða mál, og ber honum þá að tilkynna leyfissala
   það. Vanræksla í þessu efni varðar frávísun máls.

                                  VIII. kafli.
                                   Gæðamerki.
                                    43. gr.
        Þau ákvæði þessara laga, er snerta vörumerki, ná og til gæðamerkja,
   að því leyti sem samrýmst getur sérákvæðum um þau merki.

                                   IX. kafli.
                                  Ýmis ákvæði.
                                    44. gr.
        Ákvarðanir vörumerkjaskráritara samkvæmt lögum þessum [getur
   tilkynnandi borið undir áfrýjunarnefnd í vörumerkja- og
   einkaleyfamálum],^1) enda sé það gert innan þriggja mánaða frá þeim degi,
   er ákvörðunin var tekin. Leita má til dómstóla, þótt málið hafi borið
   undir [áfrýjunarnefnd í vörumerkja- og einkaleyfamálum].^1) Nú óskar
   tilkynnandi úrskurðar dómstóla, og ber honum þá að höfða mál innan 6
   mánaða frá þeim tíma, er vörumerkjaskráritari [eða áfrýjunarnefnd í
   vörumerkja- og einkaleyfamálum tók ákvörðun sína].^1)
        [Nefnd þriggja manna, áfrýjunarnefnd í vörumerkja- og einkaleyfamálum
   er ráðherra skipar, skal úrskurða í ágreiningsmálum, samkvæmt 19. og 21.
   gr., sbr. 1. mgr. 44. gr. laga þessara. Iðnaðarráðherra skipar formann
   nefndarinnar til þriggja ára í senn og skal hann vera lögfræðingur. Aðra
   nefndarmenn skipar iðnaðarráðherra til að úrskurða í einstökum
   ágreiningsmálum. Áfrýjunarnefndin ákveður málsmeðferðarreglur í hverju
   einstöku máli með hliðsjón af meginreglum einkamálaréttarfarsins.
   Kostnaður af störfum nefndarinnar greiðist úr ríkissjóði. Aðilar máls
   skulu greiða gjald vegna áfrýjunar sem ákvarðast í reglugerð um gjald
   fyrir vörumerki o.fl.]^2)

   ^1)[19]L. 31/1984, 3. gr.^2)[20]L. 31/1984, 4. gr.

                                    45. gr.
        Öllum er rétt að kynna sér efni vörumerkjaskrárinnar, annaðhvort með
   því að skoða hana eða með því að fá endurrit úr henni. Öllum er og rétt að
   fá vitneskju um, hvort merki er skráð.

                                    46. gr.
        Ráðherra sá, er fer með vörumerkjamál, setur nánari reglur^1) um
   afhendingu og meðferð á tilkynningum til vörumerkjaskrárinnar, þar á meðal
   um fresti til að krefjast forgangsréttar, sbr. 18. og 30. gr., um form
   skrárinnar og færslu, útgáfu skráningarblaðs og efni þess, svo og um gjöld
   fyrir tilkynningar, afgreiðslur, endurrit o.fl.

   ^1)Rg. 1/1969 (um tilkynningar og skráningu vörumerkja o.fl.). Rg.
   436/1990, sbr. 287/1996 (um forgangsrétt til tilkynninga um skráningu á
   vörumerkjum). Rg. 188/1991 (um Einkaleyfisstofu). Rg. 673/1996.

                                    47. gr.
        Með þeim takmörkunum, sem leiðir af 48. gr., koma ákvæði laga þessara
   í stað [21]laga um vörumerki nr. 43 13. nóvember 1903, án þess þó að það
   raski gildi fyrri skráninga. Vörumerki þau, sem skráð hafa verið samkvæmt
   eldri lögum, skulu standa áfram í vörumerkjaskránni, þótt þau fullnægi
   eigi skilyrðum laga þessara til þess að verða skráð sem ný vörumerki.
        Um þau vörumerki, sem skráð eru samkvæmt eldri lögum, kemur skráning
   í vöruflokka, sem um ræðir í 16. gr., eigi til framkvæmda, fyrr en
   skráning er endurnýjuð.

                                    48. gr.
        ...

References

   Visible links
   1. http://www.althingi.is/dba-bin/lawformpr.pl?lnr=1968047
   2. file:///altext/stjt/1993.067.html
   3. file:///altext/stjt/1993.067.html
   4. file:///altext/stjt/1993.067.html
   5. file:///altext/stjt/1993.067.html
   6. file:///altext/stjt/1993.067.html
   7. file:///altext/stjt/1993.067.html
   8. file:///altext/stjtnr.html#1984031?g1
   9. file:///altext/stjtnr.html#1984031?g2
  10. file:///altext/stjt/1993.067.html
  11. file:///altext/stjt/1993.067.html
  12. file:///altext/stjt/1993.067.html
  13. file:///altext/stjt/1993.067.html
  14. file://1991091.html#g160
  15. file:///altext/stjt/1996.036.html
  16. file:///altext/stjt/1993.067.html
  17. file://1991091.html#g160
  18. file:///altext/stjt/1991.092.html
  19. file:///altext/stjtnr.html#1984031?g3
  20. file:///altext/stjtnr.html#1984031?g4
  21. file:///altext/stjtnr.html#1903043
