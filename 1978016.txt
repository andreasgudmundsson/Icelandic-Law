
   --------------------------------------------------------------------------

                                                 Lög um varnir gegn kynsjúkdómum

                             1978 nr. 16 28. apríl

   --------------------------------------------------------------------------

                                     1. gr.
                [Eftirtaldir sjúkdómar skulu nefndir einu nafni kynsjúkdómar:

           Sárasótt (syphilis),
           lekandi (gonorrhea),
           klamydíusýkingar (sýkingar af völdum Chlamydia trachomatis),
           þvagrásarbólga af öðrum orsökum (urethritis catarrhalis),
           linsæri (ulcus molle),
           lymphogranuloma venereum,
           granuloma inguinale,
           smitun af HTLV3 veiru.

          Taka lögin aðeins til sjúkdóma þessara meðan þeir eru smitandi.]^1)

   ^1)[2]L. 7/1986, 1. gr.

                                     2. gr.
        Hver sem sýkist af kynsjúkdómi, eða hefur grun um að svo sé, skal
   leita sér læknishjálpar þegar í stað. Honum er skylt að fara í einu og
   öllu eftir fyrirmælum þeim, sem læknir gefur honum um meðferð sjúkdómsins
   og varúð gegn smitun annarra.

                                     3. gr.
        Veita skal þeim sjúklingum, sem haldnir eru kynsjúkdómum eða grunur
   leikur á að svo sé, ókeypis læknishjálp á heilsugæslustöð. Nær sú hjálp
   til allrar læknishjálpar, nauðsynlegra rannsókna og lyfja. Þar sem til
   staðar eru stofnanir eða sérfræðingar á sviði kynsjúkdómavarna skal
   sjúklingum vísað þangað sé þess nokkur kostur.

                                     4. gr.
        [Skráningu kynsjúkdóma skal hagað þannig að fyllsta trúnaðar sé gætt
   varðandi persónu hins smitaða.
        Læknar skulu skrá sérstaklega alla einstaklinga með kynsjúkdóma og
   senda þær upplýsingar til landlæknis á þar til gerðu eyðublaði sem
   skrifstofa landlæknis gefur út. Þar skal einungis skrá fæðingarár,
   fæðingarmánuð og kyn hins smitaða. Læknir hins smitaða skal gæta fyllsta
   trúnaðar varðandi auðkenni viðkomandi einstaklings og gæta þess að öll
   slík auðkenni séu á vitorði hans eins. Gögn, er varða auðkenni
   einstaklings, skulu ekki fara úr vörslu læknis til vélritunar eða annarra
   nota.
        Ef tveir skráðir einstaklingar hafa sama fæðingarár, fæðingarmánuð og
   kyn skulu læknar viðkomandi einstaklinga bera saman fæðingarnúmer þeirra
   til að koma í veg fyrir tvískráningu.
        Sýni, send til rannsóknar frá þeim sem ástæða er til að ætla að hafi
   kynsjúkdómasmit, skulu merkt með upphafsstöfum þess læknis, sem sýnið
   sendir, og raðnúmeri sem hann gefur viðkomandi einstaklingi.
        Landlæknir sér um faraldursfræðilega skráningu kynsjúkdóma.]^1)

   ^1)[3]L. 7/1986, 2. gr.

                                     5. gr.
        Læknir skal útskýra fyrir sjúklingum með kynsjúkdóma, hvað að þeim
   gangi. Læknir skal skýra vandlega fyrir þeim hvernig sjúkdómur smiti,
   hverrar varúðar beri að gæta og að sé út af brugðið varði slíkt hegningu
   samkvæmt almennum hegningarlögum. Þá skal læknir enn fremur fá hverjum
   sjúklingi, sem til hans leitar vegna kynsjúkdóms, prentaðar leiðbeiningar,
   sem landlæknir lætur í té. Í öllum íslenskum skipum skal vera
   upplýsingarit um kynsjúkdóma og eitt eintak af lögum þessum skal fylgja
   lyfjakistli skipsins.

                                     6. gr.
        Hafi læknir greint kynsjúkdóm skal hann grennslast vandlega eftir því
   af hverjum sjúklingur hefur smitast, svo og hverja sjúklingur kann að hafa
   smitað. Sjúklingur skal láta í té alla vitneskju sína um það efni.
   Læknirinn skal gera gangskör að því að hinir grunuðu séu rannsakaðir og
   teknir til meðferðar ef þörf krefur. Lögregluyfirvöld skulu aðstoða lækni
   telji hann þörf á aðstoð. Sé um að ræða einstaklinga í öðru læknishéraði
   skal tilkynna hlutaðeigandi héraðslækni það tafarlaust og ber hann upp frá
   því ábyrgð á framkvæmd rannsóknarinnar.

                                     7. gr.
        Sérhverjum, sem starfs síns vegna kemst að nöfnum sjúklinga og
   heilsufari þeirra, ber að gæta þagmælsku þar um, nema lög bjóði annað eða
   brýn nauðsyn krefji, t.d. vegna yfirvofandi smitunar.

                                     8. gr.
        Komi kynsjúkdómur upp á stað þar sem enginn læknir er, eða þar sem
   erfitt er að ná í fullkomna læknisþjónustu, skal landlækni heimilt að
   senda þangað lækni svo fljótt sem auðið er, til þess að gera allar
   nauðsynlegar ráðstafanir og veita sjúklingum læknishjálp. Kostnaður við
   slíkar ráðstafanir greiðist úr ríkissjóði.

                                     9. gr.
        Í grunnskólum skal veita fræðslu um kynsjúkdóma og varnir gegn þeim.
   Menntamálaráðuneytið kveður á um námsefni og tilhögun fræðslunnar í
   samráði við yfirlækni húð- og kynsjúkdómadeildar Heilsuverndarstöðvar
   Reykjavíkur, landlækni og skólayfirlækni.

                                    10. gr.
        Með mál, sem rísa kunna út af brotum á lögum þessum, skal farið að
   hætti opinberra mála.

                                    11. gr.
        Fyrir brot gegn lögum þessum skal refsa með sektum, nema þyngri
   refsing liggi við samkvæmt almennum hegningarlögum.

References

   Visible links
   1. http://www.althingi.is/dba-bin/lawformpr.pl?lnr=1978016
   2. file:///altext/stjtnr.html#1986007?g1
   3. file:///altext/stjtnr.html#1986007?g2
