
   --------------------------------------------------------------------------

                                     Lög um fasteigna-, fyrirtækja- og skipasölu

                              1997 nr. 54 22. maí

   --------------------------------------------------------------------------

                                   I. kafli.
             Heimildir til að selja fasteignir, skip og fyrirtæki.
                                     1. gr.
            Engum er heimilt í atvinnuskyni að annast kaup, sölu eða skipti á
   fasteignum eða skráningarskyldum skipum fyrir aðra nema hann hafi til þess
                 löggildingu ráðherra. Sama gildir um kaup, sölu eða skipti á
        atvinnufyrirtækjum eða eignarhluta í þeim, hvort heldur um er að ræða
            fyrirtæki í eigu einstaklinga eða félaga, annarra en hlutafélaga.
             Hæstaréttar- og héraðsdómslögmenn þurfa eigi leyfi til að annast
           kaup, sölu eða skipti á eignum í einstökum tilvikum ef það tengist
                                                      lögmannsstörfum þeirra.
        Þar sem rætt er um fasteignasölu og fasteignaviðskipti í lögum þessum
   er einnig átt við sölu fyrirtækja, sbr. 1. mgr., og sölu skráningarskyldra
     skipa. Þar sem rætt er um fasteignasala í lögum þessum er átt við þá sem
               hafa heimild ráðherra til að annast sölu framangreindra eigna.
             Þeim sem hafa atvinnu af byggingu fasteigna er heimilt að annast
          sjálfir sölu þeirra. Skjöl, sem tengjast sölunni, skulu þó unnin af
        fasteignasölum eða vera staðfest með sérstakri áritun þeirra. Er slík
               áritun á skjal skilyrði fyrir þinglýsingu þess. Sama gildir um
          félagasamtök sem annast byggingarframkvæmdir fyrir félagsmenn sína.
         Þeir sem hafa, í öðru EES-ríki, fengið löggildingu til að starfa sem
         fasteignasalar eða leyfi til málflutnings hafa heimild til að annast
    fasteignaviðskipti að fullnægðum skilyrðum sem ráðherra setur um prófraun
                                                               og tryggingar.

                                     2. gr.
               Hver maður getur fengið löggildingu sem fasteignasali ef hann:

   a.
           er heimilisfastur hér á landi,
   b.
           er lögráða og hefur haft forræði á búi sínu undanfarin tíu ár,
   c.
           leggur fram tryggingu fyrir greiðslu kostnaðar og tjóns sem
           viðskiptamenn hans kunna að verða fyrir af hans völdum,^1)
   d.
           hefur staðist próf fyrir fasteignasala.^2)

                     Undanþegnir prófi eru hæstaréttar- og héraðsdómslögmenn.
        Heimilt er að synja manni um löggildingu ef hann hefur gerst sekur um
       brot á ákvæðum almennra hegningarlaga eða verið dæmdur [í fangelsi]^3)
                                               samkvæmt ákvæðum annarra laga.

   ^1)Rg. 520/1987, sbr. 161/1994 og augl. 105/1995.^2)Rg. 519/1987, sbr.
   88/1997.^3)[2]L. 82/1998, 235. gr.

                                     3. gr.
        Sá sem öðlast vill löggildingu sem fasteignasali skal standast próf
   sem sýni að hann hafi öðlast þá þekkingu og reynslu að hann sé starfinu
   vaxinn.
        Ráðherra skipar prófnefnd til að standa fyrir prófi fyrir þá sem
   öðlast vilja löggildingu sem fasteignasalar. Skal prófnefnd skipuð til
   fjögurra ára í senn og í henni eiga sæti þrír menn og þrír til vara.

                                     4. gr.
        Ráðherra er heimilt að stofna á hæfilegum fresti til námskeiða fyrir
   þá sem þreyta vilja próf fyrir fasteignasala. Prófnefnd, eða menn sem hún
   tilnefnir, hefur á hendi forstöðu námskeiðs, sér um prófraun og ákveður
   námsefni, nema ráðherra feli það öðrum aðilum, svo sem Háskóla Íslands.
        Kostnaður vegna námskeiða og prófa, þar með talin þóknun til
   prófnefndarmanna, greiðist með kennslu- og prófgjöldum er ráðherra
   ákveður.

                                     5. gr.
        Fasteignasala er skylt að hafa í gildi ábyrgðartryggingu vegna
   fjárhagstjóns sem leitt getur af gáleysi í störfum hans eða starfsmanna
   hans. Slíka tryggingu má setja með því að kaupa vátryggingu hjá
   vátryggingafélagi sem hefur starfsleyfi hér á landi eða setja aðra
   tryggingu jafngilda að mati ráðherra. Kveða skal á um lágmark
   vátryggingarfjárhæðar vegna hvers einstaks tjónsatburðar og heildarfjárhæð
   tryggingabóta innan hvers tryggingartímabils í reglugerð. Þar sem tveir
   eða fleiri fasteignasalar starfa saman og bera óskipta bótaábyrgð á
   störfum hver annars teljast þeir fullnægja tryggingarskyldu sinni með því
   að leggja fram sameiginlega tryggingu og skal þá lágmarkstryggingarfjárhæð
   hækka um a.m.k. 10% fyrir hvern fasteignasala umfram einn.
        Ef fasteignasali, samhliða fasteignasölu, hefur með höndum
   lögmannsstörf og hefur ábyrgðartryggingu sem slíkur má telja hann hafa með
   því fullnægt tryggingarskyldu sinni samkvæmt lögum þessum. Í slíkum
   tilvikum gildir sú lágmarksfjárhæð sem hæst er.

                                     6. gr.
        Ráðherra gefur út löggildingarskírteini fyrir fasteignasala.
        Fyrir löggildingu skal aðili greiða gjald í ríkissjóð samkvæmt lögum
   um aukatekjur ríkissjóðs.
        Áður en löggilding er veitt skal aðili vinna drengskaparheit um að
   rækja í hvívetna með kostgæfni og samviskusemi starf það sem löggildingin
   veitir honum rétt til og hlíta lögum og öðrum réttarreglum er það varðar.
        Sá einn má nefna sig fasteigna-, fyrirtækja- eða skipasala sem hefur
   til þess löggildingu.

                                     7. gr.
        Löggilding til fasteignasölu er bundin við nafn.
        Fasteignasali skal tilkynna ráðherra hvar starfsstöð hans er. Hann
   getur aðeins haft eina starfsstöð en er þó heimilt að reka útibú í öðru
   sveitarfélagi en því sem starfsstöð hans er í. Tilkynna ber ráðherra um
   stofnun slíks útibús og um tilhögun á rekstri þess.

                                   II. kafli.
            Réttarstaða fasteignasala, störf þeirra og starfshættir.
                                     8. gr.
        Fasteignasali hefur réttindi og ber skyldur sem opinber
   sýslunarmaður, þar á meðal þagnarskyldu um það er hann fær vitneskju um í
   starfa sínum og leynt á að fara.

                                     9. gr.
        Fasteignasala er sjálfum óheimilt að ganga inn í samning um kaup á
   eign sem honum hefur verið falin til umboðssölu, nema hann hafi lýst því
   yfir áður en hann tók eignina til sölu að hann sé persónulegur kaupandi
   hennar.
        Fasteignasala er óheimil milliganga um sölu fasteignar hafi hann,
   vegna annarra starfa sinna eða starfsmanna sinna, sérstakar upplýsingar
   sem hafa þýðingu við sölu eignarinnar og aðrir hafa ekki aðgang að.
        Fasteignasali skal tilkynna aðilum hafi hann nokkurra annarra
   hagsmuna að gæta en að því er snertir sjálf sölulaunin.

                                    10. gr.
        Fasteignasali skal í hvívetna leysa af hendi störf sín svo sem góðar
   viðskiptavenjur bjóða. Hann skal liðsinna báðum aðilum, seljanda og
   kaupanda, og gæta réttmætra hagsmuna þeirra. Hann skal gæta þess að aðila
   séu eigi settir ólögmætir, ósanngjarnir eða óeðlilegir kostir í samningum.

                                    11. gr.
        Fasteignasali skal tryggja sér ótvírætt umboð hjá réttum aðila til að
   leita eftir tilboðum í eign eða gera tilboð í eign og eftir atvikum til að
   ganga frá samningum og annarri skjalagerð. Sama er ef óskað er annars
   liðsinnis fasteignasala við samningsgerð um þessar eignir. Greina skal
   glögglega hvort um einkaumboð er að ræða.

                                    12. gr.
        Þegar fasteignasali hefur fengið eign til sölumeðferðar eða honum
   verið falið að ganga frá kauptilboði og/eða kaupsamningsgerð skal hann
   semja rækilegt yfirlit yfir þau atriði sem máli geta skipt við sölu
   eignarinnar. Skal þess vandlega gætt að fram komi öll grundvallaratriði
   varðandi ástand eignarinnar sem skipt geta kaupanda máli, svo sem varðandi
   stærð eignarinnar og ástand, byggingarlag og byggingarefni, áhvílandi
   veðskuldir og eftir atvikum ástand neysluveitu hins selda.

                                    13. gr.
        Fasteignasala er skylt að annast alla skjalagerð varðandi sölu
   fasteigna og skal geta þess í skjölunum, þar á meðal í kauptilboðum,
   kaupsamningum, afsölum, veðbréfum og skuldabréfum, hver samið hafi. Skal
   nafn fasteignasala koma fram svo eigi verði um villst. Einnig skal
   fasteignasali geta nafns síns í öllum auglýsingum.
        Öll skjalagerð og samningsgerð skal svo úr garði gerð að hagsmunir
   beggja aðila séu tryggðir og réttarstaða hvors um sig glögg.

                                    14. gr.
        Fasteignasali skal, þegar óskað er milligöngu hans um kaup eða sölu
   eignar, gera samning við umbjóðanda sinn um þóknun fyrir starfann og
   greiðslu útlagðs kostnaðar, þar með talinn auglýsingakostnaður.

                                  III. kafli.
               Aðili fullnægir ekki skilyrðum til fasteignasölu.
                                    15. gr.
        Eftirlit með starfsemi fasteignasala er í höndum ráðherra.
        Fullnægi fasteignasali ekki lengur lögmæltum skilyrðum til
   löggildingar sem fasteignasali er honum óheimil frekari starfsemi og ber
   að skila til ráðuneytisins löggildingarskírteini sínu. Heimilt er að
   afhenda aðila löggildingarskírteinið að nýju sýni hann fram á að hann
   fullnægi lagaskilyrðum til löggildingar sem fasteignasali.
        Ef ráðherra berast upplýsingar um að maður sem ekki hefur fengið
   löggildingu til fasteignasölu stundi slíka starfsemi, eða að fasteignasali
   fullnægi ekki lengur lögmæltum skilyrðum til löggildingar sem
   fasteignasali en starfi þó áfram sem slíkur, er ráðherra heimilt að fela
   lögreglustjóra að stöðva starfsemi viðkomandi og innsigla starfsstöð hans
   þegar í stað.

                                    16. gr.
        Sæti fasteignasali ákæru í opinberu máli ber ákvörðun um sviptingu
   löggildingar undir dómara þess máls.

                                   IV. kafli.
           Heimild til útgáfu reglugerða, refsiákvæði og gildistaka.
                                    17. gr.
        Ráðherra skal setja reglugerð um námskeið og próf fyrir
   fasteignasala. Í reglugerðinni skulu vera ákvæði um prófgreinar, framkvæmd
   prófs, skipun prófnefndar og störf prófnefndarmanna. Ákvæði
   reglugerðarinnar um tilhögun námskeiðs, inntökuskilyrði, námsgreinar,
   kennslu og kennslugjöld skulu sett að fengnum tillögum prófnefndar.
        Ráðherra er heimilt að ákveða með reglugerð^1) hvaða upplýsingar
   skuli koma fram í söluyfirliti eigna og staðfesta með reglugerð stöðluð
   eyðublöð fyrir slík yfirlit. Jafnframt getur hann sett nánari ákvæði um
   stöðu, störf og starfshætti fasteignasala, þar á meðal um að tiltekin
   störf og stöður séu eigi samrýmanleg fasteignasölu. Þá má setja sérstök
   ákvæði í reglugerð um bókfærslu vegna þessara starfa.
        Ráðherra kveður í reglugerð á um prófraun og tryggingar að því er
   varðar þá sem hafa fengið leyfi til að starfa við fasteignasölu eða
   málflutning í öðru ríki á Evrópska efnahagssvæðinu.
        Í reglugerð^2) skal mælt fyrir um nánara fyrirkomulag trygginga skv.
   5. gr. og um sjálfsáhættu tryggingartaka.
        Heimilt er með reglugerð að mæla fyrir um rekstur útibúa skv. 2. mgr.
   7. gr. laga þessara.
        Heimilt er að setja reglugerð um samninga um þóknun skv. 14. gr. laga
   þessara.

   ^1)Rg. 93/1998.^2)Rg. 613/1997, sbr. 754/1997.

                                    18. gr.
        Það varðar sektum að:

   a.
           nefna sig fasteigna-, skipa- eða fyrirtækjasala án þess að hafa
           löggildingu sem slíkur,
   b.
           annast fasteignasölu án löggildingar eða heimildar samkvæmt lögum
           þessum,
   c.
           tilkynna ekki um starfsstöð eða útibú,
   d.
           semja ekki söluyfirlit eða gera það með ófullnægjandi hætti,
   e.
           árita ekki skjöl um fasteigna-, skipa- eða fyrirtækjaviðskipti eða
           gera það með ófullnægjandi hætti,
   f.
           brjóta gegn ákvæðum 12. gr.

                                    19. gr.
        Lög þessi öðlast þegar gildi.
        Þeir sem hafa fengið útgefið leyfi til fasteignasölu á grundvelli
   [3]laga nr. 47/1938 eða á grundvelli [4]laga nr. 34/1986 halda réttindum
   sínum enda fullnægi þeir skilyrðum þessara laga til löggildingar sem
   fasteignasali.

References

   Visible links
   1. http://www.althingi.is/dba-bin/lawformpr.pl?lnr=1997054
   2. file:///altext/stjt/1998.082.html
   3. file:///altext/stjtnr.html#1938047
   4. file://1986034.html
