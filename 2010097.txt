
   --------------------------------------------------------------------------

                 Lög um stofnun hlutafélaga um vegaframkvæmdir

                              2010 nr. 97 28. júní

   --------------------------------------------------------------------------

                 Ferill málsins á Alþingi.   Frumvarp til laga.

   Tóku gildi 3. júlí 2010. Breytt með l. 162/2010 (tóku gildi 1. jan. 2011).

               1. gr. Heimild til að stofna opinbert hlutafélag.
 [Innanríkisráðherra]^1) er heimilt að stofna opinbert hlutafélag sem verður að
      fullu í eigu ríkisins og hefur það að markmiði að standa að lagningu
Suðurlandsvegar frá Vesturlandsvegi austur fyrir Ölfusárbrú að nýjum gatnamótum
       við núverandi Suðurlandsveg og Vesturlandsvegar frá Kollafirði að
   Hvalfjarðargöngum og til að ljúka við Reykjanesbraut frá Kaldárselsvegi að
                  Víknavegi, ásamt nauðsynlegum undirbúningi.
Ráðherra er heimilt að fela félaginu að annast rekstur og viðhald þessara vega.
 Hlutafé félagsins við stofnun er 20 millj. kr. sem greiðast úr ríkissjóði. Við
stofnun félagsins er allt hlutafé þess í eigu íslenska ríkisins og er sala þess
                             og ráðstöfun óheimil.
               Fjármálaráðherra fer með hlut ríkisins í félaginu.
Ákvæði laga um hlutafélög gilda um félagið ef ekki er kveðið á um annað í lögum
                                    þessum.
                             ^1)L. 162/2010, 259. gr.
     2. gr. Heimild Vegagerðarinnar til að taka þátt í stofnun hlutafélags.
  Vegagerðinni er heimilt að taka þátt í stofnun hlutafélags sem hefur það að
markmiði að standa að gerð jarðganga undir Vaðlaheiði ásamt vegalagningu að þeim
auk annars nauðsynlegs undirbúnings. Heimilt er Vegagerðinni að eiga allt að 51%
  hlutafjár í félaginu og leggja til þess hlutafé í samræmi við fjárheimildir.
Ráðherra er heimilt að fela félaginu að annast rekstur og viðhald jarðganganna.
                          3. gr. Tilgangur félaganna.
     Tilgangur félaganna er að annast framkvæmdir skv 1. og 2. gr., þ.m.t.
 áætlanagerð, hönnun, útboð, samningsgerð við verktaka og annað sem nauðsynlegt
   er til að ljúka megi framkvæmd og taka gjald af umferð um viðkomandi vegi.
 Félögunum er heimilt að kaupa einstaka eða alla verkþætti sem kveðið er á um í
                            1. mgr. af Vegagerðinni.
  Félögunum er heimilt, að fengnu samþykki [ráðherra],^1) að gera hvers konar
   samninga við aðra aðila til að ná tilgangi sínum á sem hagkvæmastan hátt.
            Tilgangi félaganna skal nánar lýst í samþykktum þeirra.
                             ^1)L. 162/2010, 259. gr.
                           4. gr. Stjórnir félaganna.
Stjórnir félaganna skulu við stofnun þeirra skipaðar þremur mönnum og jafnmörgum
               til vara. Þeir skulu kosnir á aðalfundi ár hvert.
 Stjórnir félaganna skulu eins og unnt er vinna að verkefnum sem félögunum eru
         falin í samráði og samvinnu við helstu hagsmunaaðila verkefna.
 Stjórnir félaganna ráða framkvæmdastjóra sem skulu hafa reynslu af vegagerð og
                      háskólamenntun sem nýtist í starfi.
Stjórnarmenn og framkvæmdastjórar skulu hvorki taka þátt í meðferð mála þar sem
     þeir eiga hagsmuna að gæta né mála er varða aðila sem eru þeim tengdir
                         persónulega eða fjárhagslega.
                     5. gr. Samningar ríkisins við félögin.
  Ráðherra er heimilt að gera samninga við félögin um uppbyggingu, rekstur og
    viðhald þeirra framkvæmda sem þau annast uppbyggingu á skv. 1. og 2. gr.
                               6. gr. Gjaldskrá.
 Félögunum er heimilt að innheimta gjald fyrir notkun mannvirkja sem þeim hefur
 verið falið að annast framkvæmdir við. Gjaldið skal standa undir kostnaði við
 undirbúning og framkvæmd viðkomandi mannvirkja, auk eftirlits og kostnaðar við
álagningu og innheimtu gjalda. Þá er heimilt að fella inn í gjaldið kostnað við
  rekstur og viðhald viðkomandi vegar samkvæmt nánari ákvörðun [ráðherra].^1)
 Félögin skulu auglýsa gjaldskrár sínar og breytingar á þeim á heimasíðu sinni.
   Eigandi ökutækis eða umráðamaður, ef um kaupleigu er að ræða, ber ábyrgð á
  greiðslu gjalda. Gjöld skv. 1. mgr. eru aðfararhæf án undangengins dóms eða
                                    sáttar.
  Félögunum er heimilt, að fengnu samþykki [ráðherra],^1) að gera samninga við
                     aðra um innheimtu gjalda skv. 1. mgr.
                             ^1)L. 162/2010, 259. gr.
                               7. gr. Gildistaka.
                         Lög þessi öðlast þegar gildi.
