
   --------------------------------------------------------------------------

                            Lög um opinbera háskóla

                              2008 nr. 85 12. júní

   --------------------------------------------------------------------------

                 Ferill málsins á Alþingi.   Frumvarp til laga.

Tóku gildi 20. júní 2008. Breytt með l. 50/2010 (tóku gildi 12. júní 2010) og l.
                     126/2011 (tóku gildi 30. sept. 2011).

                           I. kafli. Gildissvið o.fl.
                               1. gr. Gildissvið.
 Lög þessi gilda um Háskóla Íslands og Háskólann á Akureyri sem reknir eru sem
opinberir háskólar og lúta yfirstjórn [ráðherra].^1) Opinber háskóli er í lögum
                            þessum nefndur háskóli.
  [Ráðherra]^2) birtir auglýsingu um háskóla sem starfa samkvæmt lögum þessum.
                  ^1)L. 126/2011, 488. gr. ^2)L. 50/2010, 1. gr.
                        2. gr. Sjálfstæð menntastofnun.
Háskóli er sjálfstæð menntastofnun sem heyrir undir [ráðherra],^1) sbr. 2. og 3.
  gr. laga um háskóla. Hann hefur sjálfdæmi um starfsemi sína að öðru leyti en
 kveðið er á um í lögum, reglum eða öðrum fyrirmælum sem gilda um háskólastarf.
                               ^1)L. 50/2010, 2. gr.
                                3. gr. Hlutverk.
 [Háskóli sinnir kennslu, rannsóknum, þekkingarleit og sköpun á sviði vísinda,
  fræða, tækniþróunar eða lista. Hann miðlar fræðslu til almennings og veitir
 þjóðfélaginu þjónustu í krafti þekkingar sinnar. Háskóla er enn fremur heimilt
   að sinna endurmenntun þeirra sem lokið hafa háskólaprófi í þeim fræðum sem
                            stunduð eru innan hans.
Ráðherra er heimilt að fela einstökum háskólum að sinna kennslu eða rannsóknum á
         ákveðnum afmörkuðum sviðum, ótímabundið eða til ákveðins tíma.
Um hlutverk háskóla fer að öðru leyti eftir því sem mælt er fyrir um í [1]lögum
                          nr. 63/2006, um háskóla.]^1)
                               ^1)L. 50/2010, 3. gr.

                   II. kafli. Stjórnsýsla og stjórnskipulag.
                   4. gr. Skipulagseiningar og rekstrarform.
                         Skipulagseiningar háskóla eru:
                a. skólar og deildir, sbr. IV. kafla laga þessara,
      b. háskólastofnanir sem heyra undir háskólaráð samkvæmt ákvörðun þess,
      c. háskólastofnanir sem heyra undir skóla eða deildir samkvæmt ákvörðun
                                   skólaráðs,
               d. háskólastofnanir sem starfa á grundvelli sérlaga.
Heimilt er í reglum,^1) er háskólaráð setur, að nota önnur heiti fyrir skóla og
     deildir, sbr. a-lið 1. mgr., og að háskóli starfi á grundvelli annarra
                               skipulagseininga.
        ^1)Rgl. 480/2010, sbr. rgl. 553/2011. Rgl. 482/2010. Rgl. 483/2010.
                      5. gr. Háskólaráð og stjórn háskóla.
Stjórn háskóla er falin háskólaráði og rektor. Háskólaráð markar heildarstefnu í
  kennslu og rannsóknum og mótar skipulag háskóla. Háskólaráð fer með almennt
eftirlit með starfsemi háskólans í heild, einstakra skóla og háskólastofnana og
 ber ábyrgð á því að háskóli starfi í samræmi við lög og stjórnvaldsfyrirmæli.
   Háskólaráð fer með úrskurðarvald í málefnum háskólans, einstakra skóla og
        stofnana sem honum tengjast og heyra undir háskólaráð eða skóla.
   Háskólaráð ber ábyrgð á framkvæmd samstarfssamninga sem háskóli gerir við
 fyrirtæki og aðrar stofnanir. Þá hefur háskólaráð yfirumsjón með fyrirtækjum,
                       sjóðum og almennum eignum háskóla.
       Háskólaráð setur reglur og viðmið um ráðningu starfsfólks skóla og
                háskólastofnana, sbr. b- og c-lið 1. mgr. 4. gr.
  Háskólaráð getur framselt ákvörðunarvald sem rektor eða öðrum stjórnendum er
fengið í einstökum málum eða málaflokkum til annarra stjórnenda enda sé það gert
                       skriflega og tilkynnt sérstaklega.
Fái háskólaráð til meðferðar málefni er varðar sérstaklega einn skóla skal ráðið
  leita álits forseta hans áður en málefnið er leitt til lykta. Með sama hætti
skal háskólaráð leita álits forstöðumanns háskólastofnunar sem ekki heyrir undir
                                     skóla.
                        6. gr. Fulltrúar í háskólaráði.
       Rektor á sæti í háskólaráði og er hann jafnframt formaður ráðsins.
 Í háskólaráði háskóla með færri en 5.000 nemendur skulu auk rektors eiga sæti
               sex fulltrúar, tilnefndir til tveggja ára í senn:
      1. [Tveir fulltrúar háskólasamfélagsins tilnefndir af háskólafundi.]^1)
       2. Einn fulltrúi tilnefndur af heildarsamtökum nemenda við háskólann.
                   3. [Einn fulltrúi tilnefndur af ráðherra.]^1)
   4. Tveir fulltrúar tilnefndir af þeim fulltrúum sem fyrir eru í háskólaráði.
 Í háskólaráði háskóla með fleiri en 5.000 nemendur skulu auk rektors eiga sæti
               tíu fulltrúar, tilnefndir til tveggja ára í senn:
      1. [Þrír]^1) fulltrúar háskólasamfélagsins tilnefndir af háskólafundi.
      2. Tveir fulltrúar tilnefndir af heildarsamtökum nemenda við háskólann.
                  3. [Tveir fulltrúar tilnefndir af ráðherra.]^1)
        4. [Þrír]^1) fulltrúar tilnefndir af þeim fulltrúum sem fyrir eru í
                                  háskólaráði.
Hverjum fulltrúa skv. 1., 2. og 3. tölul. 2. mgr. og 1., 2. og 3. tölul. 3. mgr.
                           skal tilnefndur varamaður.
   [Tveir fulltrúar skv. 4. tölul. 2. mgr., þrír fulltrúar skv. 4. tölul. 3.
mgr.]^1) og einn sameiginlegur varamaður fyrir þá skulu tilnefndir sameiginlega
 af rektor og öðrum fulltrúum skv. 1., 2. og 3. tölul. 2. mgr. og 1., 2. og 3.
 tölul. 3. mgr. þegar þeir hafa verið tilnefndir í ráðið til næstu tveggja ára.
Við tilnefningu fulltrúa skv. 3. og 4. tölul. 2. mgr. og 3. og 4. tölul. 3. mgr.
 skal leitast við að tryggja sem víðtækasta þekkingu og reynslu háskólanum til
  stuðnings og fulltrúarnir mega ekki vera starfsmenn eða nemendur háskólans.
 Þegar þeir fulltrúar sem taldir eru í þessari málsgrein hafa verið tilnefndir
                          telst háskólaráð fullskipað.
    Háskólaráð setur nánari reglur um val á fulltrúum háskólasamfélagsins og
  nemenda. Leita skal umsagnar háskólafundar og heildarsamtaka nemenda háskóla
               áður en slíkar reglur eru settar eða þeim breytt.
                ^1)L. 50/2010, 4. gr., sbr. einnig brbákv. I í s.l.
                           7. gr. Fundir háskólaráðs.
 Háskólaráð heldur fundi eftir þörfum. Æski þrír fulltrúar í háskólaráði fundar
                      er formanni skylt að boða til hans.
 Háskólaráð er ekki ályktunarfært nema fimm atkvæðisbærir háskólaráðsmenn sæki
  fund hið fæsta. Afl atkvæða ræður úrslitum mála. Ef atkvæði falla jöfn sker
                              atkvæði formanns úr.
 Rektor boðar fundi háskólaráðs. Háskólaráð setur reglur um undirbúning funda,
  fundarboð, fundarsköp, birtingu ákvarðana og annað er lýtur að starfsháttum
                   ráðsins og ekki er ákveðið í lögum þessum.
                             8. gr. Háskólarektor.
      [Ráðherra]^1) skipar háskólarektor til fimm ára samkvæmt tilnefningu
  háskólaráðs. Háskólaráð setur reglur um hvernig staðið skuli að tilnefningu
      rektors. Getur háskólaráð ákveðið hvort tilnefning þess fari fram að
               undangengnum kosningum eða auglýsingu embættisins.
Rektor er formaður háskólaráðs. Hann er yfirmaður stjórnsýslu háskólans og æðsti
 fulltrúi hans gagnvart mönnum og stofnunum innan háskólans og utan hans. Hann
  stýrir starfsemi háskólans og hefur frumkvæði að því að háskólaráð marki sér
 heildarstefnu í málefnum háskólans. Rektor ber ábyrgð á og hefur eftirlit með
  allri starfsemi háskólans, þ.m.t. ráðningar- og fjármálum einstakra skóla og
   stofnana. Hann ber ábyrgð á gerð starfs- og rekstraráætlana og að þær séu
      samþykktar af háskólaráði. Á milli funda háskólaráðs fer rektor með
                    ákvörðunarvald í öllum málum háskólans.
      Rektor ræður forseta fyrir hvern skóla, sbr. 12. gr., og setur honum
 erindisbréf. Háskólaráð getur heimilað að rektor ráði aðstoðarrektor, einn eða
                                    fleiri.
    Rektor ræður starfsfólk sameiginlegrar stjórnsýslu háskóla og setur því
                        erindisbréf eða starfslýsingar.
                               ^1)L. 50/2010, 5. gr.

                           III. kafli. Háskólafundur.
                             9. gr. Háskólafundur.
 Háskólafundur er samráðsvettvangur háskólasamfélagsins þar sem fram fer umræða
     um þróun og eflingu háskólans. Háskólafundur [mótar og setur fram]^1)
sameiginlega vísinda- og menntastefnu háskólans að frumkvæði rektors. Háskólaráð
 getur leitað umsagnar háskólafundar um hvaðeina sem varðar starfsemi háskóla,
    einstakra skóla eða stofnana. Háskólaráð getur einnig falið háskólafundi
            umfjöllun um fagleg málefni og akademíska stefnumörkun.
 Háskólafundur er ályktunarbær um þau málefni sem fundurinn telur að varði hag
                              háskólasamfélagsins.
Ákvörðunum háskólaráðs, rektors, forseta skóla eða forstöðumanna háskólastofnana
                     verður ekki skotið til háskólafundar.
                               ^1)L. 50/2010, 6. gr.
                       10. gr. Fulltrúar á háskólafundi.
Á háskólafundi eiga sæti rektor, forsetar og formenn deilda. Þar sitja jafnframt
    kennarar og sérfræðingar úr skólum og stofnunum háskóla, ásamt fulltrúum
   stofnana sem starfa samkvæmt sérlögum eða tengjast háskólanum sérstaklega.
            Fulltrúar skóla skulu kjörnir á skólafundi, sbr. 14. gr.
 Á háskólafundi eiga einnig sæti til tveggja ára í senn tveir fulltrúar samtaka
háskólakennara kjörnir í skriflegri kosningu úr hópi félagsmanna sem ekki gegna
störfum forseta og tveir fulltrúar starfsmanna við stjórnsýslu háskólans kjörnir
   í skriflegri atkvæðagreiðslu. Auk þess á sæti á háskólafundi einn fulltrúi
 nemenda á móti hverjum fimm fulltrúum annarra aðila innan háskólans, og skulu
        þeir kjörnir í sérstökum kosningum til [tveggja ára]^1) í senn.
      Háskólaráð setur nánari reglur^2) um fjölda fulltrúa sem sæti eiga á
 háskólafundi og um val þeirra. Í reglum skal jafnframt kveðið á um kosningu og
 setu fulltrúa annarra stofnana og samtaka á háskólafundi en þeirra sem taldir
                    eru í 1. mgr. og um atkvæðisrétt þeirra.
     Rektor boðar háskólafund og stýrir honum eða felur öðrum stjórn hans.
   Háskólafund skal halda að minnsta kosti einu sinni á hverju ári. Æski ^2/3
    hlutar fulltrúa á háskólafundi fundar er rektor skylt að boða til hans.
                      ^1)L. 50/2010, 7. gr. ^2)Rgl. 984/2008.

                        IV. kafli. Skólar og stofnanir.
                          11. gr. Skólar og stofnanir.
 Skólar eru megineiningar háskóla og deildir grunneiningar. Háskólaráð ákvarðar
  hlutverk, mörk og verkaskiptingu milli skóla og kveður á um skipan þeirra í
reglum. Hver skóli skiptist í deildir samkvæmt tillögu skólans sem lögð er fyrir
        háskólaráð. Leita skal umsagnar háskólafundar áður en gerðar eru
                    grundvallarbreytingar á skólaskipaninni.
Innan skóla fer fram kennsla, rannsóknir og stjórnun. Skólar eru sjálfstæðir um
      fagleg og rekstrarleg málefni innan þeirra marka sem ákvörðuð eru af
    háskólaráði. Deildir bera faglega ábyrgð á háskólakennslu og rannsóknum.
 Við skóla og deildir er heimilt að starfrækja sérstakar háskólastofnanir, sbr.
    c-lið 1. mgr. 4. gr., og rannsóknastofur sem settar eru á stofn samkvæmt
     ákvörðun skólaráðs og samkvæmt nánari reglum^1) sem háskólaráð setur.
    ^1)Rgl. 844/2001, sbr. rgl. 895/2005 og rgl. 315/2009. Rgl. 502/2002, sbr.
 rgl. 1026/2003, rgl. 279/2006, rgl. 346/2008, rgl. 317/2009 og rgl. 785/2009.
    Rgl. 1055/2006, sbr. rgl. 345/2008 og rgl. 316/2009. Rgl. 370/2009. Rgl.
 570/2009. Rgl. 572/2009. Rgl. 1021/2009. Rgl. 1022/2009. Rgl. 1023/2009. Rgl.
   542/2010. Rgl. 543/2010. Rgl. 544/2010. Rgl. 545/2010. Rgl. 546/2010. Rgl.
   547/2010. Rgl. 548/2010. Rgl. 549/2010. Rgl. 550/2010. Rgl. 551/2010. Rgl.
             554/2010. Rgl. 554/2011. Rgl. 555/2011. Rgl. 685/2011.
                   12. gr. Forsetar skóla og deildarformenn.
  Daglegri starfsemi skóla stýrir forseti. Rektor ræður forseta hvers skóla að
undangenginni auglýsingu. Heimilt er rektor að kalla starfsmann háskóla til þess
   að vera forseti yfir skóla. Um tímalengd ráðningar fer samkvæmt reglum sem
              háskólaráð setur. Rektor setur forsetum erindisbréf.
Í umboði háskólaráðs og rektors á forseti frumkvæði að mótun stefnu fyrir skóla,
  hefur eftirlit með starfi og stjórnsýslu hans og ræður til hans starfsfólk.
 Forseti ber ábyrgð á fjármálum og almennum gæðakröfum skóla gagnvart rektor og
  háskólaráði, sbr. 5. gr. Forseti velur deildarformenn til tveggja ára í senn
       samkvæmt tilnefningu deildarfundar. Háskólaráð setur reglur um val
                                deildarformanna.
                               13. gr. Skólaráð.
Forseti og deildarformenn mynda skólaráð. Í skólaráði skal einnig sitja fulltrúi
    nemenda, einn eða fleiri, sem valinn er af nemendum samkvæmt reglum sem
 háskólaráð setur. Skólaráð fjallar um sameiginleg málefni skólans, þar á meðal
    ákvarðanir deilda um námsframboð. [Háskólaráði er heimilt að ákveða að í
skólaráði sitji einnig fulltrúar tiltekinna kennslugreina sem saman mynda deild.
   Enn fremur er háskólaráði heimilt að ákveða að í skólaráði sitji fulltrúi
    opinberrar stofnunar sem er í mjög nánu samstarfi um kennslu og þjálfun
                                  nemenda.]^1)
  Háskólaráð setur nánari reglur um starfsemi skóla, stjórn þeirra, skiptingu
      skóla í deildir, hlutverk deildarformanna og skóla- og deildarfundi.
                               ^1)L. 50/2010, 8. gr.
                              14. gr. Skólafundir.
 Skólafundur, sem forseti stýrir í umboði rektors, er samráðsvettvangur þar sem
fram fer umræða um innri málefni skóla. Háskólaráð getur leitað umsagnar fundar
skóla um hvaðeina sem varðar starfsemi skólans og þeirra deilda sem starfræktar
                                 eru við hann.
  Skólafundur er ályktunarbær um þau málefni sem fundurinn telur að varði hag
skóla. Ályktanir fundar skóla skulu kynntar háskólaráði, rektor, forstöðumönnum
              háskólastofnana og öðrum þeim er þær kunna að varða.
  Ákvörðunum háskólaráðs, rektors, forseta eða forstöðumanns háskólastofnunar
 verður ekki skotið til skólafundar. Sama gildir um húsfundi í háskólastofnun,
                        sbr. b- og c-lið 1. mgr. 4. gr.

                         V. kafli. Starfsfólk háskóla.
                              15. gr. Starfsheiti.
Starfsheiti kennara við háskóla skulu vera prófessor, dósent, lektor og aðjunkt.
   Háskólaráð getur sett nánari reglur um þessi og önnur starfsheiti sem það
                                ákveður að nota.
   Háskólakennarar hafa með höndum og bera ábyrgð á kennslu sem fram fer til
                            viðurkenndrar prófgráðu.
 Háskólakennarar og sérfræðingar hafa með höndum sjálfstæðar vísindarannsóknir.
 Forstöðumenn stofnana hafa með höndum háskólakennslu og sjálfstæðar rannsóknir
              ef kveðið er á um það í reglum viðkomandi stofnunar.
  Háskólaráð setur nánari reglur^1) um starfsheiti og starfsskyldur þeirra sem
   ráðnir eru í akademísk störf samkvæmt ákvæðum þessa kafla, sem og um leyfi
                              þeirra frá störfum.
     ^1)Rgl. 605/2006, sbr. rgl. 968/2009. Rgl. 1096/2008, sbr. rgl. 541/2010.
                         Rgl. 971/2009. Rgl. 263/2010.
                              16. gr. Dómnefndir.
  Háskóli skal setja á fót dómnefnd til þess að meta hæfi þeirra sem sækja um
akademísk störf eða fá boð um slíkt starf. Þeir sem hljóta akademískt starf við
 háskóla eða háskólastofnun skulu hafa lokið meistaraprófi hið minnsta eða hafa
jafngilda þekkingu og reynslu að mati dómnefndar. Þeir skulu jafnframt hafa sýnt
   þann árangur í starfi að þeir njóti viðurkenningar á viðkomandi sérsviði.
Skóla eða stofnun er heimilt að gera kröfu um að umsækjendur um akademískt starf
                    hafi doktorspróf á viðkomandi sérsviði.
 Um skipan, störf og niðurstöður dómnefndar fer skv. 18. gr. laga um háskóla og
reglum sem háskólaráð setur að fenginni umsögn háskólafundar. Í þeim reglum skal
 tryggt að umsóknir hljóti faglega og óvilhalla meðferð. Heimilt er að taka upp
                  fyrirkomulag fastra dómnefnda innan háskóla.
                            17. gr. Veiting starfa.
 [Rektor veitir ótímabundin akademísk störf við háskóla og framgang akademískra
 starfsmanna. Forseti fræðasviðs veitir tímabundin akademísk störf við skóla og
stofnanir sem heyra undir skóla í umboði rektors. Forstöðumaður veitir akademísk
 störf við stofnun sem heyrir undir háskólaráð í umboði rektors. Veiting starfs
 skal ákveðin á grundvelli tillögu sem gerð er samkvæmt nánari reglum^1) settum
 af háskólaráði en þær afmarka jafnframt umboð forseta og forstöðumanna. Þegar
       starf hefur verið veitt skal gerður um það ráðningarsamningur.]^2)
 Akademískt starf, sem veitt er við háskóla, skal áður hafa verið auglýst laust
      til umsóknar. Rektor háskóla, samkvæmt tillögu skóla og með samþykki
háskólaráðs, getur þó boðið vísindamanni að taka við slíku starfi án þess að það
sé auglýst laust til umsóknar. Háskóla er jafnframt heimilt að víkja frá skyldu
  til auglýsinga þegar í hlut eiga störf sem byggjast á sérstökum tímabundnum
styrkjum, störf sem tengjast sérstökum tímabundnum verkefnum, störf sem nemendur
    gegna við háskólann samhliða rannsóknartengdu framhaldsnámi og störf við
háskólann sem tengjast tilteknu starfi utan hans á grundvelli samstarfssamnings.
    Starf er ekki auglýst þegar um er að ræða framgang eða tilflutning milli
               starfsheita samkvæmt reglum settum af háskólaráði.
Ráðningarsamningur um akademískt starf getur verið ótímabundinn eða tímabundinn
   til allt að fimm ára. Þegar sérstaklega stendur á er heimilt að framlengja
        tímabundna ráðningu um allt að tvö ár fram yfir fimm ára markið.
                      ^1)Rgl. 263/2010. ^2)L. 50/2010, 9. gr.

                              VI. kafli. Nemendur.
                               18. gr. Innritun.
  Rektor, og forsetar í umboði hans, bera ábyrgð á innritun nemenda í háskóla.
  Nemendur, sem hefja nám til fyrstu háskólagráðu í háskóla, skulu hafa lokið
    stúdentsprófi eða öðru jafngildu prófi. Háskóla er þó heimilt að innrita
nemendur sem ekki hafa lokið stúdentsprófi eða öðru jafngildu prófi ef þeir hafa
öðlast reynslu eða ráða yfir þekkingu og færni sem svarar til krafna skólans um
                     undirbúning fyrir nám á háskólastigi.
    Háskólaráð setur, að fenginni tillögu skóla eftir því sem við á, nánari
                       reglur^1) um eftirfarandi atriði:
   a. kröfur um undirbúning til viðbótar stúdentsprófi í einstökum námsleiðum í
                                   grunnnámi,
            b. inntökuskilyrði í einstakar námsleiðir í framhaldsnámi,
         c. inntöku- eða stöðupróf sem viðhöfð eru á einstökum námsleiðum,
     d. mat á reynslu, þekkingu og færni nemenda sem ekki hafa lokið formlegu
                    undirbúningsnámi á framhaldsskólastigi.
 Reglur um takmörkun á fjölda nemenda sem teknir eru inn á einstakar námsleiðir
skulu settar fyrir fram fyrir hvert háskólaár. Í slíkum reglum skal taka mið af
  skilyrðum háskóla til þess að veita kennslu á viðkomandi námsleið. Í reglum
háskólaráðs er heimilt að takmarka fjölda nemenda inn á einstaka námsleiðir enda
         séu þá ekki fyrir hendi skilyrði til inntöku allra umsækjenda.
   ^1)Rgl. 502/2002, sbr. rgl. 902/2010. Rgl. 239/2004, sbr. rgl. 278/2006, rgl.
  452/2007 og rgl. 499/2011. Rgl. 319/2009, sbr. rgl. 371/2009, rgl. 463/2009,
    rgl. 215/2011 og rgl. 498/2011. Rgl. 972/2009, sbr. rgl. 155/2010. Rgl.
153/2010, sbr. rgl. 153/2011. Rgl. 154/2010. Rgl. 154/2011. Rgl. 155/2011. Rgl.
   213/2011. Rgl. 214/2011. Rgl. 500/2011. Rgl. 501/2011. Rgl. 641/2011. Rgl.
                            642/2011. Rgl. 643/2011.
                      19. gr. Réttindi og skyldur nemenda.
  Háskólaráð setur, að fenginni umsögn heildarsamtaka nemenda innan háskólans,
   reglur um réttindi og skyldur nemenda, þ.m.t. um málskotsrétt þeirra innan
                                   háskólans.
 Nemandi skal forðast að hafast nokkuð það að í námi sínu eða í framkomu sinni
  innan og utan skólans sem er honum til vanvirðu eða álitshnekkis eða varpað
                        getur rýrð á nám hans eða skóla.
 Gerist nemandi sekur um háttsemi skv. 2. mgr. eða sem er andstæð lögum þessum
eða reglum settum samkvæmt þeim skal forseti þess skóla þar sem hann er skráður
  til náms taka mál hans til meðferðar. Að teknu tilliti til alvarleika brots
getur forseti veitt nemanda áminningu eða vikið honum úr skóla um tiltekinn tíma
eða að fullu. Áður en ákvörðun um brottrekstur er tekin skal gefa nemanda kost á
     að tjá sig um málið. Nemanda er heimilt að skjóta ákvörðun forseta til
áfrýjunarnefndar samkvæmt lögum um háskóla. Málskot frestar framkvæmd ákvörðunar
                                    forseta.
Rektor getur að hæfilegum tíma liðnum heimilað nemanda, sem vikið hefur verið að
fullu úr skóla, að skrá sig aftur til náms í háskólanum ef aðstæður hafa breyst.
 Nemanda er heimilt að skjóta synjun rektors um skráningu til áfrýjunarnefndar.

                  VII. kafli. Kennsla, prófhald og prófgráður.
                        20. gr. Kennsla, kennsluhættir.
Háskólaráð setur reglur um lengd háskólaárs og skiptingu þess í kennslumissiri.
Fyrirlestrar, æfingar og námskeið í háskóladeildum eru fyrir skrásetta stúdenta
en kennara er heimilt að veita öðrum kost á að sækja slíka kennslu nema forseti
                              mæli öðruvísi fyrir.
   Kennsla skal fara fram í námskeiðum sem metin eru í einingum, sbr. lög um
  háskóla. Háskólaráð skal setja almennar reglur um mat námskeiða til eininga.
  Skólar skulu setja almennar reglur um kennslu og kennsluhætti sem háskólaráð
                                  staðfestir.
                           21. gr. Próf og prófhald.
 Háskólaráð skal setja reglur um prófhald, þ.m.t. viðurkenningu erlendra prófa,
   inntöku- og undirbúningspróf, einkunnir og annað er að prófum lýtur. Hver
   háskóli ræður tilhögun prófa að svo miklu leyti sem ekki eru sett bindandi
                      ákvæði um það í reglum háskólaráðs.
 Sameiginleg stjórnsýsla hvers [háskóla]^1) annast skipulag og framkvæmd prófa.
 Nemandi á rétt á að fá útskýringar kennara á mati skriflegrar úrlausnar sinnar
ef hann æskir þess innan 15 daga frá birtingu einkunnar. Vilji nemandi, sem ekki
    hefur staðist próf, þá eigi una mati kennarans getur hann snúið sér til
 viðkomandi forseta. Skal þá prófdómari skipaður í hverju tilviki. Einnig getur
  kennari eða meiri hluti nemenda, telji þeir til þess sérstaka ástæðu, óskað
                     skipunar prófdómara í einstöku prófi.
Heimilt er í reglum háskólaráðs að kveða á um námsframvindu og hámarkstímalengd
                                    í námi.
  Deild er heimilt að meta nám sem nemandi hefur stundað utan deildarinnar sem
hluta af námi við deildina enda uppfylli námið sambærilegar gæða- og námskröfur
          og gerðar eru á grundvelli laga þessara og laga um háskóla.
                              ^1)L. 50/2010, 10. gr.
                              22. gr. Prófgráður.
  Um prófgráður sem háskóla er heimilt að veita fer samkvæmt lögum um háskóla,
 sbr. þó 23. gr. laga þessara. Háskólaráði er heimilt að setja nánari reglur um
                        prófgráður á grundvelli þeirra.
                            23. gr. Doktorsnafnbót.
Háskólar hafa rétt til að veita doktorsnafnbót í heiðursskyni. Doktorsnafnbót í
 heiðursskyni verður ekki veitt nema samkvæmt tillögu skólaráðs og með samþykki
                                  háskólaráðs.
       Háskólar hafa rétt til að veita doktorsnafnbót með vörn sérstakrar
      doktorsritgerðar og setur háskólaráð almennar reglur um vörn slíkra
                                doktorsritgerða.
                           [23. gr. a. Endurmenntun.
      Háskóla er heimilt að bjóða upp á endurmenntun þeirra sem hafa lokið
háskólaprófi í þeim fræðum sem viðurkenning hans tekur til, sbr. [2]3. gr. laga
                            um háskóla, nr. 63/2006.
       Með hugtakinu endurmenntun er í lögum þessum átt við eftirfarandi:
              a. námskeið fyrir háskólamenntað fólk á fagsviði þess,
    b. viðbótarnám fyrir háskólamenntað fólk á þverfaglegum grunni sem miðar að
             skilgreindum námslokum eða prófgráðu skv. 22. gr.]^1)
               ^1)L. 50/2010, 11. gr., sbr. einnig brbákv. II í s.l.

                         VIII. kafli. Fjárhagsmálefni.
                              24. gr. Fjármögnun.
Hver háskóli hefur sjálfstæða fjárveitingu á fjárlögum. Ráðherra gerir tillögur
um fjárframlög til hvers háskóla til að mæta útgjöldum til kennslu, rannsókna og
                               annarra verkefna.
Háskóla er heimilt að afla sér tekna til viðbótar við framlög skv. 1. mgr. með:
     a. skrásetningargjöldum sem nemendur greiða við skráningu í nám, allt að
45.000 kr. fyrir hvern nemanda á ársgrundvelli; álögð gjöld samkvæmt þessum lið
    skulu eigi skila háskóla hærri tekjum en sem nemur samanlögðum útgjöldum
 háskólans vegna nemendaskráningar og þjónustu við nemendur sem ekki telst til
                  kostnaðar við kennslu og rannsóknastarfsemi,
   b. gjöldum til að standa undir útgáfu staðfestra vottorða, gerð, fyrirlögn og
               yfirferð stöðu-, inntöku-, upptöku- og fjarprófa,
     c. gjöldum fyrir þjónustu sem telst utan þeirrar þjónustu sem háskóla er
                                skylt að veita,
   d. gjöldum fyrir þjónustu sem háskóli veitir og grundvölluð er á samningi við
          [ráðuneytið],^1) sbr. d-lið 2. mgr. 21. gr. laga um háskóla,
                e. [gjöldum fyrir endurmenntun skv. 23. gr. a],^2)
                  [f. gjöldum fyrir fræðslu fyrir almenning.]^2)
 Heimilt er að taka 15% hærra gjald af þeim sem fá leyfi til skrásetningar utan
                auglýstra skráningartímabila, sbr. a-lið 2. mgr.
Háskólaráð setur nánari reglur um gjaldtöku og ráðstöfun gjalda samkvæmt þessari
         grein. Í reglum háskólaráðs er heimilt að mæla fyrir um lækkun
skrásetningargjalds til tekjulítilla stúdenta er búa við örorku eða fötlun, sbr.
   [3]2. gr. laga nr. 59/1992, um málefni fatlaðra. Heimilt er að miða slíkar
reglur við tekjumörk og hvort lækkun sé í formi fastrar krónutölu eða hlutfalls
af skrásetningargjaldi. Í reglum háskólaráðs er jafnframt heimilt að verja hluta
                skrásetningargjalds til félagssamtaka stúdenta.
     ^1)L. 126/2011, 488. gr. ^2)L. 50/2010, 12. gr., sbr. einnig brbákv. II í
                                      s.l.
                           25. gr. Þjónustusamningar.
     Háskólaráði er heimilt að semja við stúdenta, samtök þeirra og félög,
hollvinasamtök, einstaklinga, samtök þeirra og fyrirtæki eða opinberar stofnanir
 um að taka að sér þjónustu fyrir hönd háskóla enda sé farið að ákvæðum 30. gr.
                          laga um fjárreiður ríkisins.

                            IX. kafli. Ýmis ákvæði.
                    26. gr. Önnur viðfangsefni og starfsemi.
 Háskóla er heimilt, með samþykki [ráðherra],^1) að eiga aðild að hlutafélögum,
  sjálfseignarstofnunum eða félögum með takmarkaða ábyrgð ef starfsemi þeirra
samrýmist þeim markmiðum sem háskólanum eru sett og aðild þjónar hagsmunum hans.
  Háskólaráð fer með eignarhlut háskólans í slíkum fyrirtækjum en getur veitt
  skóla, stofnun eða öðrum aðila innan háskóla umboð til að fara með hlutinn.
Háskóla er heimilt að stofna og starfrækja sérstaka rannsóknar- og þróunarsjóði.
    Skal um þá sett skipulagsskrá sem [ráðherra]^1) og háskólaráð staðfesta.
              Skipulagsskráin skal birt í B-deild Stjórnartíðinda.
   Háskóla er heimilt að semja við aðrar stofnanir og fyrirtæki, sem tengjast
   starfssviði skólans, um kennslu, rannsóknir og ráðningu kennara og annarra
                                  starfsmanna.
                              ^1)L. 50/2010, 13. gr.
                               27. gr. Ársfundur.
Háskóli skal árlega halda opinn ársfund þar sem fjárhagur skólans og meginatriði
                         starfsáætlunar hans eru kynnt.
                    28. gr. Birting reglna og kennsluskrár.
   Reglur^1) þær, sem háskólaráð setur samkvæmt lögum þessum, skulu birtar í
                            B-deild Stjórnartíðinda.
Hver skóli semur og birtir eigin kennsluskrá. Árlega skal birt kennsluskrá fyrir
                               háskólann í heild.
      ^1)Rgl. 387/2009 (fyrir Háskólann á Akureyri), sbr. rgl. 494/2011. Rgl.
   389/2009. Rgl. 569/2009 (fyrir Háskóla Íslands), sbr. rgl. 787/2009, rgl.
  970/2009, rgl. 1024/2009, rgl. 152/2010, rgl. 262/2010, rgl. 226/2011, rgl.
  497/2011, rgl. 552/2011 og rgl. 832/2011. Rgl. 610/2009. Rgl. 611/2009, sbr.
rgl. 246/2010. Rgl. 864/2009. Rgl. 885/2009, sbr. rgl. 322/2011. Rgl. 481/2010.
                         Rgl. 484/2010. Rgl. 212/2011.

                           X. kafli. Gildistaka o.fl.
                              29. gr. Gildistaka.
                         Lög þessi öðlast þegar gildi.
      Ákvæði til bráðabirgða. Þrátt fyrir 1. gr. laga þessara gilda þau um
       Kennaraháskóla Íslands til 1. júlí 2008, sbr. [4]lög um sameiningu
            Kennaraháskóla Íslands og Háskóla Íslands, nr. 37/2007.
 Við gildistöku laga þessara heldur starfsfólk Háskólans á Akureyri og Háskóla
 Íslands, sem hefur verið skipað eða ráðið á grundvelli [5]laga nr. 41/1999 og
             [6]laga nr. 40/1999, störfum sínum og starfsréttindum.
 Skipan háskólaráðs samkvæmt lögum þessum skal lokið fyrir 1. október 2008. Við
 slíka ráðstöfun fellur niður umboð háskólaráðs Háskóla Íslands og Háskólans á
                                   Akureyri.
Ákvæði reglna, sem háskólaráð Kennaraháskóla Íslands,^1) Háskólans á Akureyri^2)
    og Háskóla Íslands^3) hafa sett á grundvelli gildandi laga um viðkomandi
háskóla, gilda með áorðnum breytingum, að svo miklu leyti sem þau fara ekki gegn
   þessum lögum, þar til háskólaráð hefur sett nýjar reglur samkvæmt ákvæðum
                                 þessara laga.
       Við gildistöku laga þessara skulu skólar við Háskóla Íslands vera
félagsvísinda-, laga- og viðskiptasvið, heilbrigðisvísindasvið, hugvísindasvið,
  verkfræði- og raunvísindasvið og menntavísindasvið. Deildir við Háskólann á
Akureyri eru félagsvísinda- og lagadeild, heilbrigðisvísindadeild, kennaradeild
  og viðskipta- og raunvísindadeild. Fyrir árslok 2008 skulu háskólar, sem lög
 þessi taka til, laga sig að ákvæðum laga þessara um skóla, sbr. 2. mgr. 4. gr.
  [7]Lög nr. 57/1999, um búnaðarfræðslu, skulu endurskoðuð fyrir árslok 2009.
      ^1)Sjá nú rgl. 843/2001, sbr. rgl. 70/2003. ^2)Sjá nú rg. 292/1992, rg.
393/1996, rgl. 459/2000, rgl. 876/2003, sbr. rgl. 388/2009; rgl. 925/2004, rgl.
413/2006, rgl. 414/2006, rgl. 757/2006, sbr. rgl. 546/2009; rgl. 1157/2007, rgl.
 1207/2007, sbr. rgl. 1358/2007; rgl. 1208/2007, rgl. 156/2008, rgl. 157/2008.
   ^3)Sjá nú rgl. 296/2001, rgl. 720/2001, rgl. 829/2001, rgl. 498/2002, rgl.
664/2002, rgl. 156/2003, sbr. rgl. 850/2003; rgl. 164/2003, rgl. 315/2003, rgl.
  385/2003, rgl. 517/2003, rgl. 1041/2003, sbr. rgl. 255/2004; rgl. 1042/2003,
   sbr. rgl. 277/2006 og rgl. 1057/2006; rgl. 1046/2003, rgl. 140/2004, rgl.
   240/2004, rgl. 257/2004, rgl. 259/2004; rgl. 951/2004, rgl. 540/2005, rgl.
1236/2005, rgl. 478/2006, rgl. 798/2006, rgl. 340/2007, rgl. 343/2007, sbr. rgl.
 487/2007 og rgl. 738/2007; rgl. 344/2007, rgl. 890/2007, rgl. 1298/2007, sbr.
                                 rgl. 341/2008.

References

   Visible links
   1. file://2006063.html
   2. file://2006063.html#g3
   3. file://1992059.html#g2
   4. file://2007037.html
   5. file://1999041.html
   6. file://1999040.html
   7. file://1999057.html
