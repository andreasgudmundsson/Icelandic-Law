
   --------------------------------------------------------------------------

                                Lög um fiskrækt

                              2006 nr. 58 14. júní

   --------------------------------------------------------------------------

                 Ferill málsins á Alþingi.   Frumvarp til laga.

 Tóku gildi 1. júlí 2006. Breytt með l. 167/2007 (tóku gildi 1. jan. 2008), l.
 81/2008 (tóku gildi 1. júlí 2008) og l. 126/2011 (tóku gildi 30. sept. 2011).

                        I. kafli. Markmið og gildissvið.
                                1. gr. Markmið.
   Markmið laga þessara er að stuðla að fiskrækt í ferskvatni. Við framkvæmd
laganna skal þess ávallt gætt að sem minnst röskun verði á vistkerfi ferskvatns
   og á villtum ferskvatnsfiskstofnum og að sjálfbærri nýtingu þeirra sé ekki
                                stefnt í hættu.
                               2. gr. Gildissvið.
   Lög þessi taka til allrar fiskræktar sem fram fer í ferskvatni á íslensku
forráðasvæði. Við framkvæmd þeirra skal gætt samræmis við framkvæmd laga um lax-
 og silungsveiði, laga um eldi vatnafiska og laga um varnir gegn fisksjúkdómum.
                             3. gr. Skilgreiningar.
 Í lögum þessum, reglugerðum og reglum, settum á grundvelli þeirra, er merking
                             hugtaka sem hér segir:
     1. Alifiskur: Fiskur sem alinn er eða látinn ganga sjálfala í tjörnum eða
                                    ílátum.
       2. Eldisdýr: Lifandi fiskur, krabbadýr eða lindýr frá eldisstöð, óháð
 þroskastigi, að meðtöldum dýrum sem lifa upprunalega villt en eru ætluð fyrir
                                   eldisstöð.
   3. Fiskeldi: Geymsla, gæsla og fóðrun vatnafiska og annarra vatnadýra, klak-
              og seiðaeldi, hvort sem er í söltu eða ósöltu vatni.
     4. Fiskeldisstöð: Staður þar sem vatn, sjór, land eða mannvirki er nýtt í
                                þágu fiskeldis.
      5. Fiskrækt: Hvers konar aðgerðir sem ætla má að skapi eða auki fisk í
                                  veiðivatni.
   6. Fiskræktarslepping: Slepping samstofna smáseiða eða gönguseiða í því skyni
                        að auka fiskigengd í veiðivatni.
   7. Fiskstofn: Hópur fiska sömu tegundar sem hrygnir á tilteknum stað og tíma,
     en gerir það ekki í neinum mæli með öðrum hópum á öðrum stað eða tíma.
    8. Fiskur: Fiskur í merkingu laga þessara tekur til allra tegunda lagardýra
  sem lifa í vatni og sjó, hvort sem er við náttúrulegar aðstæður eða í eldi.
          9. Geldstofn: Vatnafiskur sem ekki framleiðir frjóar kynfrumur.
        10. Göngusilungur: Silungur er gengur úr sjó í ósalt vatn, svo sem
                 sjóbirtingur (urriði) og sjóreyður (bleikja).
   11. Hafbeit: Slepping gönguseiða til sjógöngu og föngun þeirra sem fullvaxta
fiska á sleppistað þegar þeir ganga úr sjó í ferskvatn, annaðhvort til slátrunar
                eða flutnings í annað veiðivatn til endurveiða.
    12. Hafbeitarstofn: Hópur vatnafiska sem klakinn hefur verið út undan fiski
                                  úr hafbeit.
    13. Hafbeitarstöð: Staður þar sem vatn, sjór, land eða mannvirki er nýtt í
                                þágu hafbeitar.
    14. Kynbætur: Markvisst val með tilliti til ákveðinna arfgengra eiginleika.
     Slíkir eiginleikar geta verið mikill vaxtarhraði eða síðkynþroski. Til
undaneldis eru valdir fiskar sem sýna ákjósanlega eiginleika umfram aðra fiska í
   stofninum. Slíku vali er viðhaldið og það aukið með vali í hverri kynslóð.
   15. Lagardýr: Öll dýr með kalt blóð sem lifa og geta afkvæmi í sjó eða fersku
                                     vatni.
   16. Laxastofn: Hópur laxa sem hrygnir á tilteknum stað og tíma, en gerir það
           ekki í neinum mæli með öðrum hópum á öðrum stað eða tíma.
   17. Netlög: Vatnsbotn 115 metra út frá bakka landareignar að stöðuvatni, svo
       og sjávarbotn 115 metra út frá stórstraumsfjöruborði landareignar.
                          18. Sjór: Salt vatn utan árósa.
   19. Straumvatn: Ósalt vatn, á eða ósasvæði sem í er greinilegur straumur, þá
                 er enginn vöxtur er í, og um stórstraumsfjöru.
   20. Stöðuvatn: Ósalt vatn sem eigi er í greinilegur straumur annar en sá sem
            stafar af sjávarföllum, vindi eða aðrennsli í leysingum.
    21. Vatn: Ósalt vatn með föstu legi eða farvegi, straumvatn eða stöðuvatn.
       22. Vatnadýr: Öll dýr með kalt blóð sem lifa að hluta eða allan sinn
                           lífsferil í fersku vatni.
   23. Vatnafiskur: Lax (Salmo salar), silungur (urriði (Salmo trutta), bleikja
 (Salvelinus alpinus) og regnbogasilungur (Oncorhynchus mykiss)), áll (Anguilla
              anguilla) eða annar vatnafiskur ef ræktaður verður.
   24. Vatnasilungur: Silungur sem elur allan aldur sinn í ósöltu vatni, svo sem
          vatnaurriði, vatnableikja (reyður), lækjasilungur og murta.
   25. Veiðivatn: Á eða stöðuvatn sem veiði er í eða mætti í vera ef fiskur væri
                                 ræktaður þar.
      26. Villtur fiskstofn: Fiskstofn þar sem meiri hluti fisks er klakinn í
    náttúrulegu umhverfi, elst þar upp og er kominn undan villtum foreldrum.
           27. Örmerkingar: Merkingar á laxi með málmflísum í trjónuna.
                              4. gr. Stjórnsýsla.
   [Ráðherra]^1) fer með yfirstjórn mála samkvæmt lögum þessum, en framkvæmd
stjórnsýslunnar er að öðru leyti í höndum [Fiskistofu]^2) sem hefur eftirlit með
                      því að ákvæðum laganna sé framfylgt.
 Ráðherra skal í samræmi við fyrirmæli einstakra greina setja nánari ákvæði um
    framkvæmd þeirra í reglugerð. Við setningu reglugerða skal ávallt leitað
 faglegrar umsagnar [Fiskistofu],^2) Veiðimálastofnunar og fisksjúkdómanefndar
            sem starfar samkvæmt lögum um varnir gegn fisksjúkdómum.
                  ^1)L. 126/2011, 425. gr. ^2)L. 81/2008, 1. gr.

                          II. kafli. Fiskræktaráætlun.
                            5. gr. Fiskræktaráætlun.
Í hverju veiðivatni, þar sem ætlunin er að stunda fiskrækt með sleppingu seiða,
  hafbeit til stangveiði eða öðru því er að fiskrækt lýtur, er veiðifélagi eða
veiðiréttarhöfum, þar sem ekki er veiðifélag, skylt að gera fiskræktaráætlun er
  nái til fimm ára í senn. Hlutverk fiskræktaráætlunar er að gera fyrirhugaða
   fiskrækt markvissa og árangursríka og tryggja eftir föngum að þannig sé að
fiskrækt staðið í hvívetna að vistkerfi villtra ferskvatnsfiskstofna stafi ekki
                          hætta af slíkum framkvæmdum.
                      6. gr. Samþykkt fiskræktaráætlunar.
  Framkvæmd samkvæmt fiskræktaráætlun er háð því að [Fiskistofa]^1) hafi áður
    samþykkt áætlunina. Áður en samþykki er veitt skal [Fiskistofa]^1) leita
   umsagnar Veiðimálastofnunar. Í samþykki skulu koma fram þeir skilmálar sem
 [Fiskistofa]^1) telur nauðsynlega, m.a. til verndar viðkomandi fiskstofni gegn
sjúkdómum og erfðablöndun. Nánar skal kveðið á um samþykkt fiskræktaráætlunar í
                         reglugerð sem ráðherra setur.
                               ^1)L. 81/2008, 1. gr.

                     III. kafli. Almenn ákvæði um fiskrækt.
                               7. gr. Hrognataka.
 Veiðifélagi er heimil lax- og silungsveiði til hrognatöku í samræmi við ákvæði
 II. kafla laga þessara og 26. gr. laga um lax- og silungsveiði. Ef meiri hluti
 veiðiréttarhafa við veiðivatn, þar sem ekki er veiðifélag, vill láta veiða lax
  og silung til hrognatöku í því vatni skal afla leyfis [Fiskistofu].^1) Leyfi
 veiðiréttarhafa til hrognatöku skal vera tímabundið og skulu í því felast þau
  skilyrði sem nauðsynleg eru að mati [Fiskistofu]^1) til verndar fiskstofnum
                                 veiðivatnsins.
                               ^1)L. 81/2008, 1. gr.
                        8. gr. Fiskrækt í ám og vötnum.
 Við fiskrækt í ám og vötnum skal einungis nota stofn úr viðkomandi veiðivatni.
              9. gr. Bann við flutningi laxfisks milli veiðivatna.
  Hvers konar flutningur á laxfiskum úr náttúrulegu veiðivatni, hafbeitar- eða
      eldisstöð í annað náttúrulegt veiðivatn til stangveiði er óheimill.
                               10. gr. Undanþága.
[Fiskistofa]^1) getur veitt undanþágu frá banni skv. 8. og 9. gr. Til þess að fá
slíka undanþágu þarf veiðifélag eða veiðiréttarhafar veiðivatns, þar sem ekki er
 veiðifélag, að sækja um það til [Fiskistofu].^1) Undanþágu má að hámarki veita
    til tveggja ára í senn. Með umsókn um undanþágu skal fylgja greinargerð
     umsækjanda um fyrirhugaða framkvæmd og umsagnir fisksjúkdómanefndar og
Veiðimálastofnunar um hugsanleg áhrif framkvæmdarinnar á lífríkið, þ.m.t. hættu
      á erfðamengun. Sá er undanþágu beiðist ber kostnað af gerð umsagna.
    [Fiskistofa]^1) getur afgreitt undanþágur frá ákvæðum 8. gr. að fengnum
   sérfræðilegum umsögnum, en um umsókn um undanþágu frá ákvæðum 9. gr. gilda
                                 ákvæði 11. gr.
                               ^1)L. 81/2008, 1. gr.
                      11. gr. Málsmeðferð undanþágubeiðni.
      Innan tveggja vikna frá móttöku undanþágubeiðni skv. 10. gr. birtir
  [Fiskistofa]^1) umsóknina með opinberri auglýsingu og kallar eftir umsögnum
 veiðifélaga eða veiðiréttarhafa, þar sem ekki eru veiðifélög, um framkvæmdina.
       Frá og með þeim tíma skal hverjum sem er vera heimill aðgangur hjá
[Fiskistofu]^1) að öllum gögnum málsins. Athugasemdum við umsókn skal skilað til
           [Fiskistofu]^1) innan fimm vikna frá birtingu auglýsingar.
                               ^1)L. 81/2008, 1. gr.
                       12. gr. Ákvörðun [Fiskistofu].^1)
  Innan átta vikna frá því að [Fiskistofa]^1) birtir umsókn um undanþágu, sbr.
ákvæði 10. og 11. gr., skal hún taka rökstudda ákvörðun um það hvort fallist sé
    á umsókn eða henni hafnað. [Fiskistofu]^1) er heimilt að binda undanþágu
 nauðsynlegum skilyrðum til að tryggja að markmið laganna náist. Þegar ákvörðun
[Fiskistofu]^1) liggur fyrir skal hún kynnt umsækjanda og þeim sem athugasemdir
   hafa gert. Jafnframt skal birta hana opinberlega. Ákvörðun [Fiskistofu]^1)
             samkvæmt grein þessari er endanleg á stjórnsýslustigi.
                               ^1)L. 81/2008, 1. gr.
                          13. gr. Setning reglugerðar.
   [Ráðherra]^1) skal í reglugerð kveða nánar á um málsmeðferð samkvæmt kafla
   þessum. Reglugerð skal m.a. hafa að geyma ákvæði um form undanþágubeiðni,
málsmeðferð fyrir [Fiskistofu]^2) og form ákvörðunar. Einnig er ráðherra heimilt
að ákveða með reglugerð að innheimt skuli gjald af þeim er undanþágu óskar vegna
  kostnaðar stjórnvalda af málsmeðferð. Einnig getur ráðherra í reglugerð sett
      nánari fyrirmæli um hvernig að hrognatöku skv. 7. gr. skuli staðið.
                  ^1)L. 126/2011, 425. gr. ^2)L. 81/2008, 1. gr.

                              IV. kafli. Hafbeit.
                              14. gr. Um hafbeit.
   Um hafbeit gilda ákvæði laga þessara og 1. gr., 5.12. gr., 14.17. gr. og
        19.22. gr. laga um eldi vatnafiska eftir því sem við getur átt.

                        V. kafli. Gildistökuákvæði o.fl.
                            15. gr. Gildistaka o.fl.
                      Lög þessi öðlast gildi 1. júlí 2006.
                                    16. gr.
Ákvæði til bráðabirgða. Frá gildistöku laga þessara og til loka ársins 2010 skal
 starfa samráðsnefnd um framkvæmd þeirra, laga um lax- og silungsveiði, laga um
 Veiðimálastofnun, laga um [fiskeldi]^1) og laga um varnir gegn fisksjúkdómum.
  Hlutverk samráðsnefndar er að fylgjast með og stuðla að greiðri framkvæmd og
   virkum skoðanaskiptum þeirra er lögin varða helst. Nefndin skal skipuð af
 [sjávarútvegs- og landbúnaðarráðherra]^2) og í henni sitja [tólf]^1) fulltrúar
   tilnefndir af eftirtöldum aðilum: Landssambandi veiðifélaga, Landssambandi
 stangaveiðifélaga, Landssambandi fiskeldisstöðva, Félagi eigenda sjávarjarða,
     fisksjúkdómanefnd, Veiðimálastofnun, [Matvælastofnun],^2) Fiskistofu,
       umhverfisráðuneyti, [Hafrannsóknastofnuninni og Sambandi íslenskra
  sveitarfélaga].^1) Þá skipar [sjávarútvegs- og landbúnaðarráðherra]^2) einn
   nefndarmann án tilnefningar og skal hann vera formaður nefndarinnar. [Sker
           atkvæði formanns úr ef ágreiningur verður í nefndinni.]^1)
                   ^1)L. 81/2008, 2. gr. ^2)L. 167/2007, 80. gr.
