
   --------------------------------------------------------------------------

                           Lög um Vatnajökulsþjóðgarð

                              2007 nr. 60 28. mars

   --------------------------------------------------------------------------

                 Ferill málsins á Alþingi.   Frumvarp til laga.

  Tóku gildi 1. maí 2007. Breytt með l. 126/2011 (tóku gildi 30. sept. 2011).

               I. kafli. Stofnun Vatnajökulsþjóðgarðs og markmið.
               1. gr. Stofnun Vatnajökulsþjóðgarðs og gildissvið.
     [Ráðherra]^1) friðlýsir með reglugerð Vatnajökul og helstu áhrifasvæði
jökulsins. Friðlýsing Vatnajökulsþjóðgarðs tekur gildi við setningu reglugerðar
                            um Vatnajökulsþjóðgarð.
Landsvæði í Vatnajökulsþjóðgarði getur verið í eigu íslenska ríkisins eða í eigu
annarra aðila enda liggi fyrir samþykki eiganda viðkomandi lands um að það verði
  hluti Vatnajökulsþjóðgarðs. Leita skal samþykkis viðkomandi sveitarstjórnar
                fyrir friðlýsingu landsvæðis í sveitarfélaginu.
   Lög þessi gilda um friðlýsingu, stjórn og rekstur Vatnajökulsþjóðgarðs og
                    verndun náttúrufars innan þjóðgarðsins.
                             ^1)L. 126/2011, 457. gr.
                           2. gr. Markmið verndunar.
   Markmiðið með stofnun Vatnajökulsþjóðgarðs er að vernda landslag, lífríki,
 jarðmyndanir og menningarminjar svæðisins og gefa almenningi kost á að kynnast
og njóta náttúru þess og sögu. Auðvelda skal almenningi aðgengi að þjóðgarðinum
   eftir því sem unnt er án þess að náttúra hans spillist og veita fræðslu um
                      náttúru, sögu og mannlíf svæðisins.
Verndarstig einstakra svæða eða landslagsheilda innan Vatnajökulsþjóðgarðs skal
 taka mið af verndarmarkmiðum þjóðgarðsins og annarri landnýtingu á viðkomandi
   svæði í samræmi við alþjóðlegar viðmiðanir um þjóðgarða og friðlýst svæði.
                    3. gr. Land í einkaeign innan þjóðgarðs.
         Heimilt er með samþykki landeiganda að friðlýsa land sem hluta
 Vatnajökulsþjóðgarðs. Gerður skal samningur milli [ráðherra]^1) og landeiganda
   um slíka friðlýsingu þar sem m.a. kemur fram hvaða landnýting er heimil á
svæðinu. Stjórn þjóðgarðsins hefur eftirlit með að samningar við landeigendur í
                            þjóðgarðinum séu virtir.
 Svæðisráð, sbr. 7. gr., skulu a.m.k. einu sinni á ári halda fund með eigendum
    lands á viðkomandi rekstrarsvæði og árlega skal halda sameiginlegan fund
          landeigenda, svæðisráða og stjórnar um málefni þjóðgarðsins.
                             ^1)L. 126/2011, 457. gr.

                    II. kafli. Stjórn Vatnajökulsþjóðgarðs.
                      4. gr. Stjórn Vatnajökulsþjóðgarðs.
 Vatnajökulsþjóðgarður er ríkisstofnun og fer [ráðherra]^1) með yfirstjórn mála
     er varða þjóðgarðinn. Með stjórn stofnunarinnar og umsjón með rekstri
 þjóðgarðsins fer sérstök stjórn skipuð af [ráðherra].^1) Í stjórn skulu sitja
 sjö fulltrúar: formenn allra svæðisráða þjóðgarðsins, einn fulltrúi tilnefndur
     af umhverfisverndarsamtökum og tveir fulltrúar skipaðir af ráðherra án
  tilnefningar, þ.e. formaður og varaformaður. Varamenn skulu skipaðir á sama
 hátt. Einn fulltrúi tilnefndur af útivistarsamtökum skal eiga áheyrnaraðild að
  fundum stjórnar. Stjórn Vatnajökulsþjóðgarðs skal skipuð til fjögurra ára í
                                     senn.
                             ^1)L. 126/2011, 457. gr.
               5. gr. Ákvarðanataka í stjórn og daglegur rekstur.
Stjórn Vatnajökulsþjóðgarðs skal funda eftir því sem ástæða þykir til en þó eigi
sjaldnar en á þriggja mánaða fresti og skulu ákvarðanir hennar samkvæmt ákvæðum
 laga þessara teknar á fundum hennar. Svæðisráð getur, ef það telur nauðsynlegt
 að leita eftir afstöðu eða ákvörðun stjórnar um tiltekið málefni, óskað eftir
því að haldinn sé fundur í stjórn þjóðgarðsins. Afl atkvæða ræður úrslitum mála
     á fundum stjórnar. Um ákvarðanir stjórnar gilda stjórnsýslulög. Stjórn
 þjóðgarðsins er heimilt að ráða sér framkvæmdastjóra eða gera samning við aðra
    opinbera stofnun eða fyrirtæki um að annast daglegan rekstur og umsýslu
                                   stjórnar.
                           6. gr. Hlutverk stjórnar.
          Stjórn Vatnajökulsþjóðgarðs hefur umsjón með náttúruvernd í
              Vatnajökulsþjóðgarði. Helstu verkefni stjórnar eru:
    1. Stefnumótun í málefnum þjóðgarðsins í samræmi við markmið laga þessara.
       2. Yfirumsjón með gerð tillögu að verndaráætlun og reglugerðar fyrir
                                  þjóðgarðinn.
       3. Gerð fjárhagsáætlunar um rekstur þjóðgarðsins, ráðstöfun fjár til
            rekstrarsvæða og samþykkt rekstraráætlunar hvers svæðis.
               4. Samræming á starfsemi rekstrarsvæða þjóðgarðsins.
         5. Eftirlit með framkvæmd reglna þjóðgarðsins og verndaráætlunar.
        6. Samstarf við stofnanir, sveitarfélög og hagsmunaaðila um málefni
                                 þjóðgarðsins.
 Ráðherra getur með reglugerð kveðið nánar á um verkefni og starfsemi stjórnar
                             Vatnajökulsþjóðgarðs.
                               7. gr. Svæðisráð.
   Vatnajökulsþjóðgarður skiptist í fjögur rekstrarsvæði sem rekin skulu sem
  sjálfstæðar rekstrareiningar á ábyrgð þjóðgarðsvarða. Á hverju rekstrarsvæði
  skal starfa svæðisráð skipað af [ráðherra]^1) til fjögurra ára í senn. Mörk
      rekstrarsvæða skulu tilgreind í reglugerð^2) um Vatnajökulsþjóðgarð.
      Í svæðisráði skulu sitja sex fulltrúar: þrír fulltrúar tilnefndir af
 sveitarstjórnum þeirra sveitarfélaga sem eru á viðkomandi rekstrarsvæði, einn
 fulltrúi tilnefndur sameiginlega af ferðamálasamtökum á viðkomandi svæði, einn
    fulltrúi tilnefndur af útivistarsamtökum og einn fulltrúi tilnefndur af
umhverfisverndarsamtökum. Svæðisráð kýs sér formann úr hópi sveitarstjórnarmanna
                                og varaformann.
                    Þjóðgarðsvörður situr fundi svæðisráðs.
       ^1)L. 126/2011, 457. gr. ^2)Rg. 608/2008, sbr. 755/2009 og 764/2011.
                          8. gr. Hlutverk svæðisráða.
                  Hlutverk svæðisráða Vatnajökulsþjóðgarðs er:
     1. Að vera þjóðgarðsverði og stjórn Vatnajökulsþjóðgarðs til ráðgjafar um
                málefni þjóðgarðsins á viðkomandi rekstrarsvæði.
           2. Að vinna tillögu að verndaráætlun fyrir viðkomandi svæði.
     3. Að gera tillögu að rekstraráætlun fyrir viðkomandi rekstrarsvæði innan
 þess fjárhagsramma sem því er ætlaður hverju sinni samkvæmt ákvörðun stjórnar.
     4. Að gera tillögu að ráðningu þjóðgarðsvarða á viðkomandi rekstrarsvæði.
Ráðherra getur með reglugerð kveðið nánar á um verkefni og starfsemi svæðisráða
                             Vatnajökulsþjóðgarðs.
                            9. gr. Þjóðgarðsverðir.
   Á hverju rekstrarsvæði skal starfa þjóðgarðsvörður sem ráðinn er af stjórn
      Vatnajökulsþjóðgarðs samkvæmt tillögu viðkomandi svæðisráðs. Á þeim
 rekstrarsvæðum þar sem eru tvær meginstarfsstöðvar þjóðgarðsins er heimilt að
 ráða tvo þjóðgarðsverði. Stjórn ákveður verkaskiptingu milli þjóðgarðsvarða á
sama rekstrarsvæði í samráði við svæðisráð, þ.m.t. með hvaða hætti ábyrgð þeirra
    skv. 1.3. málsl. 10. gr. er skipt, og skal verkaskiptingin koma fram í
                          erindisbréfi þjóðgarðsvarða.
                        10. gr. Hlutverk þjóðgarðsvarða.
 Þjóðgarðsvörður annast daglegan rekstur og stjórn viðkomandi rekstrarsvæðis í
   umboði stjórnar. Þjóðgarðsvörður ber ábyrgð á fjárreiðum og reikningshaldi
  gagnvart stjórn Vatnajökulsþjóðgarðs. Þjóðgarðsvörður ræður annað starfsfólk
            þjóðgarðsins. Önnur helstu verkefni þjóðgarðsvarðar eru:
    1. Að aðstoða svæðisráð við gerð tillögu að verndaráætlun fyrir viðkomandi
                                 rekstrarsvæði.
   2. Að koma verndaráætlun þjóðgarðsins til framkvæmda innan þess fjárhagsramma
             sem viðkomandi rekstrarsvæði er ætlaður hverju sinni.
       3. Að hafa eftirlit með því að farið sé eftir ákvæðum laga þessara og
     reglugerðar um Vatnajökulsþjóðgarð og að ákvæði verndaráætlunar fyrir
                             þjóðgarðinn séu virt.
    4. Samstarf við stofnanir, sveitarfélög, landeigendur og aðra hagsmunaaðila
                            um málefni þjóðgarðsins.
     5. Fræðsla um náttúruvernd á viðkomandi svæði og um Vatnajökulsþjóðgarð.
                      11. gr. Hlutverk Umhverfisstofnunar.
   Umhverfisstofnun veitir aðstoð og faglega ráðgjöf við verkefni stjórnar og
                svæðisráða samkvæmt sérstökum samstarfssamningi.

                III. kafli. Verndaráætlun Vatnajökulsþjóðgarðs.
                             12. gr. Verndaráætlun.
Verndaráætlun skal unnin fyrir Vatnajökulsþjóðgarð svo sem nánar greinir í þessu
                                    ákvæði.
Í verndaráætlun skal gerð grein fyrir markmiðum verndar á einstökum svæðum innan
Vatnajökulsþjóðgarðs, einstökum verndaraðgerðum, landnýtingu og mannvirkjagerð,
 vegum, reiðstígum, göngubrúm og helstu gönguleiðum, umferðarrétti almennings,
                    aðgengi ferðamanna að svæðinu og veiðum.
Svæðisráðin, hvert á sínu svæði, skulu vinna tillögu að verndaráætlun í samráði
 við Umhverfisstofnun og Náttúrufræðistofnun Íslands. Við gerð verndaráætlunar
   skal svæðisráð hafa samráð við eigendur lands innan þjóðgarðs á viðkomandi
            svæði, sveitarstjórnir og aðra hagsmunaaðila á svæðinu.
Stjórn Vatnajökulsþjóðgarðs fer yfir tillögur svæðisráða og vinnur á grundvelli
    þeirra verndaráætlun fyrir Vatnajökulsþjóðgarð. Stjórn skal gæta þess að
  verndaráætlun samræmist ákvæðum laga og reglugerðar um Vatnajökulsþjóðgarð.
    Stjórn getur gert breytingar á tillögum svæðisráða. Tillaga stjórnar að
        verndaráætlun fyrir Vatnajökulsþjóðgarð skal unnin í samráði við
     Umhverfisstofnun og Náttúrufræðistofnun Íslands. Tillagan skal auglýst
opinberlega og almenningi og hagsmunaaðilum gefinn kostur á að gera athugasemdir
áður en endanleg tillaga er send ráðherra. Frestur til að gera athugasemdir við
 tillögu að verndaráætlun skal a.m.k. vera sex vikur frá birtingu auglýsingar.
     Tillaga stjórnar að verndaráætlun fyrir Vatnajökulsþjóðgarð skal send
     [ráðherra]^1) til staðfestingar. [Ráðherra]^1) getur gert breytingar á
  verndaráætlun telji hann hana eða einstaka hluta hennar fara í bága við lög
 þessi, reglugerð um Vatnajökulsþjóðgarð eða verndarmarkmið þjóðgarðsins. Þegar
 [ráðherra]^1) hefur staðfest verndaráætlun fyrir Vatnajökulsþjóðgarð skal hún
       auglýst í B-deild Stjórnartíðinda og tekur hún gildi við birtingu.
  Heimilt er að gera breytingar á verndaráætlun og fer um málsmeðferð samkvæmt
ákvæðum 3.5. mgr. Stjórn þjóðgarðsins getur lagt til breytingar á verndaráætlun
án þess að um það berist tillaga frá viðkomandi svæðisráði. Í þeim tilvikum skal
    ávallt leita umsagnar svæðisráðs áður en tillagan er send [ráðherra].^1)
 Verndaráætlun fyrir Vatnajökulsþjóðgarð skal endurskoðuð eigi sjaldnar en á 10
                                  ára fresti.
Ráðherra setur í reglugerð nánari ákvæði um efni verndaráætlunar og málsmeðferð
                        við gerð og staðfestingu hennar.
                             ^1)L. 126/2011, 457. gr.
                      13. gr. Réttaráhrif verndaráætlunar.
 Sveitarstjórnir eru bundnar af efni verndaráætlunar við gerð skipulagsáætlana
                  fyrir landsvæði innan Vatnajökulsþjóðgarðs.
       Mannvirkjagerð, stíga- og slóðagerð og hvers konar efnistaka innan
      Vatnajökulsþjóðgarðs er einungis heimil ef gert er ráð fyrir henni í
verndaráætlun fyrir þjóðgarðinn. Í verndaráætlun er heimilt að setja skilyrði um
   hvernig framkvæmdum skuli háttað og um eftirlit með þeim til að tryggja að
framkvæmdir raski ekki að óþörfu lífríki, jarðmyndunum, vatnafari eða landslagi
  í Vatnajökulsþjóðgarði. Ekki þarf sérstakt leyfi samkvæmt lögum þessum fyrir
       þeim framkvæmdum sem er gert ráð fyrir í verndaráætlun. Viðkomandi
 þjóðgarðsvörður hefur eftirlit með því að við framkvæmdir séu virt ákvæði laga
þessara, reglugerðar um Vatnajökulsþjóðgarð og verndaráætlunar og að farið sé að
þeim skilyrðum sem viðkomandi framkvæmd voru sett í verndaráætlun. Að öðru leyti
     gilda ákvæði náttúruverndarlaga um framkvæmdir í Vatnajökulsþjóðgarði.

                        IV. kafli. Almennar meginreglur.
                      14. gr. Bann við spjöllum og raski.
  Óheimilt er að valda spjöllum eða raski á lífríki, jarðmyndunum og landslagi
innan Vatnajökulsþjóðgarðs. Allar framkvæmdir innan þjóðgarðsins skulu samræmast
  verndarmarkmiðum þjóðgarðsins samkvæmt ákvæðum laga þessara, reglugerða sem
     settar eru samkvæmt þeim og verndaráætlunar þjóðgarðsins. Heimilar eru
framkvæmdir sem miða að því að endurheimta landgæði, verja lífríki, jarðmyndanir
      og landsvæði, svo sem vegna ágangs manna, dýra eða plantna eða vegna
 náttúruhamfara, ágangs vatns og sjávar, jarðvegseyðingar eða annarrar röskunar
                          af völdum manna eða náttúru.
                         15. gr. Umferð í þjóðgarðinum.
  Setja skal í reglugerð^1) ákvæði um umferð gangandi vegfarenda, ríðandi eða
    hjólandi manna og um umferð vélknúinna ökutækja í Vatnajökulsþjóðgarði.
 Akstur vélknúinna ökutækja utan vega í Vatnajökulsþjóðgarði er bannaður. Þó er
heimilt að aka slíkum tækjum á jöklum og á leyfðum vetraraksturssvæðum, sbr. 3.
  mgr., svo fremi sem jörð er snævi þakin og frosin. Í reglugerð er heimilt að
 banna akstur vélknúinna ökutækja á einstökum svæðum á Vatnajökli allt árið um
                      kring eða á tilteknum tímum ársins.
Í reglugerð^1) um Vatnajökulsþjóðgarð skal gerð sérstök grein fyrir öllum vegum
 sem heimilt er að aka innan þjóðgarðsins. Enn fremur skal skilgreina þau svæði
 þar sem heimilt er að aka að vetri á snjó eða frosinni jörð og hvaða skilyrðum
   slíkur akstur er bundinn. Heimilt er að takmarka umferð á einstökum vegum,
slóðum eða svæðum við tiltekinn tíma ársins eða binda hana við tiltekna notkun,
  svo sem vegna veiða, smölunar búfjár eða annarra landbúnaðarstarfa eða vegna
 rannsókna, ef það er talið nauðsynlegt vegna verndunar viðkomandi landsvæðis.
Liggi landsvæði undir skemmdum og talið er nauðsynlegt að grípa til tafarlausra
  aðgerða getur viðkomandi þjóðgarðsvörður tekið ákvörðun um tímabundna lokun
 afmarkaðs svæðis fyrir umferð vélknúinna ökutækja. Ákvörðun þjóðgarðsvarðar um
    tímabundna lokun svæðis skal birt í B-deild Stjórnartíðinda og með öðrum
             áberandi hætti í dagblöðum og á vefsíðu þjóðgarðsins.
  Ákvæði þessara laga um akstur utan vega í Vatnajökulsþjóðgarði ganga framar
 ákvæðum náttúruverndarlaga um sama efni og reglugerða sem settar eru samkvæmt
                                     þeim.
                    ^1)Rg. 608/2008, sbr. 755/2009 og 764/2011.

                   V. kafli. Þjónusta í Vatnajökulsþjóðgarði.
                            16. gr. Þjónustustöðvar.
   Þjónusta og upplýsingar eru veittar á starfsstöðvum Vatnajökulsþjóðgarðs.
Meginstarfsstöðvar þjóðgarðsins skulu staðsettar á eftirfarandi stöðum: Ásbyrgi,
 Mývatnssveit, Skriðuklaustri, Hornafirði, Skaftafelli og Kirkjubæjarklaustri.
Ráðherra ákveður nánari staðsetningu meginstarfsstöðva þjóðgarðsins í reglugerð.
Í þjóðgarðinum skulu enn fremur reknar upplýsinga- og þjónustumiðstöðvar þar sem
 almenningi er veitt fræðsla um náttúruvernd í Vatnajökulsþjóðgarði og þjónusta
  eftir því sem þörf krefur og samkvæmt nánari ákvörðun stjórnar þjóðgarðsins.
   Meginstarfsstöðvar og upplýsinga- og þjónustumiðstöðvar mynda þjónustunet
                                 þjóðgarðsins.
                    17. gr. Samstarf stjórnar og svæðisráða.
  Stjórn Vatnajökulsþjóðgarðs og svæðisráð einstakra rekstrarsvæða skulu vinna
          saman að málefnum þjóðgarðsins og markmiðum hans skv. 2. gr.
  Árlega skal haldinn sameiginlegur ársfundur stjórnar, Umhverfisstofnunar og
 svæðisráða Vatnajökulsþjóðgarðs þar sem fjallað skal um málefni þjóðgarðsins,
                     kynningu hans og heildarstefnumörkun.
Stjórn og rekstrarsvæði Vatnajökulsþjóðgarðs skulu hafa sameiginlega heimasíðu á
        vefnum þar sem almenningi eru veittar upplýsingar og fræðsla um
                              Vatnajökulsþjóðgarð.

                 VI. kafli. Eftirlit og úrskurður um ágreining.
                               18. gr. Eftirlit.
 Þjóðgarðsverðir, hver á sínu rekstrarsvæði, hafa eftirlit með því að virt séu
ákvæði laga þessara, reglugerða sem settar eru samkvæmt þeim og verndaráætlunar
  fyrir Vatnajökulsþjóðgarð. Þjóðgarðsverðir annast samskipti við lögreglu og
 önnur eftirlitsstjórnvöld vegna brota á lögum þessum og reglugerðum sem settar
                               eru samkvæmt þeim.
    Heimilt er þjóðgarðsverði að loka þjóðgarðinum eða einstökum svæðum hans
   fyrirvaralaust ef hann telur að dvöl manna eða umferð geti spillt lífríki,
   jarðmyndunum eða landslagi eða ef hættuástand skapast í þjóðgarðinum vegna
                                  náttúruvár.
    Þjóðgarðsverði eða öðrum starfsmönnum þjóðgarðsins er heimilt að vísa úr
   þjóðgarðinum hverjum þeim sem brýtur ákvæði laga þessara og reglugerðar um
                              Vatnajökulsþjóðgarð.
                   19. gr. Ágreiningur um framkvæmd laganna.
     Ákvarðanir sem teknar eru á grundvelli laga þessara eru kæranlegar til
 [ráðherra].^1) Úrskurður ráðherra er endanlegur úrskurður á stjórnsýslustigi.
  Kærurétt samkvæmt þessari grein eiga þeir sem eiga lögvarða hagsmuni tengda
hinni kærðu ákvörðun og umhverfisverndarsamtök og útivistarsamtök sem varnarþing
 eiga á Íslandi, enda séu félagsmenn samtakanna 30 eða fleiri og það samrýmist
        tilgangi samtakanna að gæta þeirra hagsmuna sem kæran lýtur að.
Umhverfisverndarsamtök teljast samtök sem hafa umhverfisvernd að meginmarkmiði.
 Útivistarsamtök teljast samtök sem hafa útivist og umhverfisvernd að markmiði.
   Samtök skv. 2. og 3. málsl. skulu vera opin fyrir almennri aðild, gefa út
           ársskýrslur um starfsemi sína og hafa endurskoðað bókhald.
                             ^1)L. 126/2011, 457. gr.

                            VII. kafli. Ýmis ákvæði.
                  20. gr. Reglugerð fyrir Vatnajökulsþjóðgarð.
  Stjórn Vatnajökulsþjóðgarðs skal í samráði við svæðisráð og Umhverfisstofnun
  gera tillögu til ráðherra um reglugerð^1) fyrir þjóðgarðinn. Í reglugerðinni
    skal kveðið á um stofnun þjóðgarðsins, mörk hans, verndun, verndarstig,
 staðsetningu meginstarfsstöðva, landnýtingu, þ.m.t. veiðar, meðferð skotvopna,
búfjárbeit, eyðingu vargs, mörk rekstrarsvæða, umgengni, umferð, samgönguleiðir
                               og mengunarvarnir.
Drög að reglugerð um Vatnajökulsþjóðgarð skulu kynnt sveitarstjórnum á svæðinu,
      landeigendum og öðrum hagsmunaaðilum og þeim gefinn kostur á að gera
     athugasemdir við þau. Leita skal álits Náttúrufræðistofnunar Íslands á
vistfræðilegu þoli þeirra svæða þar sem ætlunin er að veiðar og búfjárbeit verði
  heimil. Við setningu reglugerðarinnar skal við það miðað að landnýting innan
        þjóðgarðsins sé sjálfbær að mati Náttúrufræðistofnunar Íslands.
                    ^1)Rg. 608/2008, sbr. 755/2009 og 764/2011.
                               21. gr. Gjaldtaka.
Í reglugerð má ákveða að taka gestagjöld innan Vatnajökulsþjóðgarðs fyrir veitta
þjónustu og aðgang að svæðinu til að mæta kostnaði við þjónustu og eftirlit með
      dvalargestum. Fjárhæð gjaldsins skal birt í reglugerð og byggjast á
 rekstraráætlun þjóðgarðsins alls sem stjórn Vatnajökulsþjóðgarðs leggur fyrir
 [ráðherra]^1) til samþykktar. Heimilt er að ákveða að gjaldið sé föst fjárhæð
     miðað við dagsdvöl í þjóðgarðinum og veiti aðgang að þjónustu á vegum
 þjóðgarðsins á öllum rekstrarsvæðum hans. Heimilt er að innheimta sérstaklega
 fyrir aðgang að tjaldstæðum innan þjóðgarðsins. Heimilt er að veita afslátt af
  gjaldinu ef greitt er fyrir lengri tíma í senn eða ef greitt er fyrir marga
 aðila í einu. Gestagjöld skulu renna til Vatnajökulsþjóðgarðs óháð því á hvaða
rekstrarsvæði þau eru innheimt. Ráðherra ákveður nánara fyrirkomulag gjaldtöku í
            reglugerð^2) að fengnum tillögum stjórnar þjóðgarðsins.
             ^1)L. 126/2011, 457. gr. ^2)Rg. 428/2010., sbr. 385/2011
                       22. gr. Refsiábyrgð og dagsektir.
Brot gegn lögum þessum og reglugerðum sem settar eru samkvæmt þeim varða sektum
          eða fangelsi allt að tveimur árum. Sektir renna í ríkissjóð.
Beita má dagsektum er renna í ríkissjóð, allt að 500.000 kr., til að knýja menn
til framkvæmda á ráðstöfunum sem þeim er skylt að hlutast til um samkvæmt lögum
           þessum og reglugerðum eða láta af atferli sem er ólögmætt.
                                  23. gr. ...
                              24. gr. Gildistaka.
                       Lög þessi taka gildi 1. maí 2007.
                            Ákvæði til bráðabirgða.
   1. Stjórn og svæðisráð Vatnajökulsþjóðgarðs skulu skipuð fyrir 1. júní 2007.
        2. Unnið skal að kortlagningu vega og heimilla vetraraksturssvæða í
Vatnajökulsþjóðgarði, sbr. 3. mgr. 15. gr., samhliða gerð verndaráætlunar fyrir
                                  þjóðgarðinn.
    3. Starfsmenn Skaftafellsþjóðgarðs og þjóðgarðsins í Jökulsárgljúfrum skulu
     eiga forgangsrétt til starfa í Vatnajökulsþjóðgarði á fyrsta starfsári
    þjóðgarðsins. Ákvæði [1]7. gr. laga nr. 70/1996, um réttindi og skyldur
    starfsmanna ríkisins, gilda ekki um störf sem ráðið er í samkvæmt þessum
                                    tölulið.
   4. Ákvæði laga þessara um stjórnfyrirkomulag Vatnajökulsþjóðgarðs skulu eigi
    síðar en 1. janúar 2013 endurskoðuð í samstarfi ríkis og sveitarfélaga.
    5. Eigi síðar en tveimur árum eftir stofnun Vatnajökulsþjóðgarðs skal lokið
 gerð verndaráætlunar fyrir þjóðgarðinn. Skal tillaga svæðisráða, sbr. 3. mgr.
    12. gr., send stjórn þjóðgarðsins eigi síðar en 18 mánuðum eftir stofnun
                             Vatnajökulsþjóðgarðs.
   6. Þrátt fyrir ákvæði 2. mgr. 13. gr. getur stjórn Vatnajökulsþjóðgarðs veitt
leyfi fyrir framkvæmdum í Vatnajökulsþjóðgarði þar til verndaráætlun hefur tekið
gildi. Leita skal umsagnar Umhverfisstofnunar áður en slíkt leyfi er veitt. Við
   veitingu slíks leyfis eða í verndaráætlun er heimilt að setja skilyrði um
   hvernig framkvæmdum skuli háttað og um eftirlit með þeim til að tryggja að
     framkvæmdir raski ekki að óþörfu lífríki, jarðmyndunum eða landslagi í
 Vatnajökulsþjóðgarði. Viðkomandi þjóðgarðsvörður hefur eftirlit með því að við
 framkvæmdir séu virt ákvæði laga þessara og reglugerðar um Vatnajökulsþjóðgarð
og að farið sé að þeim skilyrðum sem sett voru við útgáfu leyfis. Auglýsa skal á
 vefsíðu þjóðgarðsins og með öðrum áberandi hætti leyfi stjórnar sem veitt eru
                             samkvæmt ákvæði þessu.

References

   Visible links
   1. file://1996070.html#g7
