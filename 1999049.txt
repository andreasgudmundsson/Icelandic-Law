                                    dálkum.

   --------------------------------------------------------------------------

                                Lög um Orkusjóð

                              1999 nr. 49 19. mars

   --------------------------------------------------------------------------

  1. gr. Orkusjóður er eign ríkisins og ber það ábyrgð á skuldbindingum hans.
              Yfirumsjón með sjóðnum er í höndum iðnaðarráðherra.
 2. gr. Hlutverk Orkusjóðs er að stuðla að hagkvæmri nýtingu orkulinda Íslands
  með fjármögnun grunnrannsókna á sviði orkumála annars vegar og fjárhagslegum
            stuðningi við ýmsar framkvæmdir og verkefni hins vegar.
                            Úr Orkusjóði er heimilt:
     1. að fjármagna yfirlits- og undirbúningsrannsóknir á orkulindum landsins
  samkvæmt áætlun sem sjóðurinn gerir til fimm ára á grunni rannsóknaráætlana
  Orkustofnunar; áætlunina skal endurskoða árlega og skal hún hljóta samþykki
                                   ráðherra,
      2. að styrkja gerð yfirlitsathugana á möguleikum til að auka hlutdeild
                 innlendra orkulinda í orkubúskap þjóðarinnar,
    3. að veita opinberum aðilum, félögum og einstaklingum lán til að leita og
       afla jarðvarma með jarðvísindalegum forrannsóknum, jarðborunum og
                 vinnslurannsóknum til að meta árangur borana,
   4. að styrkja sérstök verkefni á sviði hagkvæmrar orkunotkunar, þar með talda
    fræðslu og upplýsingastarfsemi, svo og hagrænar athuganir í orkumálum og
               umhverfisathuganir í tengslum við orkurannsóknir,
    5. að veita fyrirtækjum eða einstaklingum styrki eða áhættulán til hönnunar
 eða smíði frumgerðar tækja og búnaðar sem ætla má að leiði til þess að dregið
                      verði úr notkun jarðefnaeldsneytis.
 3. gr. Stjórn Orkusjóðs er í höndum orkuráðs undir yfirstjórn iðnaðarráðherra.
Orkuráð skal skipað fimm mönnum. Alþingi kýs þrjá stjórnarmenn, sem skulu kosnir
hlutfallskosningu eftir hverjar alþingiskosningar, en ráðherra skipar tvo menn.
                 Ráðherra skipar formann úr hópi stjórnarmanna.
    Orkuráð semur árlega fjárhags- og greiðsluáætlun fyrir Orkusjóð, m.a. á
grundvelli áætlunar skv. 1. tölul. 2. mgr. 2. gr., og sendir ráðherra svo snemma
                 að fylgt geti fjárlagafrumvarpi til Alþingis.
Ráðherra ræður framkvæmdastjóra Orkusjóðs að fengnum tillögum stjórnar sjóðsins.
   Orkumálastjóri skal veita orkuráði ráðgjöf eftir því sem um verður beðið.
4. gr. Orkuráði er heimilt að semja við aðila sem hafa heimildir til fjárvörslu
            lögum samkvæmt um umsjón og trygga vörslu á fé sjóðsins.
 Framkvæmdastjóri eða aðili sem orkuráð semur við skv. 1. mgr. skal hafa lokið
gerð reikninga fyrir Orkusjóð eigi síðar en 1. mars ár hvert fyrir næstliðið ár
                   og hafa afhent þá orkuráði til samþykktar.
       Allur kostnaður við rekstur Orkusjóðs greiðist af tekjum sjóðsins.
                          5. gr. Tekjur Orkusjóðs eru:
                             1. vextir af fé sjóðsins,
                 2. fé það sem veitt er í fjárlögum hverju sinni,
     3. endurgreiddur kostnaður af rannsóknum og áætlanagerð, jarðhitaleit og
                            jarðborunum skv. 6. gr.
 6. gr. Ef ráðist er í orkuframkvæmdir sem undirbúnar hafa verið með rannsóknum
    og áætlanagerð sem kostaðar hafa verið með fé ríkisins, þar með töldu fé
   Orkusjóðs, skal framkvæmdaraðili endurgreiða Orkusjóði þennan kostnað við
                     veitingu virkjunar- eða nýtingarleyfa.
 Endurgreiðslu skal að fullu lokið eigi síðar en sjö árum eftir að leyfi hefur
 verið gefið út. Endurgreiddu fé skal varið skv. 1. tölul. 2. mgr. 2. gr. laga
                                    þessara.
    7. gr. Orkuráð gerir tillögur til ráðherra um lánveitingar og einstakar
     greiðslur úr Orkusjóði samkvæmt fjárhags- og greiðsluáætlun sjóðsins.
Áður en tillaga er gerð um lánveitingu úr Orkusjóði skal orkuráð leita umsagnar
  sérfróðra aðila um jarðfræðilegar og vinnslutæknilegar líkur á árangri og um
                   fjárhagslegan ávinning af öflun jarðvarma.
8. gr. Ráðherra ákveður, að fengnum tillögum orkuráðs, vexti og önnur útlánakjör
 Orkusjóðs. Lán sem veitt eru skv. 3. tölul. 2. mgr. 2. gr. skulu verðtryggð og
     til hæfilega langs tíma. Lánstími skal þó ekki vera lengri en tíu ár.
  Ef tiltekin borun, sem lánað hefur verið til skv. 3. tölul. 2. mgr. 2. gr.,
reynist árangurslaus eða árangur til muna lakari en gert var ráð fyrir samkvæmt
    áætlunum sérfræðinga eða kostnaður óeðlilega hár og ávinningur af notkun
borholunnar til vinnslu jarðvarma því minni en upphaflega var gert ráð fyrir og
fjárhagslegri afkomu lántaka stefnt í hættu af þessum sökum er ráðherra heimilt,
      að fenginni tillögu orkuráðs, að fella niður að hluta eða öllu leyti
           endurgreiðsluskyldu lántaka, skv. 3. tölul. 2. mgr. 2. gr.
9. gr. Orkuráð getur haft eftirlit með þeim framkvæmdum sem Orkusjóður veitir fé
  til. Er skylt að láta fyrir fram í té fullnægjandi upplýsingar um fyrirhugað
 verk og gefa ráðinu kost á að fylgjast í hvívetna með framkvæmd þess. Orkuráð
getur sett þau skilyrði um framkvæmd verksins sem það telur þörf á til að stuðla
að sem bestum árangri. Ber að hlýða fyrirmælum þess í þeim efnum. Ber að stöðva
 greiðslur úr Orkusjóði til verksins ef út af er brugðið og orkuráð óskar þess.
                     10. gr. Lög þessi öðlast þegar gildi.
Ákvæði til bráðabirgða. Nýtt orkuráð skv. 3. gr. skal taka við stjórn Orkusjóðs
                            við gildistöku laganna.

References

   Visible links
   1. http://www.althingi.is/dba-bin/lawformpr.pl?lnr=1999049
