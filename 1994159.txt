
   --------------------------------------------------------------------------

                                        Lög um evrópsk fjárhagsleg hagsmunafélög

                          1994, nr. 159, 31. desember

   --------------------------------------------------------------------------

                                     1. gr.
           Ákvæði reglugerðar ráðs EBE nr. 2137/85 um evrópsk fjárhagsleg
   hagsmunafélög (efjh.) skulu hafa lagagildi hér á landi í samræmi við bókun
   1 um altæka aðlögun við samninginn um Evrópska efnahagssvæðið, sbr. [2]lög
   um Evrópska efnahagssvæðið, nr. 2/1993, með áorðnum breytingum, þar sem
   bókunin er lögfest.
           Reglugerðin er prentuð sem fylgiskjal með lögum þessum.

                                     2. gr.
           Ólögráða einstaklingar og þeir sem hafa farið fram á
   greiðslustöðvun eða hafa bú sitt undir gjaldþrotaskiptum geta ekki verið
   aðilar að evrópskum fjárhagslegum hagsmunafélögum.

                                     3. gr.
           Evrópsk fjárhagsleg hagsmunafélög mega ekki stunda þá starfsemi
   sem aðeins einstaklingar mega að lögum stunda.

                                     4. gr.
           Firmaskrá getur farið þess á leit við héraðsdóm að hagsmunafélagi
   verði slitið ef félagið hefur ekki þá stjórn sem kveðið er á um í
   framangreindri reglugerð ráðs EBE eða stofnsamningi félagsins enda sé ekki
   ráðin bót á þeim ágalla fyrir lok frests er firmaskrá setur.
           Firmaskrá getur einnig farið þess á leit við héraðsdóm að
   hagsmunafélagi verði slitið ef ákvæði 2. gr. eiga við.

                                     5. gr.
           Ákvæðin um skilanefndarmeðferð í XIV. kafla laga um hlutafélög
   gilda einnig um evrópsk fjárhagsleg hagsmunafélög eftir því sem við á.

                                     6. gr.
           Um gjald fyrir skráningu hagsmunafélaga, svo og birtingargjöld
   o.fl., fer eftir þeim ákvæðum laga um aukatekjur ríkissjóðs er varða
   erlend félög.

                                     7. gr.
           Sé eigi kveðið á um strangari refsingu í lögum skal beitt sekt við
   brotum á 7., 8., 10. eða 25. gr. í framangreindri reglugerð ráðs EBE.
           Sé brot framið af hlutafélagi, einkahlutafélagi, samvinnufélagi
   eða öðrum lögaðila má sekta viðkomandi aðila sem slíkan.

                                     8. gr.
           Ef stjórnandi, skilanefndamaður eða aðili að hagsmunafélagi
   uppfyllir ekki í tæka tíð skyldur sínar á grundvelli laga þessara eða
   reglugerðar á grundvelli þeirra getur firmaskrá beitt dagsektum.

                                     9. gr.
           Ráðherra getur með reglugerð sett nánari reglur um framkvæmd laga
   þessara.
           Í reglugerðinni má ákveða sektir vegna brota á ákvæðum hennar.

                                    10. gr.
           Lög þessi öðlast þegar gildi.

                                  Fylgiskjal.

REGLUGERÐ RÁÐSINS (EBE) nr. 2137/85 frá 25. júlí 1985 um evrópsk fjárhagsleg
hagsmunafélög (efjh.).

   RÁÐ EVRÓPUBANDALAGANNA HEFUR,
   með hliðsjón af stofnsáttmála Efnahagsbandalags Evrópu, einkum 235. gr.,
   með hliðsjón af tillögu framkvæmdastjórnarinnar,^1)
   með hliðsjón af áliti Evrópuþingsins,^2)
   með hliðsjón af áliti efnahags- og félagsmálanefndarinnar,^3)
   og að teknu tilliti til eftirfarandi:

   Samræmd þróun atvinnulífsins og stöðugur og jafn vöxtur hvarvetna í
   bandalaginu er háður því að komið verði á sameiginlegum markaði er starfi
   hnökralaust þar sem aðstæður eru sambærilegar við þær sem ríkja á
   innanlandsmarkaði. Til að koma þeim markaði á og styrkja einingu hans er
   rétt að setja lagalegan ramma til að auðvelda einstaklingum, félögum,
   fyrirtækjum og öðrum lögaðilum að laga starfsemi sína að efnahagslegum
   aðstæðum bandalagsins. Því er nauðsynlegt að gera þeim einstaklingum,
   félögum, fyrirtækjum og öðrum lögaðilum kleift að eiga með sér virkt
   samstarf án tillits til landamæra.

   Við slíkt samstarf geta komið upp erfiðleikar af lagalegum, skattalegum og
   sálfræðilegum toga. Þar eð það myndi stuðla að því að ofangreindum
   markmiðum yrði náð er nauðsynlegt að setja viðeigandi lagareglur á
   vettvangi bandalagsins um evrópsk fjárhagsleg hagsmunafélög.

   Sáttmálinn veitir ekki nauðsynlegar heimildir til að setja slíkar reglur.

   Tryggja verður að hagsmunafélag geti lagað sig að efnahagslegum aðstæðum
   með því að veita félagsaðilum verulegt frelsi í samningsgerð og innbyrðis
   skipulagi.

   Hagsmunafélag er einkum frábrugðið fyrirtæki eða félagi að því er varðar
   tilgang þess sem er aðeins að greiða fyrir eða þróa þá atvinnustarfsemi,
   sem félagsaðilar stunda, til að gera þeim kleift að auka afrakstur sinn.
   Starfsemi hagsmunafélags verður, með tilliti til þess að hún er í eðli
   sínu viðbótarstarfsemi, að tengjast atvinnurekstri þeirra sem aðild eiga
   að því án þess að koma í stað hans; að því marki má hagsmunafélag t.d.
   ekki stunda sjálfstæða atvinnustarfsemi gagnvart þriðja aðila og er þá
   hugtakið atvinnustarfsemi túlkað í víðustu merkingu.

   Um leið og gætt er markmiða reglugerðar þessarar verður að veita
   einstaklingum, félögum, fyrirtækjum og öðrum lögaðilum sem greiðastan
   aðgang að hagsmunafélögum. Reglugerð þessi má þó ekki standa í vegi fyrir
   því að í einstökum löndum sé beitt laga- eða siðareglum um skilyrði þess
   að mega reka atvinnufyrirtæki og stunda sérfræðistörf.

   Reglugerð þessi ein sér veitir engum rétt til aðildar að hagsmunafélagi,
   jafnvel þegar skilyrðum hennar er fullnægt.

   Þær heimildir sem reglugerð þessi veitir til að banna eða takmarka
   þátttöku í hagsmunafélögum af ástæðum, sem varða almannahag, hafa ekki
   áhrif á lög aðildarríkja sem gilda um atvinnustarfsemi og kunna að kveða á
   um frekari bönn eða takmarkanir eða um stjórn eða eftirlit með þátttöku í
   hagsmunafélögum af hálfu einstaklinga, félaga, fyrirtækja og annarra
   lögaðila eða einhverra flokka þeirra.

   Til að gera hagsmunafélögum kleift að ná tilgangi sínum ber að veita þeim
   gerhæfi og kveða ber á um að stofnun, aðskilin að lögum frá félagsaðilum,
   komi fram fyrir hönd þeirra gagnvart þriðja aðila.

   Með tilliti til verndar þriðja aðila er þörf á að sem almennast sé kunnugt
   um slík hagsmunafélög. Aðilar að hagsmunafélagi bera fulla og óskipta
   ábyrgð á skuldum þess og öðrum kröfum á hendur því, þ. á m. þeim sem lúta
   að sköttum og almannatryggingum, án þess þó að sú regla hafi áhrif á
   réttinn til að fella niður eða takmarka ábyrgð eins eða fleiri félagsaðila
   á tiltekinni skuld eða annarri kröfu með sérstökum samningi milli
   hagsmunafélags og þriðja aðila.

   Réttarstaða og gerhæfi einstaklinga og gerhæfi lögaðila heyra undir lög
   hvers lands fyrir sig.

   Þær reglur, sem sérstaklega fjalla um það er slíku hagsmunafélagi er
   slitið, skulu vera skýrar en vísa þó til landslaga hvað snertir
   skiptameðferð og lok skiptameðferðar.

   Hagsmunafélag er háð landslögum um greiðsluþrot og greiðslustöðvun auk
   þess sem þar kann að vera kveðið á um aðrar ástæður til slita á þeim.

   Í reglugerð þessari er kveðið á um að aðeins megi skattleggja hagnað eða
   tap af starfsemi hagsmunafélags hjá félagsaðilum. Gilda því að öðru leyti
   skattalög hinna einstöku ríkja, einkum um skiptingu hagnaðar, skattalegar
   meðferðarreglur og allar skyldur sem lagðar eru á með skattalögum
   einstakra ríkja.

   Hvað varðar málefni, sem reglugerð þessi tekur ekki til, gilda lög
   aðildarríkjanna og bandalagsins, t.d. um eftirfarandi:
   --- félagsmál og vinnumarkaðsrétt,
   --- samkeppnisrétt,
   --- hugverkarétt.

   Starfsemi hagsmunafélaga heyrir undir lög aðildarríkja um atvinnurekstur
   og eftirlit með honum. Ef hagsmunafélag eða aðilar að því brjóta lög
   aðildarríkis eða fara í kringum þau getur aðildarríkið beitt hæfilegum
   viðurlögum.

   Aðildarríkjum er frjálst að beita eða setja hvaða lög eða
   stjórnsýslufyrirmæli sem vera skal ef þau eru ekki í ósamræmi við
   gildissvið eða tilgang reglugerðar þessarar.

   Veita verður reglugerð þessari gildi þegar í stað í heild sinni. Engu að
   síður verður að fresta framkvæmd nokkurra ákvæða svo að aðildarríki geti
   fyrst komið á viðeigandi tilhögun til skráningar á hagsmunafélögum á
   yfirráðasvæði sínu og til birtingar á ákveðnum atriðum sem þau varða. Frá
   því að reglugerð þessi kemur til framkvæmda geta hagsmunafélög, sem þegar
   eru stofnuð, starfað án landfræðilegra takmarkana.

   ^1)Stjtíð. EB nr. C 14, 15.2. 1974, bls. 30, og Stjtíð. EB nr. C 103,
   28.4. 1978, bls. 4.^2)Stjtíð. EB nr. C 163, 11.7. 1977, bls. 17.^3)Stjtíð.
   EB nr. C 108, 15.5. 1975, bls. 46.

   SAMÞYKKT REGLUGERÐ ÞESSA:

                                     1. gr.
           1. Evrópskt fjárhagslegt hagsmunafélag skal stofnað með þeim
   skilyrðum, á þann hátt og með þeim áhrifum sem kveðið er á um í reglugerð
   þessari.

   Þeir aðilar, sem hyggjast mynda með sér hagsmunafélag, verða því að gera
   með sér samning og láta fara fram skráningu þá sem kveðið er á um í 6. gr.

           2. Hagsmunafélag, sem þannig er myndað, er frá skráningu þess
   samkvæmt 6. gr. bært til að eiga réttindi og bera skyldur af hvaða tagi
   sem er í eigin nafni, til að gera samninga og aðra löggerninga og til
   sóknar eða varnar fyrir dómi.
           3. Aðildarríki skulu kveða á um hvort hagsmunafélög, sem skráð eru
   hjá skrám þeirra samkvæmt 6. gr., hafi réttarstöðu lögaðila eða ekki.

                                     2. gr.
           1. Sé ekki kveðið á um annað í reglugerð þessari gilda, annars
   vegar um stofnsamning hagsmunafélags, að öðru leyti en hvað snertir
   réttarstöðu og gerhæfi einstaklinga og gerhæfi félaga, og hins vegar um
   skipulag hagsmunafélagsins, landslög þess ríkis þar sem hagsmunafélagið á
   heimili sitt samkvæmt stofnsamningnum.
           2. Ef í ríki eru margar landfræðilegar einingar og hver þeirra
   hefur eigin lagareglur um þau efni sem fjallað er um í 1. mgr. skal líta
   svo á að hver landfræðileg eining sé ríki þegar finna skal þau lög sem
   gilda samkvæmt þessari grein.

                                     3. gr.
           1. Tilgangur hagsmunafélags er að greiða fyrir og þróa þá
   atvinnustarfsemi, sem aðilar að því stunda, og bæta eða auka árangur
   þeirrar starfsemi en ekki að afla því sjálfu hagnaðar.

   Starfsemi þess skal tengjast atvinnustarfsemi félagsaðila en hún getur
   aðeins falið í sér viðbót við þá starfsemi.

           2. Hagsmunafélög mega því ekki:

           a) beint eða óbeint stjórna eða hafa yfirumsjón með eigin
           starfsemi félagsaðila eða starfsemi annars fyrirtækis, svo sem á
           sviði starfsmannamála, fjármála eða fjárfestingar;
           b) með einum eða öðrum hætti, beint eða óbeint, eiga hluti af
           hvaða tagi sem er í aðildarfyrirtæki og mega þau aðeins eiga hluti
           í öðrum fyrirtækjum að því marki sem nauðsynlegt er til að ná
           markmiðum hagsmunafélagsins enda sé það gert fyrir hönd
           félagsaðila;
           c) hafa fleiri en 500 starfsmenn í þjónustu sinni;
           d) vera notuð af félagi til að veita stjórnarmanni eða einhverjum
           einstaklingi, tengdum honum, lán, ef lánveitingin er takmörkuð eða
           háð eftirliti samkvæmt lögum aðildarríkja um félög. Ekki má heldur
           nota hagsmunafélag til yfirfærslu á eignum milli félags og
           stjórnarmanns eða einstaklings, sem er tengdur honum, nema að því
           leyti sem lög aðildarríkja um félög heimila. Það telst lánveiting
           í skilningi þessa ákvæðis ef viðskipti eða ráðstafanir með
           samsvarandi áhrifum eiga sér stað og eignir merkja jafnt lausafé
           sem fasteignir;
           e) eiga aðild að öðrum evrópskum fjárhagslegum hagsmunafélögum.

                                     4. gr.
           1. Aðilar að hagsmunafélagi geta aðeins verið eftirtaldir:

           a) félög eða fyrirtæki í skilningi 2. mgr. 58. gr. sáttmálans og
           aðrir lögaðilar sem lúta allsherjarrétti eða einkamálarétti og
           stofnaðir hafa verið samkvæmt lögum aðildarríkis og hafa skráð
           heimili sitt eða lögheimili og aðalstöðvar í bandalaginu en leggi
           lög aðildarríkis ekki þá skyldu á félag, fyrirtæki eða annan
           lögaðila að hafa skráð heimili eða lögheimili nægir að
           aðalstöðvarnar séu í bandalaginu;
           b) einstaklingar sem stunda iðnað, verslun, handiðn eða
           landbúnaðarstörf í bandalaginu eða veita þar sérfræðiþjónustu eða
           aðra þjónustu.

           2. Hagsmunafélag mynda ekki færri en:

           a) tvö félög, fyrirtæki eða aðrir lögaðilar í skilningi 1. mgr.
           sem hafa aðalstöðvar sínar í mismunandi aðildarríkjum; eða
           b) tveir einstaklingar í skilningi 1. mgr. sem aðallega stunda
           starfsemi sína í mismunandi aðildarríkjum; eða
           c) félag, fyrirtæki eða annar lögaðili í skilningi 1. mgr. og
           einstaklingur ef fyrrgreindi félagsaðilinn hefur aðalstöðvar sínar
           í einu aðildarríki og hinn síðargreindi starfar aðallega í öðru
           aðildarríki.

           3. Aðildarríki getur kveðið svo á að aðilar að hagsmunafélagi, sem
   skráð er hjá skrá þess samkvæmt 6. gr., megi ekki vera fleiri en tuttugu.
   Í því skyni getur aðildarríki kveðið svo á að farið skuli með hvern
   einstakan aðila að lögaðila, sem myndaður er samkvæmt lögum þess, annan en
   skráð félag, sem sérstakan aðila að hagsmunafélagi.
           4. Hvert aðildarríki getur vegna almannahagsmuna sinna bannað eða
   takmarkað þátttöku ákveðinna flokka einstaklinga, félaga, fyrirtækja eða
   annarra lögaðila í hagsmunafélögum.

                                     5. gr.
           Í stofnsamningi hagsmunafélags skal a.m.k. tilgreina:

           a) nafn hagsmunafélagsins þar sem á undan fara eða á eftir koma
           annaðhvort orðin ,,evrópskt fjárhagslegt hagsmunafélag`` eða
           skammstöfunin ,,efjh.`` ef orðin eða upphafsstafir þeirra mynda
           ekki þegar hluta nafnsins;
           b) heimili hagsmunafélagsins;
           c) tilgang hagsmunafélagsins;
           d) nafn, firmanafn, rekstrarform og varanlegt aðsetur eða skráða
           skrifstofu sérhvers aðila að hagsmunafélaginu, svo og
           skráningarnúmer hans og skráningarstað ef um það er að ræða;
           e) til hve langs tíma hagsmunafélagið skal starfa nema
           starfstíminn sé ótakmarkaður.

                                     6. gr.
           Hagsmunafélag skal skráð í því ríki þar sem það á heimili sitt,
   hjá þeirri skrá sem tilgreind er samkvæmt 1. mgr. 39. gr.

                                     7. gr.
           Stofnsamningur hagsmunafélags skal afhentur þeirri skrá til
   varðveislu sem fjallað er um í 6. gr.

           Enn fremur skal afhenda skránni eftirgreind skjöl og tilkynna
           eftirfarandi:

           a) breytingar sem gerðar eru á stofnsamningi hagsmunafélags, þ. á
           m. breytingar á samsetningu þess;
           b) opnun eða lokun starfsstöðvar á vegum hagsmunafélags;
           c) ákvörðun dómara um ógildingu hagsmunafélags samkvæmt 15. gr.;
           d) skipun eins eða fleiri framkvæmdastjóra hagsmunafélags, nöfn
           þeirra og önnur deili sem segja skal á þeim samkvæmt lögum þess
           aðildarríkis þar sem skráin er færð, tilkynning um að þeir geti
           komið fram einir sér eða verði að koma fram sameiginlega og hvenær
           starfstíma framkvæmdastjóra lýkur;
           e) framsal félagsaðila á hlutdeild hans í hagsmunafélagi að öllu
           leyti eða að hluta til samkvæmt 1. mgr. 22. gr.;
           f) ákvörðun félagsaðila samkvæmt 31. gr. um að hagsmunafélagi
           skuli slitið eða því sé slitið og ákvörðun dómara samkvæmt 31. eða
           32. gr. um að því skuli slitið;
           g) skipun þess eða þeirra er stýra skiptameðferð fjárhagslegs
           hagsmunafélags, sbr. 7. gr., nöfn þeirra og öll önnur deili, sem
           krafist er í lögum þess aðildarríkis þar sem skráin er haldin, og
           lok skipunartíma þess eða þeirra sem stýra skiptameðferð;
           h) lok skiptameðferðar á fjárhagslegu hagsmunafélagi, sbr. 2. mgr.
           35. gr.;
           i) tillögu um flutning á heimili hagsmunafélags, sbr. 1. mgr. 14.
           gr.;
           j) ákvæði samkvæmt 2. mgr. 26. gr. um að nýr félagsaðili sé
           undanþeginn ábyrgð á skuldum og öðrum kröfum sem til hafa orðið
           áður en hann gerðist aðili að hagsmunafélaginu.

                                     8. gr.
           Á þann hátt sem í 39. gr. segir skal eftirfarandi birt í blaði því
   sem tilgreint er í 1. mgr. þeirrar greinar:

           a) þær upplýsingar, sem tilgreina skal samkvæmt 5. gr. í
           stofnsamningi fjárhagslegs hagsmunafélags, og allar breytingar á
           þeim;
           b) skráningarnúmer, skráningardagur og skráningarstaður, svo og
           tilkynning um afskráningu;
           c) skjöl og upplýsingar sem fjallað er um í 7. gr. b--j.

           Þær upplýsingar, sem fjallað er um í a- og b-lið, skal birta í
           heild. Skjöl og upplýsingar samkvæmt c-lið má birta annaðhvort í
           heild eða í formi útdráttar eða með vísun til þeirra í skránni
           eftir því sem mælt kann að vera fyrir um í þeim landslögum sem við
           eiga.

                                     9. gr.
           1. Hagsmunafélög geta byggt rétt gagnvart þriðja aðila á þeim
   skjölum og upplýsingum sem birta skal samkvæmt reglugerð þessari, með þeim
   skilyrðum sem kveðið er á um í landslögum er um það gilda samkvæmt 5. og
   7. mgr. 3. gr. tilskipunar ráðsins nr. 68/151/EBE frá 9. mars 1968 um
   samræmingu verndarráðstafana sem ætlað er að vera jafngildar í bandalaginu
   og aðildarríki krefjast af félögum í skilningi 2. mgr. 58. gr. sáttmálans
   til að vernda hagsmuni félagsmanna og annarra.^1)
           2. Nú hefur starfsemi verið stunduð á vegum fjárhagslegs
   hagsmunafélags fyrir skráningu þess samkvæmt 6. gr. og það gengst ekki
   eftir skráninguna við skuldbindingum sem eiga rætur að rekja til hennar og
   bera þá þeir einstaklingar, félög, fyrirtæki og aðrir lögaðilar, sem
   stunduðu starfsemina, fulla og óskipta ábyrgð á skuldbindingunum.

   ^1)Stjtíð. EB nr. L 65, 14.3. 1968, bls. 8.

                                    10. gr.
           Ef hagsmunafélag hefur starfsstöð í öðru aðildarríki en því sem
   heimili þess er í skal skrá hana þar. Skal hagsmunafélagið í þeim tilgangi
   afhenda viðeigandi skrá í því aðildarríki afrit þeirra skjala til
   varðveislu sem skylt er að afhenda skrá í því aðildarríki þar sem heimili
   þess er og láta, ef þörf krefur, fylgja þýðingu er samræmist starfsvenjum
   þeirrar skrár þar sem starfsstöðin er skráð.

                                    11. gr.
           Tilkynning um að hagsmunafélag hafi verið stofnað eða
   skiptameðferð á félaginu sé lokið, þar sem tilgreint er skráningarnúmer,
   skráningardagur og skráningarstaður, svo og útgáfudagur, útgáfustaður og
   titill birtingarrits, skal sett í Stjórnartíðindi Evrópubandalagsins eftir
   að hún hefur verið birt í blaði því sem fjallað er um í 1. mgr. 39. gr.

                                    12. gr.
           Heimili hagsmunafélags, sem tilgreint er í stofnsamningi þess,
   skal vera í bandalaginu.

           Ákveðið skal að heimilið sé annaðhvort:

           a) þar sem aðalstöðvar hagsmunafélagsins eru; eða
           b) þar sem einhver félagsaðili hefur aðalstöðvar sínar eða, ef um
           einstakling er að ræða, þar sem hann starfar aðallega enda stundi
           hagsmunafélagið starfsemi þar.

                                    13. gr.
           Flytja má heimili hagsmunafélags til innan bandalagsins.

           Þegar flutningur hefur ekki í för með sér breytingu á því hvaða
           lög gilda samkvæmt 2. gr. skal ákvörðun um hann tekin með þeim
           hætti sem kveðið er á um í stofnsamningi hagsmunafélagsins.

                                    14. gr.
           1. Þegar flutningur heimilis hefur í för með sér breytingu á því
   hvaða lög gilda samkvæmt 2. gr. skal semja flutningstillögu, afhenda hana
   til varðveislu og birta hana með þeim hætti sem kveðið er á um í 7. og 8.
   gr.

   Ekki má ákveða flutning í tvo mánuði eftir að tillagan hefur verið birt.
   Slík ákvörðun verður aðeins tekin af öllum félagsaðilum samhljóða.
   Flutningur öðlast gildi á þeim degi er hagsmunafélagið er skráð samkvæmt
   6. gr. hjá skrá hins nýja heimilis. Má sú skráning ekki fara fram fyrr en
   sýnt hefur verið fram á að tillaga um flutning á heimili hafi verið birt.

           2. Ekki má afskrá hagsmunafélag hjá skrá hins gamla heimilis fyrr
   en sýnt hefur verið fram á að það hafi verið skráð hjá skrá hins nýja
   heimilis.
           3. Er ný skráning hagsmunafélags hefur verið birt má með þeim
   hætti, sem í 1. mgr. 9. gr. segir, byggja rétt á því gagnvart þriðja aðila
   að heimili hagsmunafélagsins sé hið nýja heimili en meðan afskráning hjá
   skrá hins gamla heimilis hefur ekki verið birt getur þriðji aðili þó enn
   borið það fyrir sig að heimili þess sé hið fyrra heimili nema
   hagsmunafélagið sanni að honum hafi verið kunnugt um nýja heimilið.
           4. Í lögum aðildarríkis má kveða svo á að flutningur á heimili,
   sem leiða myndi til breytingar á því hvaða lög gilda, öðlist ekki gildi
   gagnvart hagsmunafélagi sem skráð er í því aðildarríki samkvæmt 6. gr. ef
   því er mótmælt af þar til bæru yfirvaldi innan þess tveggja mánaða frests
   sem um getur í 1. mgr. Slík mótmæli verða aðeins sett fram á þeim
   forsendum að almannahagur krefjist. Gefa verður kost á endurskoðun fyrir
   rétti.

                                    15. gr.
           1. Þegar lög þau sem gilda um hagsmunafélag samkvæmt 2. gr. gera
   ráð fyrir ógildingu þess verður að kveða á um ógildingu í dómi. Ef unnt er
   að bæta úr þeim ágöllum sem eru á málefnum hagsmunafélags skal dómur, sem
   málið er lagt fyrir, þó veita til þess nauðsynlegan frest.
           2. Ógilding hagsmunafélags leiðir til skiptameðferðar á því í
   samræmi við fyrirmæli 35. gr.
           3. Byggja má rétt gagnvart þriðja aðila á dómsúrlausn um ógildingu
   með þeim hætti sem í 1. mgr. 9. gr. segir.

   Sú úrlausn hefur sem slík ekki áhrif á gildi skuldbindinga sem
   hagsmunafélag hefur gengist undir eða gengist hefur verið undir gagnvart
   því ef þær hafa orðið til áður en byggja mátti rétt á þeim gagnvart þriðja
   aðila með þeim hætti sem í undanfarandi undirgrein segir.

                                    16. gr.
           1. Stofnanir hagsmunafélags eru aðilar þess, þegar þeir koma fram
   sem ein heild, svo og framkvæmdastjóri þess eða framkvæmdastjórar.

   Í samningi um stofnun hagsmunafélags má kveða á um aðrar stofnanir og, sé
   það gert, skal valdsvið þeirra ákvarðað.

           2. Aðilar að hagsmunafélagi geta, er þeir koma fram sem ein heild,
   tekið hvaða ákvörðun sem er til að ná markmiðum þess.

                                    17. gr.
           1. Hver félagsaðili hefur eitt atkvæði. Í stofnsamningi
   hagsmunafélags má þó veita tilteknum félagsaðilum fleiri atkvæði en eitt
   enda hafi enginn einn þeirra yfir meirihluta atkvæða að ráða.
           2. Samhljóða ákvörðunar félagsaðila er krafist til að:

           a) breyta tilgangi hagsmunafélags;
           b) breyta atkvæðafjölda hvers félagsaðila;
           c) breyta skilyrðum fyrir ákvarðanatöku;
           d) lengja starfstíma hagsmunafélags fram yfir það sem ákveðið
           hefur verið í stofnsamningi þess;
           e) breyta fjárframlagi félagsaðila, allra eða sumra, til
           hagsmunafélags;
           f) breyta einhverri annarri skuldbindingu félagsaðila nema heimild
           sé til annars í stofnsamningi hagsmunafélagsins;
           g) gera einhverja aðra breytingu á stofnsamningi
           hagsmunafélagsins, sem ekki er fjallað um í þessari málsgrein,
           nema samningurinn kveði á um annað.

           3. Þar sem ekki er kveðið svo á í reglugerð þessari að ákvarðanir
   skuli teknar samhljóða má í stofnsamningi hagsmunafélags setja reglur um
   ályktunarhæfi og meirihluta sem krafist er til að ákvarðanir, eða sumar
   ákvarðanir, megi taka. Kveði samningur ekki á um annað skulu ákvarðanir
   teknar samhljóða.
           4. Að frumkvæði framkvæmdastjóra eða að beiðni félagsaðila skal
   framkvæmdastjóri, einn eða með öðrum framkvæmdastjórum, skipuleggja
   samráðsfundi með félagsaðilum svo að þeir geti tekið ákvarðanir sínar.

                                    18. gr.
           Hver félagsaðili á rétt á að fá upplýsingar um starfsemi
   hagsmunafélags síns frá framkvæmdastjóra þess eða framkvæmdastjórum og á
   að athuga bókhald þess og bókhaldsgögn.

                                    19. gr.
           1. Framkvæmdastjórn hagsmunafélags annast einn eða fleiri
   einstaklingar sem til þess eru skipaðir í stofnsamningi þess eða með
   ákvörðun félagsaðila.

   Sá má ekki vera framkvæmdastjóri hagsmunafélags sem:
   --- vegna þeirrar löggjafar sem um hann gildir,
   --- vegna landslaga þess ríkis þar sem hagsmunafélagið á heimili sitt eða
   --- samkvæmt ákvörðun yfirvalds á sviði dómgæslu eða stjórnsýslu, sem
   tekin hefur verið eða viðurkennd er í aðildarríki,
   er óheimilt að eiga sæti í stjórn eða framkvæmdastjórn félags, stjórna
   fyrirtæki eða starfa sem framkvæmdastjóri evrópsks fjárhagslegs
   hagsmunafélags.

           2. Aðildarríki getur, þegar um er að ræða hagsmunafélög sem skráð
   eru hjá skrá þess samkvæmt 6. gr., kveðið á um að lögaðilar annist
   framkvæmdastjórn ef þeir tilnefna einn eða fleiri einstaklinga til að koma
   fram fyrir þeirra hönd og eru deili á þeim háð skráningarreglum d-liðar 7.
   gr.

   Nú nýtir aðildarríki sér þennan kost og verður það þá að kveða á um að sá
   eða þeir sem koma fram fyrir hönd lögaðilanna beri sömu ábyrgð og ef þeir
   væru sjálfir framkvæmdastjórar viðkomandi hagsmunafélaga.

   Takmarkanir samkvæmt 1. mgr. gilda einnig um þessa fulltrúa.

           3. Í stofnsamningi hagsmunafélags eða með samhljóða ákvörðun
   félagsaðila skal kveðið á um hvernig framkvæmdastjóri eða
   framkvæmdastjórar skulu ráðnir og þeim sagt upp, svo og valdsvið þeirra
   skilgreint.

                                    20. gr.
           1. Aðeins framkvæmdastjóri, eða hver framkvæmdastjóri séu þeir
   fleiri en einn, kemur fram fyrir hönd hagsmunafélags í viðskiptum við
   þriðja aðila.

   Hver framkvæmdastjóri bindur hagsmunafélag gagnvart þriðja aðila þegar
   hann kemur fram fyrir hönd þess, jafnvel þótt gerðir hans varði ekki
   tilgang þess, nema hagsmunafélagið sanni að þriðja aðila hafi verið ljóst
   eða honum hafi með hliðsjón af atvikum ekki getað verið ókunnugt um að
   gerðin var tilgangi þess óviðkomandi. Birting upplýsinga þeirra sem getið
   er í c-lið 5. gr. felur ekki í sér sönnun fyrir því ein sér.

   Ekki má byggja rétt á því gagnvart þriðja aðila að vald eins eða fleiri
   framkvæmdastjóra hafi verið takmarkað hvort sem það hefur verið gert með
   stofnsamningi hagsmunafélags eða með ákvörðun félagsaðila, jafnvel þótt
   takmörkun hafi verið birt.

           2. Í stofnsamningi hagsmunafélags má ákveða að einungis tveir eða
   fleiri framkvæmdastjórar sameiginlega geti bundið það svo að gilt sé.
   Aðeins má byggja rétt á slíku ákvæði gagnvart þriðja aðila í samræmi við
   1. mgr. 9. gr. ef það hefur verið birt samkvæmt 8. gr.

                                    21. gr.
           1. Litið skal svo á að hagnaður af starfsemi hagsmunafélags sé
   hagnaður félagsaðila og skal honum skipt milli þeirra í þeim hlutföllum
   sem kveðið er á um í stofnsamningi þess, eða að jöfnu ef ekki er mælt
   fyrir um annað.
           2. Aðilar að hagsmunafélagi skulu greiða kostnað, sem fer fram úr
   tekjum, í þeim hlutföllum sem kveðið er á um í stofnsamningi þess, eða að
   jöfnu ef ekki er mælt fyrir um annað.

                                    22. gr.
           1. Aðili að hagsmunafélagi getur framselt hlutdeild sína í því að
   öllu leyti eða að hluta, annaðhvort til annars félagsaðila eða þriðja
   aðila, en framsalið öðlast ekki gildi nema aðrir félagsaðilar leyfi það
   samhljóða.
           2. Sé ekki kveðið á um annað í stofnsamningi hagsmunafélags getur
   félagsaðili aðeins veðsett hlutdeild sína í því eftir að hinir
   félagsaðilarnir hafa leyft það samhljóða. Veðhafi má aldrei verða aðili að
   hagsmunafélagi í krafti veðréttar síns.

                                    23. gr.
           Hagsmunafélag má ekki falast eftir fjárfestingum almennings.

                                    24. gr.
           1. Aðilar að hagsmunafélagi bera fulla og óskipta ábyrgð á skuldum
   þess og öðrum kröfum á hendur því af hvaða tagi sem er. Um áhrif
   ábyrgðarinnar fer að landslögum.
           2. Skuldheimtumenn mega ekki höfða mál á hendur félagsaðila til
   greiðslu skulda og annarra krafna í samræmi við skilyrði í 1. mgr. áður en
   skiptameðferð í hagsmunafélagi er lokið nema þeir hafi fyrst krafið
   félagið um greiðslu og hún hafi ekki verið innt af hendi innan hæfilegs
   frests.

                                    25. gr.
           Í bréfum og á pöntunareyðublöðum og svipuðum skjölum skal
   eftirfarandi koma greinilega fram:

           a) nafn hagsmunafélags þar sem á undan fara eða á eftir koma
           annaðhvort orðin ,,evrópskt fjárhagslegt hagsmunafélag`` eða
           skammstöfunin ,,efjh.`` ef orðin eða upphafsstafir þeirra mynda
           ekki þegar hluta nafnsins;
           b) hvar sú skrá er sem um getur í 6. gr. og hagsmunafélagið er
           skráð hjá, svo og innfærslunúmer þess þar;
           c) heimili hagsmunafélags;
           d) að framkvæmdastjórar verði að koma fram sameiginlega ef við á;
           e) að skiptameðferð á hagsmunafélagi samkvæmt 15., 31., 32. eða
           36. gr. standi yfir ef við á.

   Er skráning hefur farið fram í samræmi við 10. gr. skal hver starfsstöð
   hagsmunafélags tilgreina ofangreind atriði, ásamt þeim sem lúta að eigin
   skráningu, á þeim skjölum sem hún sendir frá sér í starfsemi sinni og um
   getur í 1. mgr. þessarar greinar.

                                    26. gr.
           1. Aðilar skulu samhljóða taka ákvörðun um inntöku nýrra aðila í
   félagið.
           2. Hver nýr félagsaðili ber ábyrgð á skuldum hagsmunafélags og
   öðrum kröfum á hendur því samkvæmt 24. gr., að meðtöldum þeim sem eiga
   rætur að rekja til starfsemi hagsmunafélagsins áður en hann gekk í það.

   Þó má með ákvæði í stofnsamningi hagsmunafélags eða í inngöngugerð
   undanþiggja hann ábyrgð á skuldum og öðrum kröfum sem stofnað var til áður
   en hann gekk í það. Aðeins má byggja rétt á slíku ákvæði gagnvart þriðja
   aðila samkvæmt þeim skilyrðum sem um getur í 1. mgr. 9. gr. ef ákvæðið
   hefur verið birt samkvæmt 8. gr.

                                    27. gr.
           1. Aðili að hagsmunafélagi getur sagt sig úr því að uppfylltum
   þeim skilyrðum, sem sett eru í stofnsamningi þess, eða með samhljóða
   samþykki annarra félagsaðila ef slík skilyrði koma ekki fram í samningnum.

   Auk þess getur aðili að hagsmunafélagi sagt sig úr því ef réttmætar
   ástæður eru til þess.

           2. Vísa má aðila að hagsmunafélagi úr því af ástæðum, sem
   tilgreindar eru í stofnsamningi þess, og ávallt ef hann bregst alvarlega
   skyldum sínum eða truflar eða gerir sig líklegan til að trufla starfsemi
   þess alvarlega.

           Sé ekki kveðið á um annað í stofnsamningi hagsmunafélags má
           brottvísun aðeins fara fram samkvæmt úrskurði dómara sem kveðinn
           er upp að sameiginlegri beiðni meirihluta annarra félagsaðila.

                                    28. gr.
           1. Aðild að hagsmunafélagi lýkur við andlát félagsaðila eða þegar
   aðilinn fullnægir ekki lengur þeim skilyrðum sem sett eru í 1. mgr. 4. gr.

   Að auki getur aðildarríki í lögum sínum um skiptameðferð, félagsslit,
   greiðsluþrot eða greiðslustöðvun kveðið svo á að aðild að hagsmunafélagi
   ljúki á þeim tíma sem í þeim lögum segir.

           2. Andist einstaklingur sem er aðili að hagsmunafélagi getur annar
   aðeins komið í hans stað með þeim skilyrðum, sem stofnsamningur þess
   kveður á um, eða með samhljóða samþykki hinna félagsaðilanna ef slík
   skilyrði koma ekki fram í samningnum.

                                    29. gr.
           Er aðild að hagsmunafélagi lýkur skal framkvæmdastjóri eða
   framkvæmdastjórar þess tilkynna það öðrum félagsaðilum og einnig gera þær
   ráðstafanir samkvæmt 7. og 8. gr. sem gera ber. Þær ráðstafanir getur
   einnig hver sá gert sem hlut á að máli.

                                    30. gr.
           Kveði stofnsamningur hagsmunafélags ekki á um annað er félagið
   áfram til hvað snertir þá félagsaðila sem eftir eru, er aðild einhvers
   þeirra lýkur, samkvæmt þeim skilmálum sem kveðið er á um í stofnsamningnum
   eða settir eru með samhljóða ákvörðun viðkomandi félagsaðila enda sé ekki
   skertur með því réttur sem stofnast hefur aðila til handa samkvæmt 1. mgr.
   22. gr. eða 2. mgr. 28. gr.

                                    31. gr.
           1. Slíta má hagsmunafélagi með ákvörðun félagsaðila um að það
   skuli gert. Slík ákvörðun krefst samhljóða samþykkis ef ekki er kveðið á
   um annað í stofnsamningi þess.
           2. Hagsmunafélagi skal slitið með ályktun félagsaðila þar sem
   komist er að þeirri niðurstöðu:

           a) að liðinn sé sá tími, sem hagsmunafélaginu var ætlað að starfa
           samkvæmt stofnsamningi þess, eða fyrir hendi sé önnur ástæða til
           slita á því sem samningurinn kveður á um; eða
           b) að tilgangi hagsmunafélagsins sé náð eða að ógerlegt sé að
           leita hans frekar.

           Hafi félagsaðilar ekki tekið ákvörðun um slit á hagsmunafélagi
           þremur mánuðum eftir að einhverjar þær aðstæður hafa komið upp sem
           í 1. mgr. segir getur hvaða félagsaðili sem er leitað til dómstóls
           um að ákveða slit þess.

           3. Hagsmunafélagi skal einnig slitið að ákvörðun þess eða þeirra
   félagsaðila sem eftir eru þegar skilyrðum 2. mgr. 4. gr. er ekki lengur
   fullnægt.
           4. Er hagsmunafélagi hefur verið slitið með ákvörðun félagsaðila
   skal framkvæmdastjóri eða framkvæmdastjórar þess gera þær ráðstafanir
   samkvæmt 7. og 8. gr. sem gera ber. Þær ráðstafanir getur einnig hver sá
   gert sem hlut á að máli.

                                    32. gr.
           1. Sé brotið gegn ákvæðum 3. gr., 12. gr. eða 3. mgr. 31. gr. skal
   dómstóll að beiðni hvers þess aðila, sem hlut á að máli, eða þar til bærs
   yfirvalds kveða svo á að hagsmunafélagi skuli slitið nema unnt sé að koma
   málefnum hagsmunafélagsins í rétt horf, áður en dómstóll hefur kveðið upp
   efnislegan úrskurð, og að það sé gert í raun fyrir þann tíma.
           2. Dómstóll getur einnig ákveðið að beiðni félagsaðila að
   hagsmunafélagi skuli slitið ef réttmætar ástæður eru til þess.
           3. Aðildarríki getur kveðið svo á að dómstóll geti að beiðni þar
   til bærs yfirvalds úrskurðað að slíta skuli hagsmunafélagi sem á heimili í
   ríki yfirvaldsins ef félagið starfar gegn almannahagsmunum í því ríki og
   gert er ráð fyrir slíkum möguleika í lögum þess ríkis hvað snertir skráð
   félög eða aðra lögaðila sem þau ná yfir.

                                    33. gr.
           Ljúki aðild að hagsmunafélagi af öðrum ástæðum en þeim að réttindi
   félagsaðila hafi verið framseld í samræmi við skilyrðin í 1. mgr. 22. gr.
   skal meta réttindi hans og skyldur til verðs með hliðsjón af eignum og
   skuldum hagsmunafélagsins eins og þær eru þegar aðild hans lýkur.

           Ekki má ákveða fyrirfram verð á réttindum og skyldum félagsaðila
           sem gengur úr hagsmunafélagi.

                                    34. gr.
           Með fyrirvara um það sem í 1. mgr. 37. gr. segir er hver
   félagsaðili, sem gengur úr hagsmunafélagi, áfram ábyrgur samkvæmt 24. gr.
   fyrir skuldum þess og öðrum kröfum á hendur því sem eiga rætur að rekja
   til starfsemi þess áður en aðild hans lauk.

                                    35. gr.
           1. Slit á hagsmunafélagi hafa skiptameðferð í för með sér.
           2. Um skiptameðferð á hagsmunafélagi og lok skiptameðferðar fer að
   landslögum.
           3. Gerhæfi hagsmunafélags í skilningi 2. mgr. 1. gr. helst óskert
   uns skiptameðferð er lokið.
           4. Sá eða þeir sem stýra skiptameðferð á hagsmunafélagi skulu gera
   þær ráðstafanir sem í 7. og 8. gr. segir.

                                    36. gr.
           Um greiðsluþrot og greiðslustöðvun hagsmunafélaga fer að
   landslögum. Þótt aðgerðir séu hafnar gegn hagsmunafélagi fyrir dómi vegna
   greiðsluþrots eða greiðslustöðvunar leiðir það í sjálfu sér ekki til þess
   að slíkar aðgerðir séu hafnar gegn félagsaðilum.

                                    37. gr.
           1. Fimm ára fyrningarfrestur, talið frá birtingu samkvæmt 8. gr. á
   tilkynningu um að aðild að hagsmunafélagi sé lokið, kemur í stað lengri
   frests sem mælt kann að vera fyrir um í viðkomandi landslögum til
   málshöfðunar gegn aðilanum vegna skulda eða annarra krafna sem eiga rætur
   að rekja til starfsemi hagsmunafélags áður en aðild hans lauk.
           2. Fimm ára fyrningarfrestur, talið frá birtingu samkvæmt 8. gr. á
   tilkynningu um að skiptameðferð á hagsmunafélagi sé lokið, kemur í stað
   lengri frests sem mælt kann að vera fyrir um í viðkomandi landslögum til
   málshöfðunar gegn aðila að því vegna skulda eða annarra krafna sem eiga
   rætur að rekja til starfsemi þess.

                                    38. gr.
           Stundi hagsmunafélag starfsemi í aðildarríki sem fer í bága við
   almannahagsmuni þess getur þar til bært yfirvald í því ríki bannað
   starfsemina. Veita skal kost á að skjóta ákvörðun hins þar til bæra
   yfirvalds til dómstóla.

                                    39. gr.
           1. Aðildarríkin skulu tilnefna skrá eða skrár sem falið er að
   annast skráningu samkvæmt 6. og 10. gr., og setja reglur um skráninguna.
   Þau skulu mæla fyrir um hvernig skráning þeirra skjala, sem í 7. gr. og
   10. gr. segir, fari fram. Skulu þau sjá um að þau skjöl og upplýsingar,
   sem í 8. gr. segir, birtist í viðeigandi lögbirtingablaði þess
   aðildarríkis, sem hagsmunafélagið á heimili sitt í, og geta þau mælt fyrir
   um hvernig birta skuli þau skjöl og upplýsingar sem í c-lið 8. gr. segir.

   Aðildarríkin skulu einnig sjá til þess að hver sem er geti, á skrá á
   samkvæmt 6. gr. eða eftir atvikum 10. gr. kynnt sér þau skjöl, sem fjallað
   er um í 7. gr., og fengið í hendur afrit af einhverjum þeirra eða öllum,
   jafnvel í pósti.

   Aðildarríkin mega kveða á um greiðslu gjalda fyrir þær aðgerðir sem
   fjallað er um í undanfarandi undirgreinum en gjöldin mega þó ekki fara
   fram úr kostnaði af þeim.

           2. Aðildarríkin skulu sjá til þess að upplýsingar þær sem birta
   skal í Stjórnartíðindum Evrópubandalagsins samkvæmt 11. gr. séu sendar
   skrifstofu opinberrar útgáfustarfsemi eigi síðar en einum mánuði eftir
   birtingu þeirra í því lögbirtingablaði sem í 1. mgr. segir.
           3. Aðildarríki skulu leggja hæfileg viðurlög við því ef
   birtingarkröfum 7., 8. og 10. gr. er ekki hlítt eða ekki er farið eftir
   ákvæðum 25. gr.

                                    40. gr.
           Hagnað eða tap af starfsemi hagsmunafélags má aðeins skattleggja
   hjá félagsaðilum.

                                    41. gr.
           1. Aðildarríki skulu gera þær ráðstafanir, sem nauðsynlegar eru
   vegna ákvæða 39. gr., fyrir 1. júlí 1989. Þau skulu þegar tilkynna þær
   framkvæmdastjórninni þegar í stað.
           2. Aðildarríkin skulu í upplýsingaskyni fyrir framkvæmdastjórnina
   skýra henni frá því hvaða flokkum einstaklinga, félaga, fyrirtækja og
   annarra lögaðila þau banna þátttöku í hagsmunafélögum samkvæmt 4. mgr. 4.
   gr. Framkvæmdastjórn skal skýra öðrum aðildarríkjum frá því.

                                    42. gr.
           1. Er reglugerð þessi hefur verið sett skal stofna samstarfsnefnd
   á vegum framkvæmdastjórnarinnar. Hlutverk hennar skal vera:

   a) að greiða fyrir framkvæmd reglugerðar þessarar með reglulegu samráði
   þar sem sérstaklega skal fjallað um vandamál sem koma upp í tengslum við
   framkvæmdina, sbr. þó ákvæði 169. og 170. gr. sáttmálans;

   b) að ráðleggja framkvæmdastjórninni um viðauka við eða breytingar á
   reglugerð þessari ef nauðsyn krefur.

           2. Samstarfsnefndin skal skipuð fulltrúum aðildarríkjanna og
   framkvæmdastjórnarinnar. Formaður skal vera fulltrúi
   framkvæmdastjórnarinnar. Framkvæmdastjórnin sér fyrir skrifstofuþjónustu.
           3. Formaður kallar nefndina saman, annaðhvort að eigin frumkvæði
   eða að ósk einhvers nefndarmanns.

                                    43. gr.
           Reglugerð þessi öðlast gildi á þriðja degi eftir birtingu hennar í
   Stjórnartíðindum Evrópubandalagsins.

   Hún skal koma til framkvæmda hinn 1. júlí 1989, að undanskildum 39., 41.
   og 42. gr. sem koma til framkvæmda við gildistöku hennar.

References

   Visible links
   1. http://www.althingi.is/dba-bin/lawformpr.pl?lnr=1994159
   2. file://1993002.html
