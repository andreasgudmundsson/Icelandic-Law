
   --------------------------------------------------------------------------

Lög um tímabundið úrræði einstaklinga sem eiga tvær fasteignir til heimilisnota

                              2010 nr. 103 2. júlí

   --------------------------------------------------------------------------

                 Ferill málsins á Alþingi.   Frumvarp til laga.

          Tóku gildi 1. ágúst 2010. Falla úr gildi 31. desember 2011.
      1. gr. Samkvæmt því sem nánar er mælt fyrir um í lögum þessum getur
einstaklingur sem greiðir fasteignaveðkröfur af tveimur fasteignum vegna kaupa á
   fasteign sem ætluð var til að halda heimili í óskað eftir því að ráðstafa
annarri eigninni til veðhafa. Nema annað komi fram vísar orðið eignaráðstöfun í
lögum þessum til þessa úrræðis og þeir sem hennar óska eru sameiginlega nefndir
                                   skuldari.
2. gr. Einstaklingur sem á tímabilinu 1. janúar 2006 til 1. nóvember 2008 festi
 kaup á fasteign, óháð byggingarstigi hennar, og átti á sama tíma fasteign sem
hann hafði ekki selt getur lagt inn skriflega umsókn til umboðsmanns skuldara um
eignaráðstöfun á annarri af þessum fasteignum, enda hafi þær báðar verið óslitið
í hans eigu frá tilgreindu tímamarki. Heimilt er að veita einstaklingi undanþágu
 frá fyrra tímamarki ef sérstaklega stendur á. Eignaráðstöfun tekur til krafna
          sem tryggðar eru með veði í fasteigninni svo sem hér segir:
     1. Krafna sem tryggðar eru með lögveði að því leyti sem þær eru fallnar í
        gjalddaga áður en skuldari leggur fram beiðni um eignaráðstöfun.
    2. Krafna sem tryggðar eru með samningsveði, enda sé krafan þegar orðin til
 og greiðsluskuldbindingin hvílir á skuldaranum sjálfum eða einhverjum eigenda
                            séu þeir fleiri en einn.
            3. Krafna sem tryggðar eru með aðfararveði í fasteigninni.
   Enn fremur verður sá sem óskar eignaráðstöfunar að vera þinglýstur eigandi
beggja fasteigna og hafa forræði á fé sínu. Eigi tveir eða fleiri einstaklingar
      fasteignina í óskiptri sameign verða þeir í sameiningu að ganga til
                             eignaráðstöfunarinnar.
Skuldari skal hafa skráð lögheimili í annarri fasteigninni og halda heimili sitt
        þar enda sé hún ætluð til búsetu samkvæmt ákvörðun skipulags- og
 byggingaryfirvalda. Sé fasteignin í sameign er nægilegt í þessu skyni að einn
eigenda eigi þar heimili samkvæmt því sem að framan segir. Sú fasteign sem ekki
uppfyllir þau skilyrði verður annaðhvort að hafa áður verið heimili skuldara og
 hann haft þar skráð lögheimili eða skuldari hefur fest kaup á henni með það í
 huga að halda heimili sitt þar. Hafi skuldari átt eign sem uppfyllti skilyrðin
  en sett hana í skiptum fyrir aðra fasteign skal sú fasteign teljast uppfylla
 skilyrði laganna. Sé samanlögð fjárhæð uppreiknaðra eftirstöðva veðskulda sem
      hvíla á fasteignunum lægri en 75% af samanlögðu áætluðu markaðsverði
        fasteignanna á almennum markaði skal umsókn skuldara vísað frá.
  Í skriflegri umsókn til embættis umboðsmanns skuldara skal einkum greint frá
                                  eftirtöldu:
                    1. Nafni skuldara, kennitölu og lögheimili.
     2. Hvaða fasteignir beiðnin varðar, hver stærð þeirra er og eftir atvikum
nánari lýsingu þeirra, hverjir þinglýstir eigendur þeirra eru, hverjir eiga þar
            lögheimili og hvorri þeirra skuldari vilji halda eftir.
    3. Hvaða skuldir hvíla á fasteignunum, en í greinargerð um skuldirnar skal
    lýst nákvæmlega m.a. tegund þeirra, tilurð, fjárhæð þeirra í upphafi og
eftirstöðvum, greiðsluskilmálum, ákvæðum um vexti og verðtryggingu ef við á, að
 hvaða marki þær séu þegar í vanskilum, hvaða fjárhæð greiða þurfi af þeim með
       afborgun, við hverja skuldirnar eru og hvar þær eru til innheimtu.
      4. Hvort önnur greiðsluerfiðleikaúrræði hafi verið nýtt eða eftir þeim
                                    leitað.
  Með beiðni skulu fylgja gögn til staðfestingar upplýsingum sem í 1.4. mgr.
   greinir, en auk þess þrjú síðustu skattframtöl skuldarans. Með umsókn skal
       fylgja verðmat tveggja löggiltra fasteignasala á báðum fasteignum.
 Verði umsókn um eignaráðstöfun samþykkt skal umboðsmaður skuldara endurgreiða
                     skuldara kostnað vegna verðmats eigna.
 Um öflun gagna og aðstoð umboðsmanns skuldara við gagnaöflun og gerð umsóknar
      fer eftir 4. og 5. mgr. 4. gr. laga um greiðsluaðlögun einstaklinga.
    3. gr. Umboðsmaður skuldara skal taka afstöðu til umsóknar skv. 2. gr. á
     grundvelli ákvæða um rannsóknarskyldu hans í lögum um greiðsluaðlögun
 einstaklinga og er honum m.a. heimilt að krefjast frekari gagna og upplýsinga
                                  með umsókn.
    Umboðsmaður skuldara hafnar umsókninni ef svo stendur á sem hér greinir:
    1. Ef skilyrðum 2. gr. er ekki fullnægt, beiðni er ekki gerð á fullnægjandi
                  hátt eða nauðsynleg gögn fylgja henni ekki.
   2. Ef veruleg ástæða er til að ætla að upplýsingar í beiðni séu ekki réttar.
   3. Skuldari hafi hagað fjármálum sínum á verulega ámælisverðan hátt eða tekið
 fjárhagslega áhættu sem ekki var í samræmi við fjárhagsstöðu hans á þeim tíma
               þegar til fjárhagsskuldbindingarinnar var stofnað.
   4. Stofnað hafi verið til skulda á þeim tíma er skuldari var greinilega ófær
                 um að standa við fjárhagsskuldbindingar sínar.
      5. Skuldari hafi bakað sér skuldbindingu sem einhverju nemur miðað við
       fjárhag hans með háttsemi sem varðar refsingu eða skaðabótaskyldu.
     6. Skuldari hafi svo að máli skipti látið hjá líða að standa í skilum við
  veðkröfuhafa þótt honum hefði verið það kleift að einhverju leyti eða öllu.
 Umboðsmaður skuldara skal taka ákvörðun um afgreiðslu á umsókn skuldara innan
 tveggja vikna frá því að fullbúin umsókn liggur fyrir. Ef umboðsmaður skuldara
synjar skuldara um heimild til að leita eignaráðstöfunar getur skuldari kært þá
ákvörðun til kærunefndar greiðsluaðlögunarmála innan viku frá því að umsækjanda
  berst tilkynning um ákvörðun umboðsmanns skuldara. Ekki er unnt að kæra til
        nefndarinnar ákvörðun umboðsmanns skuldara um samþykki á umsókn.
      Meðan á ferli vegna eignaráðstöfunar stendur verður ekki stofnað til
  samningsveðs í þeim fasteignum sem hún nær til. Á þessu tímabili verður ekki
                     krafist nauðungarsölu á fasteignunum.
4. gr. Hafi umboðsmaður skuldara samþykkt umsókn skuldara um eignaráðstöfun skal
  hann þegar í stað skipa umsjónarmann með eignaráðstöfuninni er uppfyllir þær
hæfiskröfur sem gerðar eru til umsjónarmanna skv. 9. gr. laga um greiðsluaðlögun
                                 einstaklinga.
Þegar umsjónarmaður hefur verið skipaður skal hann tafarlaust kveðja skuldara á
     sinn fund og leita eftir þörfum frekari upplýsinga til undirbúnings á
     eignaráðstöfun. Umsjónarmaður skal fá þinglýst athugasemd um samþykki
 umboðsmanns skuldara á umsókn skuldara um eignaráðstöfun á þær fasteignir sem
                                  hún nær til.
Skuldari skal í samráði við umsjónarmann velja hvaða eign hann vill leitast við
                                að halda eftir.
Þegar endanlega er ráðið hvorri fasteigninni skuldari leitast við að halda eftir
  skal umsjónarmaður gera samantekt um veðskuldir sem hvíla á hvorri þeirra og
skal þar tekið mið af uppreiknuðum eftirstöðvum hverrar veðskuldar að viðbættum
       áföllnum vöxtum, vanskilum og kostnaði sem af þeim kann að leiða.
Ef fasteignin sem ráðstafa á er ekki veðsett fyrir 100% af verðmati hennar skal
    umsjónarmaður gefa þeim sem eiga veðréttindi fyrir kröfum sínum í hinni
fasteigninni kost á að flytja þau að hluta eða fullu yfir á þá fyrrnefndu. Vilji
  fleiri veðhafar neyta þess kosts en veðrými er fyrir á fasteigninni sem á að
  ráðstafa skal skuldara gefið færi á að velja hvaða skuldir verði fluttar, en
                   ella skal það ráðast af aldri veðréttinda.
   Ef í ljós kemur að á fasteigninni sem ráðstafa á hvíli veðbönd fyrir hærri
     fjárhæð en nemur verðmati hennar skal umsjónarmaður gefa þeim sem eiga
   veðréttindi utan þeirra marka kost á að færa þau að hluta eða fullu yfir á
fasteignina sem skuldari vill halda eftir. Veðréttindi sem þannig flytjast skulu
koma að baki þeim sem hvíla fyrir á fasteigninni og raðast þar innbyrðis á sama
                        hátt og þau stóðu áður í veðröð.
   Nú hefur veðhafi tryggingarbréf með veði í fasteigninni sem ráðstafa á til
         tryggingar kröfum sínum og bréfið tiltekur ekki hvaða einstöku
     fjárskuldbindingar veðinu er ætlað að tryggja. Skal veðhafi þá gefa út
    yfirlýsingu til umsjónarmanns um hvaða tilteknu fjárskuldbindingar veðið
                                    tryggir.
 Að því gerðu sem í 3.7. mgr. segir skal umsjónarmaður í samráði við skuldara
    gera frumvarp til eignaráðstöfunar þar sem greint er frá verðmæti beggja
 fasteignanna, hverjar skuldirnar eru sem hvíla á hvorri þeirra, við hverja þær
   eru og við hvaða heimild þær styðjast, hver staða þeirra er í veðröð, hver
 núverandi fjárhæð þeirra er, sundurliðuð annars vegar í vanskil og hins vegar
  ógjaldfallinn þátt þeirra, svo og hvenær og hvað skuldari verður að greiða í
        afborganir og vexti af því sem ógjaldfallið er ef ekki kemur til
                               eignaráðstöfunar.
 5. gr. Veðkröfur á hvorri fasteign fyrir sig skulu ekki færðar á milli þeirra
                   nema um það semjist skv. 4.6. mgr. 4. gr.
 Kröfur á hendur skuldara sem njóta veðréttinda sem fylgja fasteign þegar henni
 er ráðstafað til veðhafa, sbr. 6. og 7. gr., falla niður gagnvart skuldara þar
             sem ráðstöfunin telst fullnaðargreiðsla af hans hálfu.
 Ef samanlögð fjárhæð veðkrafna á þeirri eign sem ráðstafa skal til veðhafa er
 lægri en 100% af verðmati hennar skal umsjónarmaður finna mismun uppreiknaðra
  eftirstöðva veðskulda á þeirri fasteign og 100% af verðmati hennar. Skal sá
 mismunur nefndur eignarhlutur skuldara. Umsjónarmaður skal gera tryggingarbréf
    með veði og uppfærslurétti fyrir fjárhæðinni sem svarar til eignarhlutar
skuldara. Tryggingarbréfið skal vera á nafni skuldara, sem verður eigandi þess,
   og skal krafa hans bera sömu vexti og verðtryggingu og almenn fasteignalán
 Íbúðalánasjóðs. Tryggingarbréfið skal við útgáfu þess standa aftast í veðröð á
  þeirri fasteign sem ráðstafa á, en færast fram í veðröð að teknu tilliti til
 niðurstöðu skv. 3. mgr. 6. gr. um hvort veðréttindi verði afmáð sökum þess að
        veðhafi nýtir sér ekki rétt til að fá eignina leysta til sín. Í
tryggingarbréfinu skal kveðið á um að sá veðhafi sem fær fasteigninni ráðstafað
      til sín skuli við sölu hennar ávallt leitast við að ráðstafa henni á
  markaðsverði og leita hæstu tilboða. Við söluna skal veðhafinn ráðstafa til
   skuldara þeim hluta af söluverði sem er umfram það sem þarf til að greiða
rétthærri veðskuldir og endurgreiða veðhafanum veðskuldir sem hann kann að hafa
 leyst til sín, allt þar til uppreiknaðar eftirstöðvar tryggingarbréfsins hafa
 þannig verið greiddar. Eftir sölu fasteignarinnar og ráðstöfun söluverðs skal
tryggingarbréfið máð af henni þótt söluverðið hafi ekki hrokkið fyrir að greiða
                 eignarhluta skuldara að nokkru leyti eða öllu.
6. gr. Frumvarp til eignaráðstöfunar skal liggja fyrir innan fjögurra vikna frá
skipun umsjónarmanns og skal hann innan þess tíma boða með sannanlegum hætti til
  fundar með veðhöfum. Liggi ekki fyrir upplýsingar um hverjir eigi einstakar
veðkröfur skal umsjónarmaður beina fundarboði til þeirra sem upplýst hefur verið
   að annist innheimtu á kröfunum, en sé ekki heldur um þá vitað skulu þessir
veðhafar boðaðir til fundarins með auglýsingu í Lögbirtingablaði sem birt er með
 minnst viku fyrirvara. Sé þörf á slíkri auglýsingu skal heimilt að framlengja
              frest til að kalla saman veðhafafund um tvær vikur.
 Á veðhafafundi kynnir umsjónarmaður fyrirliggjandi gögn og gefur þeim veðhöfum
  sem fundinn sækja kost á að lýsa afstöðu til þess sem fram er komið af hendi
 skuldara. Verðmat á fasteignunum sem skuldari hefur aflað skv. 5. mgr. 2. gr.
skal lagt til grundvallar nema veðhafi, sem hefur hagsmuna að gæta af niðurstöðu
   þess, fái því hrundið með matsgerð dómkvadds manns. Telji umsjónarmaður að
 veðhafi eigi hagsmuna að gæta skal hann fresta meðferð máls og heimila veðhafa
           að leita slíkrar matsgerðar en ella synjar hann um frest.
   Umsjónarmaður skal á fundinum fyrst gefa þeim veðhafa sem stendur aftast í
 réttindaröð í þeirri fasteign sem ráðstafa á kost á að leysa hana til sín með
   því að taka yfir allar skuldbindingar við rétthærri veðhafa eins og þær þá
standa og skyldur samkvæmt tryggingarbréfi fyrir eignarhlut skuldara, sé um það
að ræða. Vilji veðhafinn ekki nýta sér þennan kost falla veðréttindi hans niður
  og skal þessu næst gefa þeim veðhafa sem næstur honum stendur kost á því að
   leysa til sín eignina með sömu kjörum. Skal svo ef með þarf haldið áfram á
 þennan hátt koll af kolli. Sá samningsveðhafi sem fremstur stendur er að öllum
   öðrum frágengnum skyldugur til að leysa til sín eignina gegn því að greiða
    kröfur sem lögveðréttindi honum fremri kunna að vera fyrir. Að fenginni
  niðurstöðu ber þeim veðhafa sem leysir eignina til sín að gera innan tveggja
vikna allar nauðsynlegar ráðstafanir til að fá eignarrétt að fasteigninni færðan
til sín, þar á meðal að leggja fyrir umsjónarmann nauðsynleg skjöl í því skyni.
Umsjónarmanni er heimilt að fresta veðhafafundi í skamman tíma og eigi lengur en
    tvær vikur, án auglýsingar, ef hann telur að slík frestun geti leitt til
                         samnings um ráðstöfun eignar.
 7. gr. Í samræmi við niðurstöðu veðhafafundar, sbr. 6. gr., skal umsjónarmaður
  gera nauðsynlegar breytingar á veðréttindum, svo sem afmáningu þeirra í því
  tilviki að veðhafi kýs að nýta ekki rétt sinn til að leysa eignina til sín.
 Umsjónarmaður gerir yfirlýsingu um ráðstafanir sínar samkvæmt lögum þessum sem
  þinglýst skal á fasteignirnar en fyrir hana greiðist ekkert gjald. Kröfur á
    hendur skuldara, er njóta veðréttinda sem afmáð kunna að verða af þeirri
fasteign sem ráðstafað er til veðhafa sökum þess að veðhafi kýs ekki að nýta sér
     rétt sinn til að fá eign útlagða sér, falla niður, sbr. 2. mgr. 5. gr.
 Veðréttindi sem flutt kunna að vera á þá eign sem skuldari heldur eftir halda
                                  gildi sínu.
   Sá hluti skulda sem greiddur er samkvæmt eignaráðstöfun skerðir ekki rétt
  skuldara til hvers konar greiðslna eða aðstoðar frá ríki eða sveitarfélögum.
  Rísi ágreiningur um niðurstöðu veðhafafundar geta þeir sem eiga hlut að máli
 innan tveggja vikna leitað úrlausnar um hana fyrir dómstólum í samræmi við þær
reglur sem kveðið er á um í 6. mgr. [1]8. gr. laga um tímabundna greiðsluaðlögun
     fasteignaveðkrafna á íbúðarhúsnæði, nr. 50/2009, eftir því sem við á.
   Ákvæði laganna girða ekki fyrir að skuldari sækist síðar eftir samningi um
greiðsluaðlögun í samræmi við lög um greiðsluaðlögun einstaklinga eða jafnhliða
   eða síðar um tímabundna greiðsluaðlögun fasteignaveðkrafna á íbúðarhúsnæði
 samkvæmt [2]lögum nr. 50/2009 vegna þeirrar fasteignar sem hann heldur eftir.
   8. gr. Heimilt er að beita ákvæðum laga um greiðsluaðlögun einstaklinga um
   eignaráðstöfun samkvæmt lögum þessum eftir því sem við á, m.a. um greiðslu
                                 málskostnaðar.
9. gr. Lög þessi öðlast gildi 1. ágúst 2010 og falla úr gildi 31. desember 2011.
Ljúka skal afgreiðslu umsókna um eignaráðstöfun sem berast fyrir þann tíma eftir
                                ákvæðum laganna.

References

   Visible links
   1. file://2009050.html#g8
   2. file://2009050.html
