
   --------------------------------------------------------------------------

                   Lög um niðurgreiðslur húshitunarkostnaðar

                               2002 nr. 78 8. maí

   --------------------------------------------------------------------------

                 Ferill málsins á Alþingi.   Frumvarp til laga.

 Tóku gildi 17. maí 2002. Breytt með l. 58/2004 (tóku gildi 15. júní 2004), l.
 86/2006 (tóku gildi 30. júní 2006) og l. 83/2008 (taka gildi 1. jan. 2009 nema
                     22. gr. sem tók gildi 20. júní 2008).

                            I. kafli. Almenn ákvæði.
                               1. gr. Gildissvið.
     Lög þessi mæla fyrir um úthlutun fjár sem ákveðið er í fjárlögum til:
    1. Niðurgreiðslu kostnaðar við hitun íbúðarhúsnæðis hjá þeim sem ekki eiga
                       kost á fullri hitun með jarðvarma.
               2. Greiðslu styrkja vegna stofnunar nýrra hitaveitna.
                              2. gr. Stjórnsýsla.
         Iðnaðarráðherra fer með yfirstjórn mála samkvæmt lögum þessum.
                             3. gr. Skilgreiningar.
  Íbúð samkvæmt lögum þessum er húsnæði þar sem einhver hefur fasta búsetu og
hefur sjálfstætt skráningarauðkenni í Landskrá fasteigna. Dvalarheimili aldraðra
telst íbúðarhúsnæði samkvæmt lögum þessum. [Þurfi umsækjandi að halda fleiri en
 eitt heimili vegna starfa, eigin náms eða náms fjölskyldu er heimilt að greiða
 niður húshitunarkostnað óháð því hvar lögheimili er skráð. Umsækjandi þarf að
   staðfesta þörf sína til þess að halda fleiri en eitt heimili með opinberu
        vottorði eða öðrum gögnum sem Orkustofnun metur nægileg.]^1)^2)
    Veitusvæði hitaveitu er það svæði þar sem hitaveita hefur einkaleyfi til
                           dreifingar á heitu vatni.
 Kynt hitaveita er samkvæmt lögum þessum veita sem notar rafmagn eða eldsneyti
              til að hita vatn til sölu um dreifikerfi veitunnar.
     Rafhitun telst bein hitun með raforku hvort sem um er að ræða þilofna,
  hitastrengi eða vatnshitakerfi þar sem rafmagn er notað til að hita vatnið.
        Raforkunotkun varmadælu er í þessum lögum flokkuð með rafhitun.
     ^1)L. 58/2004, 1. gr. ^2)Málsgreininni var breytt með l. 83/2008, 24. gr.
             Breytingin tekur gildi 1. jan. 2009 skv. 23. gr. s.l.

                  II. kafli. Niðurgreiðsla á orku til hitunar.
                        4. gr. Skilyrði niðurgreiðslna.
 Ef ákveðið er í fjárlögum að ráðstafa fé til niðurgreiðslna á orku til hitunar
             íbúðarhúsnæðis skal það gert í eftirfarandi tilvikum:
      1. Þegar íbúð sem ekki er á veitusvæði hitaveitu er hituð með raforku.
    2. Þegar íbúð á veitusvæði hitaveitu er hituð með raforku enda sé kostnaður
   við tengingu við hitaveituna og áætluð orkukaup meiri en við niðurgreidda
               rafhitun samanlagt fyrstu tíu árin eftir tengingu.
   3. Þegar íbúð sem hvorki er á veitusvæði hitaveitu né tengist raforkukerfi er
     hituð með olíu. Einnig íbúðir hitaðar með olíu sem tengjast einangruðu
     raforkukerfi þar sem meiri hluti raforkuvinnslunnar er með eldsneyti.
      4. Þegar íbúð er hituð með vatni frá kyntri hitaveitu og raforkunotkun
   veitunnar til hitunar vatns er meira en 10% af heildarorkuöflun veitunnar.
[Heimilt er að greiða niður hluta kostnaðar við hitun húsnæðis sem er skráð sem
íbúðarhúsnæði hjá Fasteignamati ríkisins þótt þar sé ekki föst búseta. Heimildin
nær til þess að greiða niður orkumagn sem svarar til fjórðungs af því orkumagni
 sem niðurgreitt er vegna þeirra íbúða sem njóta niðurgreiðslna á grundvelli 1.
                                    mgr.^1)
Kostnaður við hitun kirkna, bænahúsa trúfélaga, safna, félagsheimila og húsnæðis
      björgunarsveita skal greiddur niður á sama hátt og hitun íbúða.]^2)
      Ekki skal greiða niður raforkukostnað vegna dælingar á heitu vatni.
   ^1)Málsgreininni var breytt með l. 83/2008, 24. gr. Breytingin tekur gildi 1.
               jan. 2009 skv. 23. gr. s.l. ^2)L. 58/2004, 2. gr.
                        5. gr. Umsókn um niðurgreiðslur.
      [Eigandi eða umráðamaður íbúðar]^1) getur sótt um niðurgreiðslu til
     Orkustofnunar sem ákveður á hvaða formi umsóknir skulu sendar og hvaða
upplýsingar sem nauðsynlegar eru vegna framkvæmdar laga þessara eiga að koma þar
      fram. Stjórn húsfélags getur sótt um niðurgreiðslur fyrir hönd allra
  íbúðareigenda í fjöleignarhúsi ef hitanotkun hverrar íbúðar er ekki sérmæld.
   Orkustofnun metur á grundvelli umsóknar hvort skilyrði laga þessara fyrir
niðurgreiðslum séu uppfyllt. Ekki þarf að sækja á ný um niðurgreiðslu meðan íbúð
 er notuð til fastrar búsetu. Breytist aðstæður að þessu leyti ber [eiganda eða
                  umráðamanni]^1) að tilkynna Orkustofnun það.
    Standi húsnæði autt, sbr. 2. mgr. 4. gr., þarf eigandi þess að sækja um
 niðurgreiðslur til Orkustofnunar þegar föst búseta fellur niður. Sækja þarf um
                  slíkar niðurgreiðslur á tólf mánaða fresti.
                               ^1)L. 58/2004, 3. gr.
                         6. gr. Upphæð niðurgreiðslna.
Í samræmi við fjárhæð niðurgreiðslna sem samþykkt er í fjárlögum viðkomandi árs
skal iðnaðarráðherra ár hvert ákveða upphæð niðurgreiðslna á raforku í kr./kWst,
  á vatni frá kyntum hitaveitum í kr./kWst eða kr./m^3 og á olíu í kr./l. Miða
 skal upphæð niðurgreiðslna á olíu við að kostnaður notenda verði svipaður við
                             olíuhitun og rafhitun.
      Ráðherra skal að fengnum tillögum Orkustofnunar ákvarða á ári hverju
  hámarksfjölda kWst og út frá því hámarksfjölda lítra af olíu sem niðurgreiða
    skal fyrir hverja íbúð. Ef kynt hitaveita nýtir að hluta jarðvarma skal
   niðurgreiðslan ákvörðuð út frá því hve stór hluti orkuöflunarinnar er með
raforku og eldsneyti. Ef notuð er varmadæla skal hámarksfjöldi kWst vera ^1/3 af
                     ákvörðuðu hámarki við beina rafhitun.
                     7. gr. Ákvörðun notkunar við rafhitun.
   Orkunotkun við rafhitun íbúðarhúsnæðis skal ákvörðuð á eftirfarandi hátt:
        1. Ef rafhitun íbúðar er sérmæld skal sú mæling gilda við ákvörðun
                                 niðurgreiðslu.
   2. Ef rafhitun er ekki sérmæld skal orkumagn sem greitt er niður ákveðið sem
 hlutfall af heildarnotkun. Orkustofnun skal skilgreina íbúðarflokka út frá því
   til hvers raforka er notuð og hlutfall húshitunar af heildarraforkunotkun
 heimilis fyrir hvern flokk fyrir sig. Stofnunin ákveður hvaða flokki hver íbúð
    tilheyrir. Ef ástæða er til að ætla að lægra eða hærra hlutfall fari til
 húshitunar hjá einstökum notanda en skilgreining á viðkomandi flokki segir til
 um getur Orkustofnun áætlað sérstakt hlutfall fyrir þann notanda og skal miðað
  við þá áætlun við útreikning á niðurgreiðslu. Ef notandi sættir sig ekki við
þessa áætlun getur hann farið fram á að notkunin sé sérmæld og skal miða við þá
    mælingu við ákvörðun niðurgreiðslu. Notandinn greiðir allan kostnað við
                                 sérmælinguna.
                    8. gr. Ákvörðun notkunar við olíuhitun.
  Ársnotkun íbúðar á olíu til hitunar skal áætluð af Orkustofnun út frá notkun
húsnæðisins og skráðri stærð þess í Landskrá fasteigna. Orkustofnun getur farið
 fram á að fá upplýsingar frá íbúðareiganda um olíukaup til húshitunar og annað
    sem snýr að notkun húsnæðisins og nauðsynlegt er vegna framkvæmdar laga
                                  þessara.^1)
     ^1)Greininni var breytt með l. 83/2008, 24. gr. Breytingin tekur gildi 1.
                          jan. 2009 skv. 23. gr. s.l.
9. gr. Framkvæmd niðurgreiðslna á raforku og heitu vatni frá kyntum hitaveitum.
 Dreifiveitur raforku og kyntar hitaveitur skulu draga upphæð niðurgreiðslu frá
  gjaldi notanda fyrir þjónustu veitunnar og skal notandinn fá upplýsingar um
upphæð niðurgreiðslu. Ef niðurgreiðslan er hærri en nemur fjárhæð reiknings skal
   veitan greiða notandanum mismuninn. Ef orka frá virkjun fer ekki um kerfi
dreifiveitu heldur beint til notanda skal sú notkun vera mæld með löggildum mæli
 og vinnsluaðili sjá um uppgjör niðurgreiðslu á sama hátt og dreifiveitur gera
                        þegar orkan fer um kerfi þeirra.
                    10. gr. Framkvæmd niðurgreiðslu á olíu.
  Orkustofnun ákveður niðurgreiðslur á olíu til einstakra notenda á grundvelli
 viðmiða, sbr. 8. gr., og sér til þess að greiðsla fari fram ársfjórðungslega.

                     III. kafli. Stofnun nýrra hitaveitna.
           11. gr. Skilyrði styrkja vegna stofnunar nýrra hitaveitna.
Ef ákveðið er í fjárlögum að veita styrki til stofnunar nýrra hitaveitna eða til
    stækkunar eldri veitna skal þeim fjármunum varið til eftirfarandi þátta:
           1. Til nýrra hitaveitna sem hófu rekstur árið 1998 eða síðar.
   2. Til hitaveitna sem hafa aukið við dreifikerfi sitt á árinu 1998 eða síðar
   til að geta tengt íbúðarhúsnæði sem notið hefur niðurgreiðslna á rafhitun.
   [3. Til starfandi hitaveitna sem hafa einkaleyfi til dreifingar á heitu vatni
    og stækka veitusvæði sitt með yfirtöku á hitaveitum sem ekki hafa slíkt
   einkaleyfi, dreifa heitu vatni um dreifikerfi sitt til a.m.k. 5 aðgreindra
  húsveitna og standa frammi fyrir kostnaðarsömum aðgerðum vegna endurnýjunar
  dreifikerfis. Ráðherra er heimilt að setja nánari skilyrði í reglugerð.]^1)
                               ^1)L. 86/2006, 1. gr.
                            12. gr. Fjárhæð styrkja.
      [Styrkur til hverrar hitaveitu getur numið allt að átta ára áætluðum
 niðurgreiðslum á rafmagni eða olíu til húshitunar á orkuveitusvæði viðkomandi
hitaveitu miðað við meðalnotkun til húshitunar næstu fimm ár á undan. [Þegar um
  er að ræða styrki á grundvelli 3. tölul. 11. gr. skal miðað við 20.000 kWst
ársnotkun á hverja íbúð sem tengd er veitunni. Við ákvörðun styrkfjárhæðar skal
    miðað við fjárhæð niðurgreiðslu í dreifbýli á veitusvæði Rafmagnsveitna
  ríkisins.]^1) Greiðsla stofnstyrks til nýrrar hitaveitu eða vegna stækkunar
   hitaveitu skal miðuð við tímamarkið þegar hitaveitan tekur til starfa eða
 stækkun er tekin í notkun. Af fjárveitingu hvers árs til niðurgreiðslu á orku
til húshitunar og stofnstyrkja hitaveitna skal styrkveiting til nýrra hitaveitna
  þó aldrei vera meiri en 20% heildarfjárveitingar. Árlega getur hver einstök
hitaveita að hámarki fengið styrk er nemur 15% árlegrar heildarfjárveitingar til
niðurgreiðslu á húshitunarkostnaði og nýrra hitaveitna.]^2) Frá styrkfjárhæðinni
skal dreginn annar beinn eða óbeinn fjárhagslegur stuðningur ríkisins, stofnana
         þess eða sjóða til viðkomandi hitaveitu eða byggingar hennar.
 [Fyrir 1. október ár hvert skal leggja fram skýrslu um ráðstöfun fjár samkvæmt
   lögum þessum á næstliðnu ári. Einnig skal leggja fram endurskoðaða áætlun
    greiðslna yfirstandandi árs og áætlun fyrir næstkomandi ár. Greina skal
     sundurliðað hve miklu fjármagni er varið til niðurgreiðslu húshitunar,
              stofnstyrkja hitaveitna og orkusparnaðaraðgerða.]^2)
                    ^1)L. 86/2006, 2. gr. ^2)L. 58/2004, 4. gr.
                               13. gr. Umsóknir.
Hitaveitur geta sótt um styrk til iðnaðarráðuneytisins. Umsókn skulu m.a. fylgja
   upplýsingar um hitaveituna og hvernig fyrirhugað er að ráðstafa styrknum.
                     14. gr. Úthlutun og ráðstöfun styrkja.
  Styrkur greiðist til hitaveitu þegar hún hefur rekstur með dreifingu á heitu
vatni til húshitunar á orkuveitusvæðinu. Styrkurinn er eingreiðsla. Ef tengingum
   íbúðarhúsa er skipt í áfanga eða hluti íbúðarhúsa á orkuveitusvæði er ekki
tengdur þegar hitaveita tekur til starfa er heimilt að ákveða að hluti styrksins
   skuli greiddur út og niðurgreiðslum vegna rafhitunar tiltekinna íbúðarhúsa
  haldið áfram þrátt fyrir 15. gr. Endanlegt uppgjör á fjárhæð styrksins fer í
þeim tilvikum fram þegar stjórn viðkomandi hitaveitu óskar, þó eigi síðar en níu
 mánuðum eftir að fyrsti hluti styrksins er greiddur út. Við greiðslu á þeirri
  fjárhæð sem haldið var eftir skal draga frá heildarfjárhæð niðurgreiðslna á
        raforku til hitunar íbúðarhúsnæðis á viðkomandi orkuveitusvæði á
                               aðlögunartímanum.
    Hitaveitan skal nýta styrkinn að hluta til að greiða niður stofnkostnað
 hitaveitunnar og að hluta til að styrkja eigendur íbúðarhúsa þar sem kostnaður
   við tengingu við starfandi eða nýjar veitur er umtalsverður, svo sem vegna
    kostnaðarsamra breytinga á hitakerfi. Stjórn hitaveitunnar skal ákvarða
 hlutföllin en hvor hluti styrksins má nema allt að 65% af heildarfjárhæðinni.
 [Styrkir til hitaveitu á grundvelli 3. tölul. 11. gr. skulu renna óskertir til
                               hitaveitunnar.]^1)
                               ^1)L. 86/2006, 3. gr.
                      15. gr. Niðurfelling niðurgreiðslna.
      Ef stofnuð er ný hitaveita eða eldri veita stækkuð skal fella niður
niðurgreiðslu á kostnaði til hitunar íbúðarhúsnæðis á starfssvæði hitaveitunnar,
      sbr. þó 2. tölul. 4. gr. Orkustofnun skal tilkynna íbúðareiganda um
niðurfellinguna og hefur hann 30 daga frá dagsetningu tilkynningar til að koma á
    framfæri andmælum áður en ákvörðun um brottfall niðurgreiðslna kemur til
                                  framkvæmda.
                    [16. gr. Fjárveiting til jarðhitaleitar.
Ráðherra er heimilt að ákveða að sérstakt jarðhitaleitarátak á köldum svæðum fái
  allt að 5% af árlegri fjárveitingu til niðurgreiðslu á húshitunarkostnaði og
   nýrra hitaveitna. Beiðnir um styrki skulu sendar iðnaðarráðuneytinu ásamt
                  greinargerð um fyrirhugaða jarðhitaleit.]^1)
                               ^1)L. 58/2004, 5. gr.

                              IV. kafli. Eftirlit.
                      [17. gr.]^1) Eftirlit Orkustofnunar.
 Orkustofnun hefur eftirlit með framkvæmd laga þessara. Upplýsingar og gögn sem
  nauðsynleg eru vegna framkvæmdar þeirra skulu liggja fyrir hjá Orkustofnun.
   Ef breytingar verða á aðstæðum og íbúðareigandi hefur ekki lengur rétt til
  niðurgreiðslu samkvæmt lögum þessum ber íbúðareiganda að tilkynna slíkt til
                                 Orkustofnunar.
  Orkustofnun skal ár hvert áætla kostnað stofnunarinnar við þetta eftirlit og
   leggja fyrir iðnaðarráðherra til staðfestingar. Kostnaður vegna eftirlits
  Orkustofnunar samkvæmt staðfestri áætlun greiðist af því fé sem ákveðið er í
  fjárlögum til niðurgreiðslna á kostnaði við húshitun og til að styrkja nýjar
                                  hitaveitur.
                               ^1)L. 58/2004, 5. gr.
                     [18. gr.]^1) Heimildir Orkustofnunar.
  Dreifiveitum og kyntum hitaveitum ber að afhenda Orkustofnun upplýsingar um
orkukaupendur sem fá niðurgreiðslur og um notkun þeirra þegar stofnunin fer fram
                                    á slíkt.
                               ^1)L. 58/2004, 5. gr.
                       [19. gr.]^1) Úrræði Orkustofnunar.
 Ef Orkustofnun verður þess áskynja að orkukaupandi tilkynnir ekki um breyttar
 aðstæður, sem hefðu átt að leiða til brottfalls niðurgreiðslu, skal stofnunin
  fella niðurgreiðslurnar niður og hefur orkukaupandi 30 daga frá dagsetningu
   tilkynningar til að koma á framfæri andmælum áður en ákvörðun um brottfall
                      niðurgreiðslna kemur til framkvæmda.
                               ^1)L. 58/2004, 5. gr.

                            V. kafli. Orkusparnaður.
                      [20. gr.]^1) Orkusparnaðaraðgerðir.
   Verja skal til orkusparnaðaraðgerða allt að 1% af því fé sem ákveðið er í
  fjárlögum til niðurgreiðslna á kostnaði við húshitun og til að styrkja nýjar
                                  hitaveitur.
       Orkusparnaðaraðgerðir skulu stuðla að því að draga úr kostnaði við
  niðurgreiðslur á húshitunarkostnaði. Orkustofnun skal gera áætlun um hvernig
    fénu skuli varið og leggja hana fyrir iðnaðarráðherra til staðfestingar.
                               ^1)L. 58/2004, 5. gr.

                            VI. kafli. Ýmis ákvæði.
                            [21. gr.]^1) Reglugerð.
   Iðnaðarráðherra skal setja reglugerð^2) um framkvæmd laga þessara, m.a. um
 útreikning niðurgreiðslna, íbúðarflokka, úthlutun styrkja til nýrra hitaveitna
                                  og eftirlit.
               ^1)L. 58/2004, 5. gr. ^2)Rg. 284/2005, sbr. 865/2006.
                   [22. gr.]^1) Lög þessi öðlast þegar gildi.
                               ^1)L. 58/2004, 5. gr.

                            Ákvæði til bráðabirgða.
I. Allir þeir aðilar sem við gildistöku laga þessara njóta niðurgreiðslna á orku
 til húshitunar og uppfylla skilyrði 4. gr. geta sótt um niðurgreiðslur, svo og
aðrir er telja sig eiga rétt á þeim. Slíkar umsóknir skulu berast innan þriggja
 mánaða frá gildistöku laganna. Ef umsókn berst ekki falla niðurgreiðslur niður
                      sex mánuðum frá gildistöku laganna.
II. Niðurgreiðslur á olíu til hitunar íbúðarhúsa sem ekki eiga kost á hitun með
hitaveitu eða raforku, sbr. 3. tölul. 1. mgr. 4. gr., skulu greiðast fyrst vegna
                                  ársins 2002.
  III. Orkustofnun skal á næstu fimm árum vinna að hagkvæmnisúttekt á nýtingu
varmadælu til húshitunar á þeim lághitasvæðum landsins þar sem möguleikar eru á
      frekari nýtingu jarðhitans. Enn fremur skal stofnunin í samvinnu við
       iðnaðarráðuneytið gera úttekt á möguleikum á nýtingu smávirkjana á
landsbyggðinni. Í þessu skyni skal heimilt á þessu tímabili að verja allt að 10
   millj. kr. árlega af þeirri fjárveitingu sem ákveðin er til niðurgreiðslu
                                  rafhitunar.
