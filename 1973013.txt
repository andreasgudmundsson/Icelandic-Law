
   --------------------------------------------------------------------------

                                               Lög um Happdrætti Háskóla Íslands

                             1973 nr. 13 13. apríl

   --------------------------------------------------------------------------

                                     1. gr.
          Dómsmálaráðherra er heimilt að veita Háskóla Íslands einkaleyfi til
                  rekstrar happdrættis með þeim skilyrðum, er nú skal greina:

   a.
           [Hlutatalan má ekki fara fram úr 60.000, er skiptist í 12 flokka á
           ári hverju, og skal dráttur fara fram fyrir einn flokk í mánuði
           hverjum, dráttur 1. flokks í janúarmánuði og 12. flokks í
           desembermánuði. Heimilt er að gefa út 4 flokka hlutamiða, sem
           greinist að með bókstöfunum E, F, G og H, en auk þess er heimilt
           að gefa út sérstakan flokk, B-flokk, sem hafa skal fimmfalt gildi
           á við hvern hinna flokkanna, bæði að því er varðar
           endurnýjunariðgjald og fjárhæð vinninga.]^1)
   b.
           Iðgjald fyrir hvern hlut ákveður dómsmálaráðherra að fengnum
           tillögum happdrættisráðs og happdrættisstjórnar Háskólans.
   c.
           Vinningar skulu eigi vera færri en svo, að að minnsta kosti fjórði
           hver miði hljóti vinning árlega að meðaltali, og skal
           vinningsfjárhæð nema að minnsta kosti 70% af iðgjöldum samantöldum
           í öllum 12 flokkum.
   d.
           [Dráttur skal fara fram í Reykjavík undir eftirliti nefndar, sem
           dómsmálaráðherra skipar til þess. Nefndin leggur fullnaðarúrskurð
           á allan ágreining um lögmæti eða gildi dráttar, bæði meðan dráttur
           fer fram og eftir að honum er lokið. Kostnað af þessu ber
           happdrættið.]^2)
   e.
           [Einkaleyfi til að reka happdrættið má veita til 1. janúar
           2004.]^3) Ágóðanum skal varið til að reisa byggingar á vegum
           Háskóla Íslands. Enn fremur er heimilt að verja honum til greiðslu
           kostnaðar af viðhaldi háskólabygginganna, til fegrunar á
           háskólalóðinni, til þess að koma á fót og efla rannsóknarstofur
           við hinar ýmsu deildir Háskólans, svo og til að greiða andvirði
           rannsóknar- og kennslutækja, sem Háskólinn telur sér nauðsyn að
           eignast. Leyfishafi greiði í ríkissjóð 20% af nettóársarði í
           einkaleyfisgjald.

             [Dómsmálaráðherra er enn fremur heimilt að veita Háskóla Íslands
       einkaleyfi til rekstrar skyndihappdrættis með peningavinningum, svo og
        peningahappdrættis sem ekki yrði rekið sem flokkahappdrætti. Ágóða af
      rekstri þessum skal varið til starfsemi Háskóla Íslands svo sem segir í
                                                            e-lið 1. mgr.]^3)
         [Dómsmálaráðherra getur heimilað að við starfsemi skv. 1. og 2. mgr.
       séu notaðar sérstakar happdrættisvélar þannig að þátttaka, ákvörðun um
    vinning og greiðsla á honum fari fram vélrænt og samstundis og enn fremur
        að slíkar happdrættisvélar séu samtengdar, einstakar vélar og á milli
        sölustaða. Dómsmálaráðherra setur með reglugerð m.a. nánari ákvæði um
      staðsetningu, auðkenningu, fjölda og tegundir happdrættisvéla, eftirlit
         með þeim, notkun mynta og seðla við greiðslu fyrir þátttöku, fjárhæð
   vinninga og aldur þeirra sem mega nota vélarnar. Lágmarksaldur þátttakenda
                                                      skal þó vera 16 ár.]^4)

   ^1)[2]L. 96/1974, 1. gr.^2)[3]L. 55/1976, 1. gr.^3)[4]L. 23/1986, 1.
   gr.^4)[5]L. 77/1994, 1. gr.

                                     2. gr.
        Á meðan happdrættið starfar, er bannað að setja á stofn nokkurt annað
   peningahappdrætti hér á landi, svo og að versla með eða hafa á boðstólum
   miða erlendra happdrætta, auglýsa þá í innlendum blöðum eða hvetja menn
   til að kaupa þá. Þó getur ráðherra veitt undanþágu að því er kemur til
   happdrættis, sem stofnað er til í góðgerðarskyni einungis, og þó með
   skýrum takmörkum, t.d. fyrir eitt sveitarfélag, og aldrei nema um ákveðinn
   tíma, lengst eitt ár.

                                     3. gr.
        Enginn má selja hlutamiða happdrættisins nema löggiltir útsölumenn
   þess, er fá miðana frá aðalskrifstofu happdrættisins, og öll önnur verslun
   með miðana er bönnuð. Ráðherra er heimilt að leyfa happdrættinu að taka í
   sínar hendur útsölu hlutamiða.

                                     4. gr.
        Vinningar í happdrættinu eru undanþegnir hvers konar opinberum
   gjöldum, öðrum en eignarskatti á því ári sem þeir falla.

                                     5. gr.
        Dómsmálaráðherra setur með reglugerð nánari ákvæði um starfsemi
   happdrættisins.^1)

   ^1)Rg. 348/1976, sbr. rg. 96/1980, 85/1981, 374/1991, 638/1995, 654/1995
   og 625/1996. Rg. 410/1991, sbr. 22/1992, 139/1992, 193/1992, 406/1992,
   496/1993 og 595/1994. Rg. 455/1993.

                                     6. gr.
        Brot gegn lögum þessum varða sektum eða varðhaldi.

References

   Visible links
   1. http://www.althingi.is/dba-bin/lawformpr.pl?lnr=1973013
   2. file:///altext/stjtnr.html#1974096?g1
   3. file:///altext/stjtnr.html#1976055?g1
   4. file:///altext/stjtnr.html#1986023?g1
   5. file:///altext/stjt/1994.077.html
