
   --------------------------------------------------------------------------

                           Lög um heilbrigðisþjónustu

                              2007 nr. 40 27. mars

   --------------------------------------------------------------------------

                 Ferill málsins á Alþingi.   Frumvarp til laga.

Tóku gildi 1. september 2007. Breytt með l. 160/2007 (tóku gildi 1. jan. 2008),
l. 12/2008 (tóku gildi 1. apríl 2008) og [1]l. 112/2008 (tóku gildi 1. okt. 2008
 nema 12. tölul. 59. gr. sem tók gildi 25. sept. 2008; koma til framkvæmda skv.
                         fyrirmælum í 2. mgr. 56. gr.).

             I. kafli. Gildissvið, stefnumörkun og skilgreiningar.
                         1. gr. Gildissvið og markmið.
  Lög þessi taka til skipulags heilbrigðisþjónustu. Markmið þeirra er að allir
 landsmenn eigi kost á fullkomnustu heilbrigðisþjónustu sem á hverjum tíma eru
  tök á að veita til verndar andlegri, líkamlegri og félagslegri heilbrigði í
 samræmi við ákvæði laga þessara, [lög um sjúkratryggingar],^1) lög um réttindi
                  sjúklinga og önnur lög eftir því sem við á.
                            ^1)[2]L. 112/2008, 59. gr.
                               2. gr. Yfirstjórn.
       Ráðherra [heilbrigðismála]^1) fer með yfirstjórn heilbrigðismála.
                              ^1)L. 160/2007, 16. gr.
                              3. gr. Stefnumörkun.
Ráðherra markar stefnu um heilbrigðisþjónustu innan ramma laga þessara. Ráðherra
er heimilt að grípa til nauðsynlegra ráðstafana til að framfylgja þeirri stefnu,
  m.a. hvað varðar skipulag heilbrigðisþjónustu, forgangsröðun verkefna innan
      hennar, hagkvæmni, gæði og öryggi þjónustunnar og aðgengi að henni.
  Við skipulag heilbrigðisþjónustu skal stefnt að því að hún sé ávallt veitt á
 viðeigandi þjónustustigi og að heilsugæslan sé að jafnaði fyrsti viðkomustaður
                                   sjúklinga.
                             4. gr. Skilgreiningar.
            Í lögum þessum hafa eftirfarandi orð svofellda merkingu:
   1. Heilbrigðisþjónusta: Hvers kyns heilsugæsla, lækningar, hjúkrun, almenn og
 sérhæfð sjúkrahúsþjónusta, sjúkraflutningar, hjálpartækjaþjónusta og þjónusta
  heilbrigðisstarfsmanna innan og utan heilbrigðisstofnana sem veitt er í því
    skyni að efla heilbrigði, fyrirbyggja, greina eða meðhöndla sjúkdóma og
                              endurhæfa sjúklinga.
         2. Almenn heilbrigðisþjónusta: Heilsugæsla, þjónusta og hjúkrun á
   hjúkrunarheimilum og hjúkrunarrýmum stofnana og almenn sjúkrahúsþjónusta.
     3. Sérhæfð heilbrigðisþjónusta: Heilbrigðisþjónusta sem fellur ekki undir
                   almenna heilbrigðisþjónustu skv. 2. tölul.
   4. Heilsugæsla: Almennar lækningar, hjúkrun, heilsuvernd og forvarnir, bráða-
       og slysamóttaka og önnur heilbrigðisþjónusta sem veitt er á vegum
                               heilsugæslustöðva.
    5. Almenn sjúkrahúsþjónusta: Almennar lyflækningar, hjúkrun, slysamóttaka,
                 endurhæfing og nauðsynleg stoðdeildarþjónusta.
   6. Sérhæfð sjúkrahúsþjónusta: Sjúkrahúsþjónusta sem fellur ekki undir almenna
                        sjúkrahúsþjónustu skv. 5. tölul.
   7. Heilbrigðisstarfsmaður: Einstaklingur sem starfar við heilbrigðisþjónustu
    og hefur hlotið leyfi [landlæknis]^1) til að nota starfsheiti löggiltrar
                              heilbrigðisstéttar.
       8. Heilbrigðisstofnun: Stofnun þar sem heilbrigðisþjónusta er veitt.
    9. Hjúkrunarrými: Rými á hjúkrunarheimili eða sjúkrahúsi þar sem hjúkrað er
 þeim sem þarfnast umönnunar og meðferðar sem hægt er að veita utan sjúkrahúsa.
   10. Háskólasjúkrahús: Sjúkrahús sem veitir þjónustu í nær öllum viðurkenndum
  sérgreinum læknisfræði og hjúkrunarfræði, með áherslu á rannsóknir, þróun og
   kennslu. Sjúkrahúsið er í nánu samstarfi við háskóla sem sinnir kennslu og
  rannsóknum í læknisfræði og flestum öðrum greinum heilbrigðisvísinda, svo og
 eftir atvikum framhaldsskóla. Starfsmenn sjúkrahússins, sem uppfylla tilteknar
hæfiskröfur háskóla, gegna störfum bæði á sjúkrahúsinu og við háskólann eða hafa
 önnur starfstengsl við háskólann. Meðferð sjúklinga, kennsla og rannsóknir eru
                   samþætt í daglegum störfum á sjúkrahúsinu.
      11. Kennslusjúkrahús: Sjúkrahús sem veitir þjónustu í helstu sérgreinum
læknisfræði og hjúkrunarfræði og hefur tengsl við háskóla sem sinnir kennslu og
  rannsóknum í læknisfræði og fleiri greinum heilbrigðisvísinda, svo og eftir
     atvikum framhaldsskóla. Starfsmenn sjúkrahússins, sem sinna kennslu og
   rannsóknum, starfa náið með þeim háskóladeildum er sjúkrahúsinu tengjast.
    12. Starfsstofur heilbrigðisstarfsmanna: Starfsstöðvar sjálfstætt starfandi
     heilbrigðisstarfsmanna þar sem heilbrigðisþjónusta er veitt með eða án
                           greiðsluþátttöku ríkisins.
                              ^1)L. 12/2008, 12. gr.

                    II. kafli. Skipulag heilbrigðisþjónustu.
                           5. gr. Heilbrigðisumdæmi.
    Landinu skal skipt í heilbrigðisumdæmi og skal kveðið á um skiptinguna í
   reglugerð.^1) Heilbrigðisstofnanir sem veita almenna heilbrigðisþjónustu í
  hverju umdæmi skulu hafa með sér samstarf um skipulag heilbrigðisþjónustu á
  svæðinu. Ráðherra getur, að höfðu samráði við hlutaðeigandi sveitarfélög og
 Samband íslenskra sveitarfélaga, ákveðið að sameina heilbrigðisstofnanir innan
                      heilbrigðisumdæmis með reglugerð.^2)
Þrátt fyrir skiptingu landsins í heilbrigðisumdæmi skulu sjúklingar jafnan eiga
rétt á að leita til þeirrar heilsugæslustöðvar eða heilbrigðisstofnunar sem þeir
                  eiga auðveldast með að ná til hverju sinni.
                 ^1)Rg. 785/2007, sbr. 765/2008. ^2)Rg. 764/2008.
                       6. gr. Almenn heilbrigðisþjónusta.
        Í hverju heilbrigðisumdæmi skal starfrækt heilbrigðisstofnun eða
     heilbrigðisstofnanir sem veita almenna heilbrigðisþjónustu í umdæminu.
Ráðherra getur í reglugerð^1) kveðið nánar á um starfsemi heilbrigðisstofnana í
           hverju umdæmi og þá heilbrigðisþjónustu sem þar er veitt.
                          ^1)Rg. 785/2007, sbr. 765/2008.
                      7. gr. Sérhæfð heilbrigðisþjónusta.
Sérhæfð sjúkrahúsþjónusta skal veitt á Landspítala og Sjúkrahúsinu á Akureyri og
    öðrum sjúkrahúsum og heilbrigðisstofnunum samkvæmt ákvörðun ráðherra eða
      samningum sem gerðir eru í samræmi við ákvæði VII. kafla [og lög um
                             sjúkratryggingar].^1)
Önnur sérhæfð heilbrigðisþjónusta skal veitt á sérhæfðum heilbrigðisstofnunum og
öðrum heilbrigðisstofnunum samkvæmt ákvörðun ráðherra eða á grundvelli samninga
               skv. VII. kafla [og lögum um sjúkratryggingar].^1)
Á starfsstofum heilbrigðisstarfsmanna er veitt sérhæfð heilbrigðisþjónusta eftir
atvikum í samræmi við samninga sem gerðir hafa verið samkvæmt ákvæðum VII. kafla
                       [og lögum um sjúkratryggingar].^1)
                            ^1)[3]L. 112/2008, 59. gr.

                    III. kafli. Stjórn heilbrigðisstofnana.
                               8. gr. Gildissvið.
Ákvæði þessa kafla eiga við um heilbrigðisstofnanir sem ríkið rekur. Ákvæði 10.
     og 12. gr. eiga þó einnig við um heilbrigðisstofnanir sem reknar eru á
grundvelli samnings skv. VII. kafla [og lögum um sjúkratryggingar]^1) eftir því
                               sem við getur átt.
                            ^1)[4]L. 112/2008, 59. gr.
                     9. gr. Forstjórar heilbrigðisstofnana.
  Forstjórar heilbrigðisstofnana eru skipaðir af ráðherra til fimm ára í senn.
  Forstjóri skal hafa háskólamenntun og/eða reynslu af rekstri og stjórnun sem
                             nýtist honum í starfi.
  Ráðherra skal skipa þriggja manna nefnd til fjögurra ára í senn til að meta
hæfni umsækjenda um stöður forstjóra heilbrigðisstofnana. Fulltrúar í nefndinni
        skulu hafa þekkingu á rekstri, starfsmannamálum, stjórnsýslu og
  heilbrigðisþjónustu. Engan má skipa til starfa nema nefndin hafi talið hann
                                     hæfan.
  Ráðherra setur forstjóra heilbrigðisstofnunar erindisbréf þar sem tilgreind
  skulu helstu markmið í þjónustu og rekstri stofnunar og verkefni hennar til
                            lengri og skemmri tíma.
  Forstjóri ber ábyrgð á að stofnun sem hann stýrir starfi í samræmi við lög,
 stjórnvaldsfyrirmæli og erindisbréf skv. 3. mgr. Forstjóri ber ábyrgð á þeirri
þjónustu sem stofnunin veitir og að rekstrarútgjöld og rekstrarafkoma stofnunar
   sé í samræmi við fjárlög og að fjármunir séu nýttir á árangursríkan hátt.
Forstjórar heilbrigðisstofnana ráða starfslið heilbrigðisstofnana. Heimilt er að
  ráða starfsmenn sem gegna stjórnunarstöðum tímabundið til allt að fimm ára.
                            10. gr. Fagstjórnendur.
  Á heilbrigðisstofnun skal starfa framkvæmdastjóri lækninga, framkvæmdastjóri
   hjúkrunar og eftir atvikum aðrir faglegir yfirstjórnendur sem bera faglega
              ábyrgð á þjónustu stofnunarinnar gagnvart forstjóra.
   Yfirlæknar sérgreina eða sérdeilda innan heilbrigðisstofnunar bera faglega
  ábyrgð á þeirri læknisþjónustu sem undir þá heyrir gagnvart framkvæmdastjóra
           lækninga eða næsta yfirmanni samkvæmt skipuriti stofnunar.
Deildarstjórar hjúkrunar innan heilbrigðisstofnana bera faglega ábyrgð á þeirri
 hjúkrunarþjónustu sem undir þá heyrir gagnvart framkvæmdastjóra hjúkrunar eða
                 næsta yfirmanni samkvæmt skipuriti stofnunar.
  Aðrir fagstjórnendur innan heilbrigðisstofnunar bera faglega ábyrgð á þeirri
    þjónustu sem þeir veita og undir þá heyrir í samræmi við stöðu þeirra í
                           skipuriti stofnunarinnar.
                     11. gr. Skipurit heilbrigðisstofnana.
Forstjóri heilbrigðisstofnunar skal í samráði við framkvæmdastjórn gera tillögu
   að skipuriti stofnunar og skal hún lögð fyrir ráðherra til staðfestingar.
                12. gr. Framkvæmdastjórnir heilbrigðisstofnana.
Á heilbrigðisstofnun skal starfa þriggja manna framkvæmdastjórn undir yfirstjórn
  forstjóra. Framkvæmdastjóri lækninga og framkvæmdastjóri hjúkrunar og eftir
  atvikum aðrir faglegir yfirmenn stofnunar skulu skipa framkvæmdastjórn ásamt
 forstjóra. Fulltrúar í framkvæmdastjórn geta verið fleiri en þrír sé gert ráð
                        fyrir því í skipuriti stofnunar.
   Áður en forstjóri tekur mikilvægar ákvarðanir er varða þjónustu og rekstur
    stofnunar skal hann taka mál upp á vettvangi framkvæmdastjórnar og leita
                       ráðgjafar og álits stjórnarmanna.
  Framkvæmdastjórn skal boða til upplýsinga- og samráðsfunda með starfsmönnum
          stofnunar eftir þörfum og eigi sjaldnar en einu sinni á ári.
        Framkvæmdastjórnir heilbrigðisstofnana í umdæmum og Heilsugæslu
 höfuðborgarsvæðisins skulu leitast við að upplýsa sveitarstjórnir og notendur
 þjónustunnar í sínu umdæmi um starfsemi stofnunar sinnar og hafa samráð við þá
                                 eftir þörfum.
                                13. gr. Fagráð.
 Á háskóla- og kennslusjúkrahúsum skulu vera starfandi læknaráð og hjúkrunarráð
    og eftir atvikum önnur fagráð. Heimilt er að starfrækja slík ráð á öðrum
                             heilbrigðisstofnunum.
    Læknum, hjúkrunarfræðingum og öðrum heilbrigðisstarfsmönnum sem starfa á
    heilbrigðisstofnun er heimilt að hafa með sér eitt sameiginlegt fagráð.
 Fagráð, þ.m.t. læknaráð og hjúkrunarráð þar sem þau eru starfandi, skulu vera
    forstjóra og framkvæmdastjórn til ráðuneytis um fagleg atriði í rekstri
 heilbrigðisstofnunar. Ber að leita álits fagráða um mikilvægar ákvarðanir sem
varða heilbrigðisþjónustu stofnunarinnar, þar á meðal eftir því sem við á álits
    læknaráðs um læknisþjónustu og álits hjúkrunarráðs um hjúkrunarþjónustu.
     Fagráð skulu setja sér starfsreglur sem staðfestar skulu af forstjóra.

                     IV. kafli. Almenn heilbrigðisþjónusta.
               14. gr. Heilbrigðisstofnanir í heilbrigðisumdæmum.
        Í hverju heilbrigðisumdæmi skal starfrækt heilbrigðisstofnun eða
   heilbrigðisstofnanir sem hafa með höndum starfrækslu heilsugæslustöðva og
      umdæmissjúkrahúsa sem veita almenna heilbrigðisþjónustu í umdæminu.
Heilbrigðisstofnanir skv. 1. mgr. skulu taka að sér kennslu heilbrigðisstétta á
grundvelli samninga við menntastofnanir, kennslusjúkrahús eða háskólasjúkrahús.
                   15. gr. Heilsugæsla höfuðborgarsvæðisins.
    Heilsugæsla höfuðborgarsvæðisins sinnir heilsugæslu í heilbrigðisumdæmi
                             höfuðborgarsvæðisins.
 Heilsugæsla höfuðborgarsvæðisins skal taka að sér kennslu heilbrigðisstétta á
 grundvelli samninga við háskóla og aðrar menntastofnanir, háskólasjúkrahús eða
       kennslusjúkrahús og stunda vísindarannsóknir á sviði heilsugæslu.
                   16. gr. Hjúkrunarheimili og hjúkrunarrými.
 [Í hjúkrunarrýmum umdæmissjúkrahúsa og hjúkrunar- og dvalarheimila skal veitt
hjúkrunarþjónusta fyrir sjúkratryggða einstaklinga sem metnir hafa verið í þörf
 fyrir þjónustu í hjúkrunarrými. Engan má vista til langdvalar í hjúkrunarrými
              nema að undangengnu mati á þörf fyrir hjúkrunarrými.
     Ráðherra skipar þriggja manna nefndir til að meta þörf sjúkratryggðra
einstaklinga fyrir hjúkrunarrými. Nefndirnar skulu skipaðar lækni með sérmenntun
    á sviði öldrunar- eða heimilislækninga, hjúkrunarfræðingi með þekkingu á
   öldrunarþjónustu og félagsráðgjafa með þekkingu á félagslegri þjónustu við
 aldraða sem tilnefndur er af félags- og tryggingamálaráðherra. Skipa skal þrjá
           varamenn sem uppfylla sömu menntunarskilyrði og aðalmenn.
 Ráðherra kveður nánar á um vistunarmat, fjölda nefnda og starfssvæði þeirra í
                                 reglugerð.]^1)
                            ^1)[5]L. 112/2008, 59. gr.
                          17. gr. Heilsugæslustöðvar.
                     Heilsugæslustöðvar sinna heilsugæslu.
   Forstjórar og framkvæmdastjórnir heilbrigðisstofnana skulu hafa samráð við
yfirlækni og yfirhjúkrunarfræðing heilsugæslustöðvar þegar sérmál hennar er til
                                  ákvörðunar.
Ráðherra skal í reglugerð^1) kveða nánar á um starfsemi heilsugæslustöðva og þá
                        þjónustu sem þeim ber að veita.
                                 ^1)Rg. 787/2007.
                           18. gr. Umdæmissjúkrahús.
   Á umdæmissjúkrahúsum skal veitt almenn sjúkrahúsþjónusta, m.a. á göngu- og
dagdeildum eftir því sem við á. Í tengslum við þau skulu einnig að jafnaði vera
  hjúkrunarrými. Á umdæmissjúkrahúsum skal að jafnaði vera fæðingarhjálp, séu
  faglegar kröfur uppfylltar, og önnur heilbrigðisþjónusta sem sjúkrahúsinu er
falið að veita eða samið hefur verið um samkvæmt ákvæðum VII. kafla [og lögum um
sjúkratryggingar],^1) enda uppfylli sjúkrahúsið faglegar kröfur til að veita þá
                                   þjónustu.
    Á heilbrigðisstofnunum sem veita bæði almenna sjúkrahúsþjónustu og sinna
 heilsugæslu skal starfsemi samtvinnuð og starfsmenn ráðnir til að sinna báðum
                          þáttum eftir því sem við á.
       Ráðherra getur í reglugerð kveðið nánar á um starfsemi og þjónustu
                               umdæmissjúkrahúsa.
                            ^1)[6]L. 112/2008, 59. gr.

                     V. kafli. Sérhæfð heilbrigðisþjónusta.
               19. gr. Veitendur sérhæfðrar heilbrigðisþjónustu.
  Sérhæfð heilbrigðisþjónusta er veitt á Landspítala, Sjúkrahúsinu á Akureyri,
   sérhæfðum heilbrigðisstofnunum, öðrum heilbrigðisstofnunum og starfsstofum
                      heilbrigðisstarfsmanna, sbr. 7. gr.
                              20. gr. Landspítali.
Landspítali er aðalsjúkrahús landsins og háskólasjúkrahús. Hann veitir sérhæfða
sjúkrahúsþjónustu, m.a. á göngu- og dagdeildum, fyrir alla landsmenn og almenna
 sjúkrahúsþjónustu fyrir íbúa heilbrigðisumdæmis höfuðborgarsvæðisins. Hlutverk
                                  hans er að:
      1. veita heilbrigðisþjónustu sem á hverjum tíma samræmist skyldu slíks
sjúkrahúss, m.a. sérfræðiþjónustu í nær öllum viðurkenndum greinum læknisfræði,
 hjúkrunarfræði og eftir atvikum öðrum greinum heilbrigðisvísinda sem stundaðar
        eru hér á landi, með aðgengi að stoðdeildum og rannsóknadeildum,
   2. annast starfsnám háskólanema og framhaldsskólanema í heilbrigðisgreinum í
                            grunn- og framhaldsnámi,
                  3. stunda vísindarannsóknir á heilbrigðissviði,
      4. veita háskólamenntuðum starfsmönnum sérmenntun í heilbrigðisgreinum,
    5. gera fagfólki kleift að sinna fræðastörfum við Háskóla Íslands eða aðra
  háskóla og veita háskólamönnum aðstöðu til þess að sinna rannsóknum og öðrum
                            störfum við sjúkrahúsið,
    6. starfrækja blóðbanka sem hefur með höndum blóðbankaþjónustu á landsvísu.
Ráðherra skal skipa níu manns og jafnmarga til vara í ráðgjafarnefnd Landspítala
  til fjögurra ára í senn. Nefndin skal vera forstjóra og framkvæmdastjórn til
  ráðgjafar og álits um þjónustu, starfsemi og rekstur spítalans. Skal nefndin
 m.a. fjalla um árlegar starfs- og fjárhagsáætlanir spítalans og langtímastefnu
 hans. Nefndin skal m.a. skipuð fulltrúum notenda þjónustu spítalans. Formaður
skal í samráði við forstjóra boða til upplýsinga- og samráðsfunda eftir því sem
                 þurfa þykir og eigi sjaldnar en tvisvar á ári.
Landspítali og Háskóli Íslands skulu gera með sér samning um samstarf sem kveði
    m.a. á um rétt fulltrúa háskólans til setu á fundum framkvæmdastjórnar.
Landspítali og Háskóli Íslands skulu setja verklagsreglur um málefni starfsmanna
sem hafa starfsskyldur gagnvart báðum stofnununum. Reglurnar skulu staðfestar af
                              ráðherra og birtar.
  Landspítala er heimilt með samþykki ráðherra að eiga aðild að rannsóknar- og
   þróunarfyrirtækjum sem eru hlutafélög, sjálfseignarstofnanir eða félög með
 takmarkaða ábyrgð og stunda framleiðslu og sölu í því skyni að hagnýta og þróa
     niðurstöður rannsókna sem spítalinn vinnur að hverju sinni. Forstjóri
         Landspítala fer með eignarhlut spítalans í slíkum fyrirtækjum.
    Ráðherra getur í reglugerð kveðið nánar á um starfsemi Landspítala og þá
                        þjónustu sem honum ber að veita.
                        21. gr. Sjúkrahúsið á Akureyri.
        Sjúkrahúsið á Akureyri er kennslusjúkrahús. Það veitir sérhæfða
   sjúkrahúsþjónustu, m.a. á göngu- og dagdeildum, fyrir landsmenn og almenna
        sjúkrahúsþjónustu í sínu heilbrigðisumdæmi. Hlutverk þess er að:
      1. veita heilbrigðisþjónustu sem á hverjum tíma samræmist skyldu slíks
 sjúkrahúss, m.a. sérfræðiþjónustu í helstu greinum læknisfræði, hjúkrunarfræði
og eftir atvikum öðrum greinum heilbrigðisvísinda sem stundaðar eru hér á landi,
                með aðgengi að stoðdeildum og rannsóknadeildum,
    2. annast starfsnám háskólanema í heilbrigðisvísindagreinum við Háskólann á
                                   Akureyri,
   3. taka þátt í starfsnámi annarra háskólanema og framhaldsskólanema í grunn-
og framhaldsnámi á heilbrigðissviði í samvinnu við Landspítala, Háskóla Íslands
                    og aðrar heilbrigðisstofnanir og skóla,
                  4. stunda vísindarannsóknir á heilbrigðissviði,
    5. gera fagfólki kleift að sinna fræðastörfum við Háskólann á Akureyri eða
                          eftir atvikum aðra háskóla,
                        6. vera varasjúkrahús Landspítala.
   Sjúkrahúsinu á Akureyri er heimilt með samþykki ráðherra að eiga aðild að
rannsóknar- og þróunarfyrirtækjum sem eru hlutafélög, sjálfseignarstofnanir eða
félög með takmarkaða ábyrgð og stunda framleiðslu og sölu í því skyni að hagnýta
og þróa niðurstöður rannsókna sem sjúkrahúsið vinnur að hverju sinni. Forstjóri
          sjúkrahússins fer með eignarhlut þess í slíkum fyrirtækjum.
Ráðherra getur í reglugerð kveðið nánar á um starfsemi Sjúkrahússins á Akureyri,
            m.a. hvaða sérhæfða þjónusta skuli veitt á sjúkrahúsinu.
                    22. gr. Sérhæfðar heilbrigðisstofnanir.
    Til sérhæfðra heilbrigðisstofnana teljast heilbrigðisstofnanir sem veita
 sérhæfða heilbrigðisþjónustu og reknar eru samkvæmt ákvæðum sérlaga, ákvörðun
    ráðherra eða samningi skv. VII. kafla [og lögum um sjúkratryggingar].^1)
        Ráðherra getur í reglugerð kveðið nánar á um starfsemi sérhæfðra
heilbrigðisstofnana sem reknar eru af ríkinu eða á grundvelli samnings skv. VII.
                    kafla [og lögum um sjúkratryggingar].^1)
 Ráðherra getur veitt sjúkrahúsum og öðrum sérhæfðum heilbrigðisstofnunum, sem
     reknar eru af ríkinu, heimild til að skipuleggja heilbrigðisþjónustu á
   einkaréttarlegum grundvelli fyrir ósjúkratryggða einstaklinga sem koma til
landsins gagngert í því skyni að gangast undir tiltekna aðgerð eða meðferð, enda
       skerði það ekki lögbundna þjónustu stofnunarinnar. Um gjaldtöku af
 ósjúkratryggðum einstaklingum fyrir heilbrigðisþjónustu samkvæmt ákvæði þessu
                fer skv. [ákvæðum laga um sjúkratryggingar].^1)
                            ^1)[7]L. 112/2008, 59. gr.

                      VI. kafli. Gæði heilbrigðisþjónustu.
                              23. gr. Gildissvið.
 Ákvæði þessa kafla um faglegar kröfur til heilbrigðisþjónustu og eftirlit með
henni gilda um heilbrigðisþjónustu sem veitt er hér á landi án tillits til þess
   hvort hún er veitt af ríkinu eða öðrum aðilum með eða án greiðsluþátttöku
ríkisins. Um eftirlit landlæknis með heilbrigðisþjónustu gilda jafnframt ákvæði
                               laga um landlækni.
           24. gr. Faglegar kröfur til reksturs heilbrigðisþjónustu.
Ráðherra skal, að fengnum tillögum landlæknis og að höfðu samráði við viðkomandi
   heilbrigðisstéttir, kveða í reglugerð^1) á um faglegar lágmarkskröfur til
   reksturs heilbrigðisþjónustu á einstökum sviðum. Reglugerðin skal byggð á
    þekkingu og aðstæðum á hverjum tíma og skal hún endurskoðuð reglulega. Í
 reglugerðinni skal m.a. kveða á um lágmarkskröfur um mönnun, húsnæði, aðstöðu,
                tæki og búnað til reksturs heilbrigðisþjónustu.
                                 ^1)Rg. 786/2007.
           25. gr. Eftirlit með faglegum rekstri heilbrigðisþjónustu.
 Landlæknir hefur eftirlit með að heilbrigðisþjónusta uppfylli faglegar kröfur
til reksturs heilbrigðisþjónustu og ákvæði heilbrigðislöggjafar á hverjum tíma.
 Telji landlæknir að heilbrigðisþjónusta uppfylli ekki faglegar kröfur skv. 24.
gr. eða önnur skilyrði í heilbrigðislöggjöf skal hann beina tilmælum um úrbætur
til rekstraraðila. Verði rekstraraðili ekki við slíkum tilmælum ber landlækni að
skýra ráðherra frá málinu og gera tillögur um hvað gera skuli. Getur ráðherra þá
  tekið ákvörðun um að stöðva rekstur tímabundið, þar til bætt hefur verið úr
                            annmörkum, eða að fullu.
            26. gr. Skilyrði fyrir starfrækslu heilbrigðisþjónustu.
      Þeir sem hyggjast hefja rekstur heilbrigðisþjónustu, þ.m.t. ríkið og
     sveitarfélög, skulu tilkynna fyrirhugaðan rekstur til landlæknis. Með
tilkynningunni skulu fylgja fullnægjandi upplýsingar um starfsemina, svo sem um
tegund heilbrigðisþjónustu, starfsmenn, búnað, tæki og húsnæði. Landlæknir getur
  óskað eftir frekari upplýsingum og gert úttekt á væntanlegri starfsemi telji
    hann þörf á því. Með sama hætti skal tilkynna landlækni ef meiri háttar
   breytingar verða á mönnun, búnaði, starfsemi og þjónustu rekstraraðila. Sé
        rekstri heilbrigðisþjónustu hætt skal tilkynna landlækni um það.
 Landlæknir staðfestir hvort fyrirhugaður rekstur heilbrigðisþjónustu uppfylli
 faglegar kröfur og önnur skilyrði í heilbrigðislöggjöf. Hið sama gildir þegar
  ráðherra endurnýjar samninga við heilbrigðisstofnanir. Óheimilt er að hefja
 starfsemi á sviði heilbrigðisþjónustu nema staðfesting landlæknis liggi fyrir.
Landlækni er heimilt að gera frekari kröfur sé það talið nauðsynlegt vegna eðlis
þeirrar starfsemi sem um er að ræða. Staðfesting landlæknis verður jafnframt að
             liggja fyrir við meiri háttar breytingar skv. 1. mgr.
    Heimilt er að skjóta synjun landlæknis um staðfestingu skv. 2. mgr. til
 ráðherra. Sama á við um ákvörðun landlæknis um að gera frekari kröfur skv. 2.
 mgr. Sé um að ræða heilbrigðisþjónustu sem ríkið hyggst reka hefur ráðherra þó
     ávallt úrskurðarvald um það hvort skilyrði laga og faglegar kröfur séu
                                  uppfylltar.
  Landlæknir heldur skrá yfir rekstraraðila í heilbrigðisþjónustu og skal hann
           tilkynna ráðherra um allar breytingar sem verða á skránni.
         Ráðherra er heimilt að kveða nánar á um skilyrði fyrir rekstri
      heilbrigðisþjónustu á einstökum sviðum, framkvæmd eftirlits o.fl. í
                                 reglugerð.^1)
  Fyrir úttekt landlæknis skv. 1. mgr. og staðfestingu hans á því að faglegar
 kröfur séu uppfylltar, sbr. 2. mgr., er heimilt að taka gjald samkvæmt nánari
                    ákvæðum í reglugerð sem ráðherra setur.
 Greiðsluþátttaka ríkisins í kostnaði við heilbrigðisþjónustu sem veitt er utan
heilbrigðisstofnana sem ríkið rekur er háð því að um hana hafi tekist samningur
    milli rekstraraðila og ríkisins samkvæmt ákvæðum VII. kafla [og lögum um
      sjúkratryggingar],^2) nema fyrir liggi einhliða ákvörðun ráðherra um
       greiðsluþátttöku á grundvelli sérstakrar heimildar í öðrum lögum.
                    ^1)Rg. 786/2007. ^2)[8]L. 112/2008, 59. gr.
                        27. gr. Skráning óvæntra atvika.
 Heilbrigðisstofnanir, sjálfstætt starfandi heilbrigðisstarfsmenn og aðrir sem
  veita heilbrigðisþjónustu skulu halda skrá um óvænt atvik í þeim tilgangi að
finna skýringar á þeim og leita leiða til að tryggja að þau endurtaki sig ekki.
Með óvæntu atviki er átt við óhappatilvik, mistök, vanrækslu eða önnur atvik sem
 valdið hafa sjúklingi tjóni eða hefðu getað valdið sjúklingi tjóni. Um nánari
         framkvæmd slíkrar skráningar fer samkvæmt lögum um landlækni.

                 VII. kafli. Samningar um heilbrigðisþjónustu.
                        28. gr. Samningsumboð ráðherra.
         Ráðherra fer með umboð ríkisins til samningsgerðar um veitingu
         heilbrigðisþjónustu og greiðsluþátttöku ríkisins vegna hennar.
 [Sjúkratryggingastofnunin annast samningsgerð um heilbrigðisþjónustu samkvæmt
                         lögum um sjúkratryggingar.]^1)
                            ^1)[9]L. 112/2008, 59. gr.
       29. gr. [Samningar um heilbrigðisþjónustu, framkvæmdir og rekstur.
  Um samninga um heilbrigðisþjónustu og greiðsluþátttöku vegna hennar, svo og
samninga um framkvæmdir og rekstur, fer samkvæmt lögum um sjúkratryggingar.]^1)
                            ^1)[10]L. 112/2008, 59. gr.
                                  30. gr. ^1)
                            ^1)[11]L. 112/2008, 59. gr.
                          31. gr. Samningar stofnana.
  Heilbrigðisstofnunum sem ríkið rekur er heimilt að gera samninga um afmörkuð
         rekstrarverkefni samkvæmt ákvæðum laga um fjárreiður ríkisins.
  Heilbrigðisstofnanir sem veita almenna heilbrigðisþjónustu og reknar eru af
     ríkinu geta, með leyfi ráðherra, falið öðrum heilbrigðisstofnunum eða
     heilbrigðisstarfsmönnum með samningum að sinna ákveðnum þáttum þeirrar
        heilbrigðisþjónustu sem þeim ber að veita samkvæmt lögum þessum.
Landspítala, Sjúkrahúsinu á Akureyri og öðrum sérhæfðum heilbrigðisstofnunum sem
         ríkið rekur er heimilt, með leyfi ráðherra, að semja við aðrar
  heilbrigðisstofnanir eða heilbrigðisstarfsmenn um að ákveðnir þættir þeirrar
sérhæfðu heilbrigðisþjónustu sem þeim er ætlað að veita séu veittir á viðkomandi
           heilbrigðisstofnun eða starfsstofu heilbrigðisstarfsmanna.

                           VIII. kafli. Ýmis ákvæði.
               32. gr. Kostnaðarskipting ríkis og sveitarfélaga.
  Kostnaður við byggingu og búnað sjúkrahúsa og heilsugæslustöðva greiðist úr
      ríkissjóði. Þátttaka sveitarfélaga í kostnaði við byggingu og búnað
    hjúkrunarheimila skal vera 15% af stofnkostnaði. Meiri háttar viðhald og
 tækjakaup teljast til stofnkostnaðar. Almennur viðhaldskostnaður fasteigna og
                      tækja telst ekki til stofnkostnaðar.
Sveitarfélög láta í té lóðir undir byggingar skv. 1. mgr., þ.m.t. íbúðarhúsnæði
     sem ætlað er starfsmönnum, ríkissjóði að kostnaðarlausu og án greiðslu
                        gatnagerðargjalda og lóðarleigu.
Eignarhlutur hvors aðila um sig skal vera í samræmi við kostnaðarhlutdeild skv.
  1. mgr. Hvorugur aðili á kröfu á hinn um leigu vegna eignar eða eignarhluta.
       Ráðherra getur í reglugerð, að höfðu samráði við Samband íslenskra
 sveitarfélaga, kveðið nánar á um það hvað telst til meiri háttar viðhalds skv.
                                    1. mgr.
                           33. gr. Sjúkraflutningar.
    Ráðherra setur reglugerð um framkvæmd og skipulagningu sjúkraflutninga.
                  34. gr. Gjaldtaka fyrir heilbrigðisþjónustu.
      [Um gjaldtöku fyrir heilbrigðisþjónustu fer samkvæmt ákvæðum laga um
          sjúkratryggingar og ákvæðum sérlaga eftir því sem við á.]^1)
                            ^1)[12]L. 112/2008, 59. gr.
                           35. gr. Stöðunefnd lækna.
 Ráðherra skipar þrjá lækna í nefnd, samkvæmt tilnefningu Læknafélags Íslands,
   Háskóla Íslands og landlæknis, er metur faglega hæfni umsækjenda um stöður
framkvæmdastjóra lækninga og annarra stjórnenda lækninga á heilbrigðisstofnunum
 sem ríkið rekur. Nefndarmaður sem skipaður er samkvæmt tilnefningu landlæknis
skal vera formaður nefndarinnar. Varamenn skulu skipaðir með sama hætti. Nefndin
                          skal skipuð til þriggja ára.
Nefndin skal skila rökstuddu áliti til þess sem ræður í stöðuna innan sex vikna
                        frá því að umsóknarfresti lýkur.
  Ráða má hvern þann lækni til starfa samkvæmt þessari grein sem talinn hefur
                                  verið hæfur.
    Ráðherra setur stöðunefnd lækna starfsreglur að fengnum tillögum hennar.
                 36. gr. Stöðunefnd framkvæmdastjóra hjúkrunar.
  Ráðherra skipar þrjá hjúkrunarfræðinga í nefnd, samkvæmt tilnefningu Félags
  íslenskra hjúkrunarfræðinga, Háskóla Íslands og landlæknis, er metur faglega
hæfni umsækjenda um stöður framkvæmdastjóra hjúkrunar á heilbrigðisstofnunum sem
 ríkið rekur. Nefndarmaður sem skipaður er samkvæmt tilnefningu landlæknis skal
vera formaður nefndarinnar. Varamenn skulu skipaðir með sama hætti. Nefndin skal
                            skipuð til þriggja ára.
Nefndin skal skila rökstuddu áliti til þess sem ræður í stöðuna innan sex vikna
                        frá því að umsóknarfresti lýkur.
Ráða má hvern þann hjúkrunarfræðing til starfa samkvæmt þessari grein sem talinn
                               hefur verið hæfur.
     Ráðherra setur stöðunefndinni starfsreglur að fengnum tillögum hennar.
                               37. gr. Reglugerð.
   Ráðherra getur með reglugerð^1) kveðið nánar á um framkvæmd laga þessara.
    ^1)Rg. 441/2006, sbr. 1024/2007; rg. 1118/2006, sbr. 147/2007 og 703/2008;
                          rg. 990/2007, rg. 544/2008.
                              38. gr. Gildistaka.
                   Lög þessi öðlast gildi 1. september 2007.
                                    39. gr.
    [Ákvæði til bráðabirgða. Meðan tímabundnir samningar, sbr. 28. gr., við
    sveitarfélög um rekstur heilbrigðisþjónustu gilda teljast hlutaðeigandi
 starfsmenn heilbrigðisstofnana sem reknar eru af ríkinu og eru í starfi þegar
   samningarnir taka gildi vera í þjónustu viðkomandi sveitarfélags. Í slíkum
 samningum er heilbrigðisráðherra heimilt að framselja viðkomandi sveitarfélagi
  allar þær valdheimildir sem forstjórar heilbrigðisstofnana fara með samkvæmt
lögum um réttindi og skyldur starfsmanna ríkisins, svo fremi að starfsmönnum sé
  tilkynnt hver fari með það vald. Engin formbreyting verður á ráðningarstöðu
     starfsmanna, þeir eru áfram ríkisstarfsmenn og um laun þeirra og önnur
               starfskjör fer eftir sömu kjarasamningum og fyrr.
  Nýir starfsmenn, sem ráðnir verða til verkefna er samningur aðila tekur til,
             skulu ráðnir sem starfsmenn viðkomandi sveitarfélags.
Heilbrigðisráðherra og fjármálaráðherra annars vegar og sveitarfélag hins vegar
      skulu semja um ábyrgðir sínar og greiðslur varðandi réttindi og kjör
                                starfsmanna.]^1)
                            ^1)[13]L. 112/2008, 59. gr.

References

   Visible links
   1. file://2008112.html
   2. file://2008112.html
   3. file://2008112.html
   4. file://2008112.html
   5. file://2008112.html
   6. file://2008112.html
   7. file://2008112.html
   8. file://2008112.html
   9. file://2008112.html
  10. file://2008112.html
  11. file://2008112.html
  12. file://2008112.html
  13. file://2008112.html
