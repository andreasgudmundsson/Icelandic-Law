
   --------------------------------------------------------------------------

                                             Lög um Siglingamálastofnun ríkisins

                             1986 nr. 20 30. apríl

   --------------------------------------------------------------------------

                                     1. gr.
                        Siglingamálastofnun ríkisins starfar undir yfirstjórn
     samgönguráðherra. [Umhverfisráðherra fer þó með yfirstjórn mála er falla
                                     undir 7. tölul. 2. gr. laga þessara.]^1)

   ^1)[2]L. 47/1990, 12. gr.

                                     2. gr.
        Hlutverk Siglingamálastofnunar ríkisins er:

   1.
           Að vera ríkisstjórninni til ráðuneytis um mál sem eru í verkahring
           stofnunarinnar.
   2.
           Að annast eftirlit með nýsmíði skipa, búnaði, breytingum og
           innflutningi og annað almennt eftirlit skipa samkvæmt lögum um
           eftirlit með skipum og reglugerðum settum samkvæmt þeim.
   3.
           Að annast framkvæmd alþjóðasamþykkta um öryggi mannslífa á hafinu
           sem Ísland er aðili að.
   4.
           Að annast framkvæmd alþjóðahleðslumerkjasamþykkta sem Ísland er
           aðili að.
   5.
           Að ákveða hleðslumerki fyrir fiskiskip eftir nánari reglum er
           ráðherra setur.
   6.
           Að fylgjast með rannsókn sjóslysa hjá siglingadómi og sjódómi og
           veita aðstoð við rannsókn sjóslysa. Rita umsögn um sjópróf til
           ríkissaksóknara.
   7.
           [Að annast mál er varða lög um varnir gegn mengun sjávar og
           reglugerðir samkvæmt þeim að því leyti sem þau varða skip og búnað
           þeirra samkvæmt reglum sem umhverfisráðherra setur.]^1)
   8.
           Að annast framkvæmd laga og reglna um mælingu skipa, svo og mál er
           varða alþjóðasamþykkt um mælingu skipa.
   9.
           Að annast framkvæmd laga um skráningu skipa og skýrslugerð um
           íslenskan skipastól. Ráðherra getur sett nánari reglur um gerð
           skipaskrár.
   10.
           Að annast af Íslands hálfu samstarf við alþjóðastofnanir varðandi
           þau mál sem eru í verkahring stofnunarinnar.
   11.
           Að annast framkvæmd laga og reglugerða um kafarastörf.
   12.
           Að annast mál er varða siglingalög og sjómannalög að því leyti sem
           þau varða skráningu skipa, skip og búnað þeirra, siglingaöryggi og
           önnur mál sem ráðuneytið kann að fela stofnuninni varðandi
           siglingar og áhafnir skipa.

   ^1)[3]L. 57/1995, 2. gr.

                                     3. gr.
        Samgönguráðherra getur með reglugerð^1) kveðið nánar á um hlutverk og
   starfshætti Siglingamálastofnunarinnar og um einstök verkefni hennar.

   ^1)Rg. 4/1987 og 209/1995.

                                     4. gr.
        Siglingamálastjóri skal, að fenginni umsögn siglingamálaráðs,
   skipaður af samgönguráðherra til fimm ára í senn. Hann annast
   framkvæmdastjórn þeirra mála sem falin eru Siglingamálastofnuninni.
        Ráðherra ræður annað starfsfólk stofnunarinnar að fengnum tillögum
   siglingamálastjóra.
        Siglingamálastofnun ríkisins skal skipt í deildir samkvæmt nánari
   ákvæðum í reglugerð.
        Heimilt er siglingamálastjóra að ráða trúnaðarmenn
   Siglingamálastofnunar utan höfuðborgarsvæðisins og ákveður ráðherra þeim
   þóknun að fengnum tillögum siglingamálastjóra.

                                     5. gr.
        Samgönguráðherra skipar siglingamálaráð.
        Verkefni siglingamálaráðs skal vera:

   1.
           Að vera ráðgefandi aðili fyrir ráðherra og siglingamálastjóra í
           málum varðandi starfsemi Siglingamálastofnunar ríkisins, svo og
           öðrum þeim málum sem ráðsmenn eða siglingamálastjóri telja rétt að
           ráðið fjalli um.
   2.
           Að gera tillögur um breytingar á lögum og reglum varðandi verkefni
           Siglingamálastofnunar ríkisins.
   3.
           Að fjalla almennt um öryggismál skipa og báta, þar á meðal að sjá
           um birtingu á niðurstöðum af rannsóknum sjóslysa, ekki sjaldnar en
           árlega, í samvinnu við nefnd þá er starfar að rannsóknum sjóslysa
           skv. [4]230. gr. siglingalaga, nr. 34/1985, með síðari breytingu.

                                     6. gr.
        Samgönguráðherra skipar sjö fulltrúa í siglingamálaráð til fjögurra
   ára í senn, svo og varamenn þeirra.
        [Formann og varamenn hans skipar ráðherra án tilnefningar og skal
   formaður vera fulltrúi samgönguráðuneytisins. Aðra fulltrúa skipar
   ráðherra samkvæmt tilnefningu eftirtalinna samtaka: Farmanna- og
   fiskimannasambands Íslands, Landssambands íslenskra útvegsmanna, Sambands
   íslenskra kaupskipaútgerða, Sjómannasambands Íslands, Landssambands
   smábátaeigenda, Félags dráttarbrauta og skipasmiðja og Slysavarnafélags
   Íslands.]^1)
        Ef aðalmaður er fjarverandi situr varamaður fundi í hans stað.
   Varamaður á rétt á fundarsetu þótt aðalmaður sé á fundi og hefur þá
   málfrelsi og tillögurétt.
        Siglingamálastjóri situr fundi siglingamálaráðs ásamt þeim
   embættismönnum stofnunarinnar, sem hann telur ástæðu til eða ráðið óskar
   eftir, með málfrelsi og tillögurétti.

   ^1)[5]L. 61/1988, 1. gr.

                                     7. gr.
        Siglingamálaráð skal kvatt saman svo oft sem þurfa þykir að mati
   formanns eða meiri hluta nefndarmanna eða ef siglingamálastjóri óskar
   eftir en þó aldrei sjaldnar en sex sinnum á ári.

                                     8. gr.
        Aðalaðsetur Siglingamálastofnunar skal vera í Reykjavík en auk þess
   skal stofnunin hafa umdæmisskrifstofur í Vesturlandsumdæmi,
   Vestfjarðaumdæmi, Norðurlandsumdæmi, Austurlandsumdæmi og Vestmannaeyjum.
        Samgönguráðherra ákveður að fengnum tillögum siglingamálastjóra mörk
   umdæma og hvar umdæmisskrifstofur skuli vera.

                                     9. gr.
        ...^1)

   ^1)[6]L. 35/1993, 35. gr.

                                    10. gr.
        Starfsmenn Siglingamálastofnunarinnar eru opinberir starfsmenn og
   njóta réttar og bera skyldur í samræmi við það.

                                    11. gr.
        Lög þessi öðlast þegar gildi. ...

                            Ákvæði til bráðabirgða.
        ...

References

   Visible links
   1. http://www.althingi.is/dba-bin/lawformpr.pl?lnr=1986020
   2. file:///altext/stjt/1990.047.html
   3. file:///altext/stjt/1995.057.html
   4. file://1985034.html#g230
   5. file:///altext/stjtnr.html#1988061?g1
   6. file://1993035.html#g35
