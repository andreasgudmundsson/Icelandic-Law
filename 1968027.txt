
   --------------------------------------------------------------------------

                                            Lög um íbúðarhúsnæði í eigu ríkisins

                             1968 nr. 27 25. apríl

   --------------------------------------------------------------------------

                                     1. gr.
              Lög þessi taka til þess húsnæðis, sem notað er til íbúðar fyrir
                  starfsmenn ríkisins og ríkið á að einhverju eða öllu leyti.

                                     2. gr.
         Það skal vera meginregla, að ríkið leggi ekki starfsmönnum sínum til
    íbúðarhúsnæði, nema því aðeins, að þeir gegni störfum í þeim landshlutum,
      þar sem sérstakir staðhættir gera slíkt nauðsynlegt. Þó skal heimilt að
        leggja til húsnæði þeim starfsmönnum, sem vegna sérstakra gæslustarfa
                                                    þurfa að búa á vinnustað.

                                     3. gr.
          Hlutaðeigandi ráðherra ákveður í samráði við fjármálaráðherra, hvar
     ríkið skuli leggja starfsmönnum til íbúðarhúsnæði samkvæmt lögum þessum,
       eftir þeim meginreglum um svæðaskiptingu, er settar verða í reglugerð,
                                                                 sbr. 11. gr.

                                     4. gr.
            Óheimilt er að byggja eða kaupa nýtt íbúðarhúsnæði samkvæmt lögum
     þessum, nema fé sé sérstaklega til þess veitt á fjárlögum og fyrir liggi
     samþykki hlutaðeigandi ráðherra um, að í byggingu eða kaup skuli ráðist.

                                     5. gr.
            Þeim starfsmönnum ríkisins, er hafa afnot íbúðarhúsnæðis samkvæmt
                 lögum þessum, ber að greiða ríkissjóði leigu fyrir húsnæðið.
       Húsaleigugjaldið skal ákveðið með reglugerð og miðast við brunabótamat
              húsnæðisins, staðsetningu þess og notagildi fyrir hlutaðeigandi
                                                                  starfsmann.

                                     6. gr.
            Sé hluti af íbúðarhúsnæði starfsmanns notaður sem skrifstofu- eða
   starfshúsnæði í þágu ríkisins, greiðir hann enga húsaleigu af því húsnæði.

                                     7. gr.
           Ríkissjóður greiðir alla skatta og skyldur, svo og viðhaldskostnað
        íbúðarhúsnæðis, sem að öllu leyti er eign ríkisins. Slíkan kostnað af
    íbúðarhúsnæði, sem er sameign ríkis og annarra aðila, greiðir ríkissjóður
                             einungis í réttu hlutfalli við eignarhluta sinn.
         Heimilt er að gera leigjanda íbúðarhúsnæðis samkvæmt lögum þessum að
           greiða viðhaldskostnað húsnæðis, sem er óeðlilega hár vegna illrar
                                                                    umgengni.

                                     8. gr.
        Bygging og viðhald íbúðarhúsnæðis þeirra starfsmanna ríkisins, er lög
      þessi taka til, svo og endurbætur á því, skal innan ramma fjárlaga vera
         undir yfirstjórn þess ráðherra, er hlutaðeigandi starf heyrir undir.

                                     9. gr.
          Íbúðarhúsnæði í eigu ríkisins innan þeirra svæða, þar sem eðlilegur
         markaður hefur skapast fyrir íbúðarhúsnæði til kaups eða leigu, sbr.
          reglugerð, er sett verður skv. 11. gr., skal selja þegar í stað, er
   núverandi leigutakar þess hverfa úr því eða láta af embætti. Heimilt er þó
      að fresta sölu, ef slík frestun er bersýnilega hagkvæm fyrir ríkissjóð.
        Sala fasteignar skv. 1. mgr. þessarar greinar skal fara fram með þeim
           hætti, að húsnæðið skal boðið til sölu með opinberri auglýsingu og
   tilgreindu lágmarksverði, sem sé metið gangverð eða gangverð samkvæmt nýju
     fasteignamati, þegar það tekur gildi. Samanburður verðtilboða eftir því,
   hversu mikil er útborgun kaupverðs, skal gerður eftir reglum, sem ráðherra
                                                                       setur.
             Húsnæðið skal síðan selt þeim, sem best verð býður og hagkvæmust
       greiðslukjör fyrir ríkissjóð. Heimilt er embættismanni þeim, er síðast
                  hafði húsnæðið til afnota, að ganga inn í hæsta verðtilboð.

                                    10. gr.
                   Lög þessi taka hvorki til embættisseturs forseta Íslands á
       Bessastöðum, biskupsbústaðar í Reykjavík né bústaða sendiherra Íslands
                                                                    erlendis.

                                    11. gr.
           Fjármálaráðherra setur með reglugerð^1) nánari ákvæði um framkvæmd
        laga þessara, þar á meðal um stærð, gerð og búnað íbúðarhúsnæðis, sem
    ríkið eignast eða kostar að einhverju leyti, svo og um eftirlit með slíku
                                               íbúðarhúsnæði og viðhald þess.
          Í reglugerð skulu enn fremur sett ákvæði um úttekt á leiguhúsnæðinu
                                                 við upphaf og lok leigutíma.

   ^1)Rg. 480/1992.

References

   Visible links
   1. http://www.althingi.is/dba-bin/lawformpr.pl?lnr=1968027
