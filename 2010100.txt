
   --------------------------------------------------------------------------

                           Lög um umboðsmann skuldara

                              2010 nr. 100 2. júlí

   --------------------------------------------------------------------------

                 Ferill málsins á Alþingi.   Frumvarp til laga.

      Tóku gildi 1. ágúst 2010 nema brbákv. II sem tók gildi 6. júlí 2010.
  1. gr. Embætti umboðsmanns skuldara er ríkisstofnun sem umboðsmaður skuldara
 veitir forstöðu. Stofnunin, sem heyrir undir félags- og tryggingamálaráðherra,
 skal gæta hagsmuna og réttinda skuldara svo sem nánar er kveðið á um í lögum.
                      Hlutverk umboðsmanns skuldara er að:
          a. veita einstaklingum sem eiga í verulegum greiðsluerfiðleikum
 endurgjaldslausa aðstoð við að öðlast heildarsýn á fjármál sín og leita leiða
                                  til lausnar,
     b. hafa milligöngu um samskipti og samninga við lánardrottna með hagsmuni
                            skuldara að leiðarljósi,
          c. veita atbeina til tilrauna til samninga um greiðsluaðlögun,
                d. útbúa framfærsluviðmið og uppfæra það reglulega,
   e. taka við erindum og ábendingum skuldara um ágalla á lánastarfsemi og senda
                   áfram til viðeigandi eftirlitsstjórnvalds,
            f. gæta hagsmuna skuldara og veita þeim aðstoð þegar við á,
            g. veita alhliða ráðgjöf og fræðslu um fjármál heimilanna.
   2. gr. Ráðherra skipar umboðsmann skuldara til fimm ára í senn sem fer með
forstöðu stofnunarinnar og ber faglega, fjárhagslega og stjórnunarlega ábyrgð á
   rekstri hennar. Skal hann hafa menntun á háskólastigi og búa yfir víðtækri
         þekkingu og reynslu af málefnum á starfssviði stofnunarinnar.
           Kjararáð ákveður laun og starfskjör umboðsmanns skuldara.
Umboðsmaður skuldara stjórnar starfsemi og rekstri stofnunarinnar og ræður aðra
    starfsmenn. Umboðsmanni skuldara er heimilt að gera þjónustusamning við
      utanaðkomandi aðila um vinnslu mála fyrir stofnunina. Ef um vinnslu
   persónuupplýsinga er að ræða skal vinnslan fullnægja skilyrðum 8. og eftir
         atvikum [1]9. gr. laga nr. 77/2000, um persónuvernd og meðferð
 persónuupplýsinga. Einnig skulu umboðsmaður skuldara og vinnsluaðili gera með
             sér vinnslusamning í samræmi við [2]13. gr. sömu laga.
  Ráðherra er heimilt að setja reglugerð um þjónustusamninga við utanaðkomandi
 aðila um vinnslu mála fyrir stofnunina þar sem m.a. verði kveðið á um verkefni
                            og fjárhæðir greiðslna.
 Ákvörðunum umboðsmanns skuldara verður ekki skotið til æðra stjórnvalds, nema
                   sérstaklega sé mælt fyrir um það í lögum.
    Ráðherra getur með reglugerð sett nánari reglur um skipulag og starfsemi
                             umboðsmanns skuldara.
3. gr. Umboðsmaður skuldara getur krafið stjórnvöld um allar þær upplýsingar sem
 hann telur nauðsynlegar til að hann geti sinnt hlutverki sínu lögum samkvæmt,
   jafnvel þótt lög mæli fyrir um þagnarskyldu stjórnvalds. Með sama hætti er
 fyrirtækjum og samtökum skylt að veita umboðsmanni skuldara allar upplýsingar
  sem að mati stofnunarinnar eru nauðsynlegar til að hún geti sinnt hlutverki
 sínu. Stofnunin getur þó ekki krafist upplýsinga er varða öryggi ríkisins eða
  utanríkismál sem leynt skulu fara nema með leyfi ráðherra þess sem í hlut á.
 Upplýsingasöfnun umboðsmanns skuldara er háð því skilyrði að hún sé nauðsynleg
 og í samræmi við samþykki skuldara fyrir vinnslunni og fylgt sé ákvæðum [3]21.
     gr. laga nr. 77/2000, um persónuvernd og meðferð persónuupplýsinga, um
   fræðsluskyldu ábyrgðaraðila, í þessu tilfelli umboðsmanns skuldara, þegar
         upplýsinga er aflað frá öðrum en hinum skráða, þ.e. skuldara.
4. gr. Umboðsmanni skuldara og starfsmönnum stofnunarinnar er óheimilt að skýra
frá þeim atriðum sem þeir verða áskynja um í starfi sínu og leynt eiga að fara.
                  Þagnarskyldan helst þótt látið sé af starfi.
 5. gr. Lánastofnanir, sbr. [4]4. gr. laga nr. 161/2002, um fjármálafyrirtæki,
 Íbúðalánasjóður og lífeyrissjóðir skulu standa straum af kostnaði við rekstur
  umboðsmanns skuldara með greiðslu sérstaks gjalds. Gjaldið rennur beint til
             umboðsmanns skuldara og skal innheimt af stofnuninni.
  Álagning gjaldsins skal fara fram eigi síðar en 15. janúar ár hvert og skal
   umboðsmaður skuldara gera gjaldskyldum aðilum grein fyrir álagningunni með
   bréfi. Gjaldið skal greitt ársþriðjungslega fyrir fram með þremur jafnháum
  greiðslum. Það greiðist þannig að gjalddagi 1. ársþriðjungs er 1. febrúar og
 eindagi 15. febrúar, gjalddagi 2. ársþriðjungs er 1. maí og eindagi 15. maí og
      gjalddagi 3. ársþriðjungs er 1. september og eindagi 15. september.
 Ef gjald er greitt eftir eindaga reiknast dráttarvextir af því frá gjalddaga.
Hefji lánastofnun starfsemi eftir að álagning fer fram miðast álagning gjaldsins
        við næsta gjalddaga eftir að starfsemi lánastofnunarinnar hófst.
Fyrir 1. júní ár hvert skal umboðsmaður skuldara gera drög að áætlun um kostnað
  við starfsemi sína næsta almanaksár. Drög að áætlun skal senda gjaldskyldum
 aðilum skv. 1. mgr. til umsagnar og skulu þeir hafa mánaðarfrest til að skila
   inn umsögnum. Að fengnum umsögnum skal umboðsmaður skuldara gera áætlun og
leggja hana fyrir ráðherra til samþykktar. Senda skal umsagnir til ráðherra með
 áætluninni. Samþykki ráðherra áætlunina óbreytta skal miða álagningu gjaldsins
við hana. Telji ráðherra að breyta skuli álagningu gjalds frá áætlun skal veita
   gjaldskyldum aðilum og umboðsmanni skuldara tveggja vikna umsagnarfrest um
tillögur ráðherra. Að þeim tíma loknum skal ráðherra taka ákvörðun um álagningu
  gjalds. Miða skal við að gjaldskyldir aðilar greiði gjaldið í hlutföllum við
                         umfang útlánastarfsemi sinnar.
 Verði rekstrarafgangur af starfsemi umboðsmanns skuldara skal hann ganga upp í
gjald næsta árs í hlutfalli við álagt gjald. Verði rekstrartap skal taka tillit
                   til þess við álagningu gjalda á næsta ári.
   Ráðherra setur í reglugerð nánari fyrirmæli um greiðslu eftirlitskostnaðar
                                   gjaldsins.
     6. gr. Umboðsmaður skuldara gefur ráðherra árlega skýrslu um starfsemi
    stofnunarinnar. Þær upplýsingar sem koma fram í skýrslunni skulu vera á
   samandregnu formi þannig að einstakir aðilar séu ekki persónugreinanlegir.
                       Skýrsluna skal birta opinberlega.
7. gr. Lög þessi öðlast gildi 1. ágúst 2010. Þó öðlast ákvæði til bráðabirgða II
                                  þegar gildi.
                            Ákvæði til bráðabirgða.
   I. Við gildistöku laga þessara skal starfsmönnum Ráðgjafarstofu um fjármál
heimilanna boðið starf hjá umboðsmanni skuldara. Um réttarvernd starfsmanna til
   starfa hjá umboðsmanni skuldara fer eftir ákvæðum [5]laga nr. 70/1996, um
 réttindi og skyldur starfsmanna ríkisins, með síðari breytingum. Ákvæði [6]7.
  gr. laga nr. 70/1996 gilda ekki við ráðstöfun starfa samkvæmt þessu ákvæði.
 II. Félags- og tryggingamálaráðherra skal þegar skipa þriggja manna starfshóp
       sem undirbúa skal gildistöku laga þessara, m.a. bjóða starfsmönnum
Ráðgjafarstofu um fjármál heimilanna annað starf hjá umboðsmanni skuldara frá 1.
  ágúst 2010, sbr. ákvæði til bráðabirgða I. Starfshópurinn skal eftir skipan
umboðsmanns skuldara vera honum til ráðgjafar um starfsemi stofnunarinnar fyrsta
                                  starfsárið.
   III. Útreikningi á kostnaði og greiðslu kostnaðar við rekstur umboðsmanns
skuldara fyrir þann hluta ársins 2010 sem eftir er þegar lög þessi öðlast gildi
 skal háttað með sama hætti og kveðið er á um í 5. gr., þó þannig að miða skal
við drög að áætlun sem starfshópur samkvæmt ákvæði til bráðabirgða II gerir eins
 fljótt og auðið er eftir að lögin hafa verið samþykkt. Fer álagning gjaldsins
                     fram svo fljótt sem unnt er eftir það.
   Endurskoða skal ákvæði 5. gr. um greiðslu kostnaðar af rekstri umboðsmanns
            skuldara innan þriggja ára frá gildistöku laga þessara.

References

   Visible links
   1. file://2000077.html#g9
   2. file://2000077.html#g13
   3. file://2000077.html#g21
   4. file://2002161.html#g4
   5. file://1996070.html
   6. file://1996070.html#g7
