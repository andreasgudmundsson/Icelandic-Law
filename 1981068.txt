
   --------------------------------------------------------------------------

 Lög um aðild Íslands að samningi um framtíðarsamvinnu ríkja varðandi fiskveiðar
                                                        á Norðaustur-Atlantshafi

                              1981 nr. 68 29. maí

   --------------------------------------------------------------------------

                                     1. gr.
           Ríkisstjórninni er heimilt að fullgilda fyrir Íslands hönd samning
       frá 18. nóvember 1980 um framtíðarsamvinnu ríkja varðandi fiskveiðar á
   Norðaustur-Atlantshafi. Samningurinn er prentaður sem fylgiskjal með lögum
                                                                      þessum.

                                     2. gr.
              Sjávarútvegsráðherra er heimilt að setja reglur^1) um framkvæmd
                                                                 samningsins.

   ^1)Rg. 263/1970 (alþjóðlegt fiskveiðieftirlit utan landhelgi og
   fiskveiðilögsögu), augl. 222/1971 (um bann við síldveiði með herpinót á
   svæði í hafinu suður af Írlandi og vestur af Englandi) og rg. 181/1976 (um
   takmörkun á síldveiðum íslenskra skipa í Norðursjó, Skagerak og á svæði VI
   (a) vestan Skotlands).

                                     3. gr.
        Brot á reglum sem settar verða samkvæmt 2. gr. laga þessara skulu
   varða sektum 200040.000 gullkrónum, sbr. [2]lög nr. 4 11. apríl 1924.
        Ennfremur er heimilt að gera afla og veiðarfæri upptæk.
        Auk þess má láta brot varða skipstjóra fangelsi allt að 6 mánuðum
   þegar sakir eru miklar eða þegar um ítrekað brot er að ræða.
        [Kyrrsetja skal]^1) skip, sem staðið er að meintum ólöglegum veiðum,
   þegar er það kemur til hafnar, og er eigi heimilt að láta það laust fyrr
   en dómur hefur verið kveðinn upp í máli ákæruvaldsins gegn skipstjóra
   skipsins eða máli hans lokið á annan hátt og sekt og kostnaður greiddur að
   fullu. Þó er heimilt að láta skip laust fyrr ef sett er bankatrygging, eða
   önnur trygging jafngild að mati dómara, fyrir greiðslu sektarinnar og
   málskostnaðar.
        Til tryggingar greiðslu sektar samkvæmt þessari grein og kostnaðar
   skal vera lögveð í skipinu.
        Með mál út af brotum skal farið að hætti opinberra mála.

   ^1)[3]L. 19/1991, 195. gr.

                                     4. gr.
        Lög þessi öðlast þegar gildi.

                                  Fylgiskjal.
           Samningur um framtíðarsamvinnu ríkja varðandi fiskveiðar á
                            Norðaustur-Atlantshafi.
        Samningsaðilar sem gera sér ljóst að strandríki við
   Norðaustur-Atlantshaf hafa í samræmi við viðeigandi grundvallarreglur í
   þjóðarétti fært út lögsögu sína yfir hinum lifandi auðlindum aðliggjandi
   hafsvæða í allt að tvö hundruð sjómílur frá grunnlínum þeim er víðátta
   landhelgi miðast við, og beita innan þessara svæða fullveldisrétti í því
   skyni að rannsaka og hagnýta, vernda og hafa stjórnun á auðlindum þessum,
   sem taka tillit til starfa þriðju hafréttarráðstefnu Sameinuðu þjóðanna að
   því er varðar fiskveiðar, sem óska þess að stuðla að verndun og bestu
   nýtingu á fiskveiðiauðlindum í Norðaustur-Atlantshafi á þann hátt er
   samrýmist útfærslu fiskveiðilögsögu strandríkja, og samkvæmt því hvetja
   til alþjóðlegrar samvinnu og samráðs að því er auðlindir þessar varðar,
   sem líta svo á að samningurinn um fiskveiðar á norðausturhluta Atlantshafs
   frá 24. janúar 1959 ætti því að víkja, hafa orðið ásáttir um eftirfarandi:
                                     1. gr.
        1. Svæði það sem samningur þessi nær til, hér á eftir nefnt
   samningssvæðið, er hafsvæði:

   a.
           innan þess hluta Atlantshafsins og Norður-Íshafsins og aðliggjandi
           hafsvæða sem er norðan 36° n. br. og milli 42° v. l. og 51° a. l.,
           að undanteknu:

                i.
                        Eystrasalti og sundunum sunnan og austan lína sem
                        liggja frá Hasenörehöfða til Gnibentanga, frá
                        Korshage til Spodsbjerg og frá Gilbjerghöfða til
                        Kullen, og
                ii.
                        Miðjarðarhafi og aðliggjandi hafsvæðum að skurðpunkti
                        36° n. br. og 5°36' v. l.
                b.
                        á Atlantshafinu fyrir norðan 59° n. br. og milli 44°
                        v. l. og 42° v. l.

   2.
           Samningur þessi tekur til allra fiskiauðlinda á samningssvæðinu að
           undanteknum sjóspendýrum, botntegundum, þ.e. lífverum sem á þeim
           tíma er þær má nýta eru annað hvort kyrrstæðar á hafsbotninum eða
           undir honum eða geta ekki hreyft sig nema í stöðugri snertingu við
           hafsbotninn eða botnlögin og, að svo miklu leyti sem fjallað er um
           þær í öðrum alþjóðasamningum, fartegundum og tegundum sem leita
           aftur upp í ár.

                                     2. gr.
        Ekkert í samningi þessum skal talið hafa áhrif á réttindi, kröfur eða
   skoðanir nokkurs samningsaðila varðandi mörk eða víðáttu fiskveiðilögsögu.

                                     3. gr.
        1. Með samningi þessum samþykkja samningsaðilar að setja á stofn og
   starfrækja Norðaustur-Atlantshafsfiskveiðinefnd, hér á eftir kölluð
   nefndin.

   2.
           Nefndin skal vera lögaðili og njóta í samskiptum sínum við aðrar
           alþjóðastofnanir og á landssvæðum samningsaðila þeirrar
           réttarstöðu er nauðsynleg kann að vera til að rækja störf sín og
           ná tilgangi sínum.
   3.
           Sérhver samningsaðili skal tilnefna í nefndina allt að tveimur
           fulltrúum sem mega hafa með sér á fundum hennar sérfræðinga og
           ráðunauta.
   4.
           Nefndin kýs sér sjálf forseta og eigi fleiri en tvo varaforseta.
   5.
           Skrifstofa nefndarinnar skal vera í London.
   6.
           Ákveði nefndin ekki annað skal hún koma saman einu sinni á ári í
           London á þeim tíma sem hún ákveður, að því þó tilskildu að, að ósk
           samningsaðila og með samþykki þriggja annarra samningsaðila, skuli
           forsetinn, svo fljótt sem auðið er, kveðja til fundar á þeim stað
           og tíma sem hann ákveður.
   7.
           Nefndin skipar framkvæmdastjóra og annað starfslið eftir þörfum.
   8.
           Nefndinni er heimilt að stofna nefndir og aðrar undirdeildir eftir
           því sem hún telur æskilegt til að annast skyldur sínar og störf.
   9.
           Sérhver samningsaðili skal fara með eitt atkvæði í nefndinni.
           Ákvarðanir nefndarinnar skulu hljóta einfaldan meirihluta eða,
           áskilji samningur þessi sérstaklega veginn meirihluta, tvo þriðju
           hluta atkvæða allra samningsaðila sem viðstaddir eru og atkvæði
           greiða með eða á móti, að því tilskildu að engin atkvæðagreiðsla
           skal fara fram nema a.m.k. tveir þriðju samningsaðila séu
           viðstaddir. Nú skiptast atkvæði jafnt um málefni sem hlítir
           einföldum meirihluta, og skoðast tillagan þá felld.
   10.
           Nefndin setur sér fundarsköp í samræmi við ákvæði þessarar
           greinar, þar með talin ákvæði um kjör forseta og varaforseta og um
           kjörtíma þeirra.
   11.
           Fundargerðir nefndarinnar skal senda svo fljótt sem auðið er til
           samningsaðila á ensku og frönsku.

                                     4. gr.
        1. Nefndin skal rækja störf sín til verndunar og bestu nýtingar á
   fiskiauðlindum innan samningssvæðisins og taka mið af bestu tiltækum
   vísindalegum niðurstöðum.

   2.
           Nefndin skal vera vettvangur samráðs og skipta á upplýsingum um
           ástand fiskiauðlinda innan samningssvæðisins og stjórnunarstefnur,
           þar með talið könnun á heildaráhrifum þeirra stefna á
           fiskiauðlindirnar.

                                     5. gr.
        1. Nefndin skal þar sem það á við gera ályktanir um fiskveiðar utan
   þeirra svæða sem falla undir fiskveiðilögsögu samningsaðila. Slíkar
   ályktanir skulu gerðar með vegnum meirihluta.

   2.
           Við framkvæmd starfa sinna samkvæmt 1. mgr. skal nefndin leitast
           við að tryggja samræmi milli:

                a.
                        sérhverrar ályktunar er varðar fiskstofn eða fjölda
                        fiskstofna sem fyrirfinnast bæði innan svæðis er
                        lýtur fiskveiðilögsögu samningsaðila og utan þess,
                        eða sérhverrar ályktunar sem hafa myndi áhrif vegna
                        tengsla tegunda á fiskstofn eða fjölda fiskstofna sem
                        fyrirfinnast að öllu leyti eða að hluta á svæði er
                        lýtur fiskveiðilögsögu samningsaðila, og
                b.
                        sérhverra ráðstafana og ákvarðana sem teknar eru af
                        samningsaðila til stjórnunar og verndunar þess
                        fiskstofns eða fjölda fiskstofna hvað snertir
                        fiskveiðar sem fram fara innan svæðis er lýtur
                        fiskveiðilögsögu þess. Samningsaðili sá er í hlut á
                        og nefndin skulu samkvæmt þessu beita sér fyrir
                        samræmingu slíkra ályktana, ráðstafana og ákvarðana.

   3.
           Til þess að 2. mgr. nái tilgangi sínum skal hver samningsaðili
           jafnan láta nefndinni í té upplýsingar um ráðstafanir og
           ákvarðanir sínar.

                                     6. gr.
        1. Nefndin má gera ályktanir varðandi fiskveiðar sem fram fara innan
   svæðis í fiskveiðilögsögu samningsaðila að því tilskildu að hlutaðeigandi
   samningsaðili óski þess og hann greiði ályktun þar um atkvæði.

   2.
           Nefndin getur verið ráðgefandi um þær fiskveiðar er um getur í 1.
           mgr. ef hlutaðeigandi samningsaðili óskar þess.

                                     7. gr.
        Við framkvæmd starfa sinna samkvæmt 5. og 6. gr. má nefndin íhuga
   meðal annars ráðstafanir varðandi:

   a.
           reglur um veiðarfæri og útbúnað, þar á meðal möskvastærð fiskneta,
   b.
           reglur um lágmarksstærð fisks sem skip mega hirða, landa, sýna eða
           bjóða til sölu,
   c.
           ákvörðun um lokun á tilteknum tímum eða um lokuð svæði,
   d.
           eflingu eða aukningu fiskiauðlinda, og getur til þess talist
           tækniklak og flutningur lífvera og seiða,
   e.
           ákvörðun á hámarksafla og skiptingu hans milli samningsaðila,
   f.
           stjórnun fiskveiðisóknarinnar og skiptingu hennar milli
           samningsaðila.

                                     8. gr.
        1. Nefndin má gera ályktanir með vegnum meirihluta varðandi
   ráðstafanir um eftirlit með fiskveiðum sem fram fara utan svæða sem lúta
   fiskveiðilögsögu samningsaðila til þess að tryggja framkvæmd samnings
   þessa og sérhverra ályktana sem gerðar eru samkvæmt honum.

   2.
           Nefndin má einnig gera ályktanir varðandi ráðstafanir um eftirlit
           með fiskveiðum sem fram fara innan svæðis sem lýtur
           fiskveiðilögsögu samningsaðila að því tilskildu að hlutaðeigandi
           samningsaðili óski þess og að hann greiði ályktun þar um atkvæði.
   3.
           Ályktanir sem gerðar eru samkvæmt þessari grein mega fela í sér
           ákvæði um uppsögn önnur en þau sem gert er ráð fyrir í 13. gr.

                                     9. gr.
        1. Nefndin má gera ályktanir með vegnum meirihluta sem kveða á um
   söfnun tölfræðilegra upplýsinga um fiskveiðar sem fram fara utan svæða sem
   lúta fiskveiðilögsögu samningsaðila.

   2.
           Nefndin má einnig gera ályktanir sem gera ráð fyrir söfnun
           tölfræðilegra upplýsinga um fiskveiðar sem fram fara innan svæðis
           sem lýtur fiskveiðilögsögu samningsaðila að því tilskildu að sá
           samningsaðili greiði ályktun þar um atkvæði.

                                    10. gr.
        Þegar nefndin gerir ályktanir skal hún ákveða hvort og með hvaða
   skilyrðum þær ályktanir skulu taka til fiskveiða sem fram fara einungis
   vegna vísindarannsókna sem framkvæmdar eru í samræmi við viðeigandi
   grundvallarreglur þjóðaréttar.

                                    11. gr.
        1. Nefndin skal án ótilhlýðilegs dráttar tilkynna samningsaðilum um
   ályktanir sem hún gerir samkvæmt samningi þessum.

   2.
           Nefndin má gefa út eða dreifa á annan hátt skýrslum um starfsemi
           sína og öðrum upplýsingum varðandi fiskveiðar á samningssvæðinu.

                                    12. gr.
        1. Ályktun verður bindandi fyrir samningsaðila samkvæmt ákvæðum
   greinar þessarar og tekur gildi þann dag er nefndin ákveður, þó eigi fyrr
   en 30 dögum eftir lok tímabils eða tímabila til mótmæla sem gert er ráð
   fyrir í grein þessari.

   2.
           a. Sérhver samningsaðili má mótmæla ályktun sem gerð er samkvæmt
           1. mgr. 5. gr., 1. mgr. 8. gr. eða 1. mgr. 9. gr., innan 50 daga
           frá dagsetningu tilkynningar um hana. Komi slík mótmæli fram má
           sérhver annar samningsaðili á sama hátt mótmæla innan 40 daga
           eftir að hafa fengið tilkynningu um þau mótmæli. Komi einhver
           mótmæli fram innan þessa síðara 40 daga tímabils mega aðrir
           samningsaðilar bera fram mótmæli innan 40 daga lokatímabils eftir
           að hafa fengið tilkynningu um þau mótmæli.

                b.
                        Ályktun skal ekki binda samningsaðila sem hefur
                        mótmælt henni.
                c.
                        Ef þrír eða fleiri samningsaðilar hafa mótmælt
                        ályktun skal hún ekki binda neinn samningsaðila.
                d.
                        Samningsaðili sem hefur mótmælt ályktun má hvenær sem
                        er draga mótmæli til baka og skal hann þá vera
                        bundinn af ályktuninni innan 70 daga eða frá þeirri
                        dagsetningu sem nefndin ákveður samkvæmt 1. mgr.,
                        hvort sem seinna er, nema þegar ályktunin er ekki
                        bindandi fyrir neinn samningsaðila samkvæmt ákvæðum
                        c-liðar.
                e.
                        Sé ályktun ekki bindandi fyrir neinn samningsaðila
                        mega tveir eða fleiri samningsaðilar eigi að síður
                        hvenær sem er samþykkja sín á milli að láta hana koma
                        til framkvæmda, en í slíku tilviki skulu þau^1) þegar
                        í stað tilkynna nefndinni um það.

   3.
           Hafi ályktun verið gerð samkvæmt 1. mgr. 6. gr., 2. mgr. 8. gr.
           eða 2. mgr. 9. gr. má, innan 60 daga frá dagsetningu tilkynningar
           um ályktunina, eingöngu sá samningsaðili sem fer með
           fiskveiðilögsögu á umræddu svæði mótmæla henni og verður ályktunin
           þá ekki bindandi fyrir neinn samningsaðila.
   4.
           Nefndin skal tilkynna samningsaðilunum um sérhver mótmæli og
           sérhverja afturköllun jafnskjótt og hún hefur móttekið slíkt og um
           gildistöku sérhverrar ályktunar og sérhvers samkomulags sem gert
           er samkvæmt 2. mgr. e.

   ^1)Svo í Stjtíð., en virðist eiga að vera þeir.

                                    13. gr.
        1. a. Sérhver samningsaðili getur hvenær sem er að ári liðnu frá
   gildistöku ályktunar sem gerð er samkvæmt 1. mgr. 5. gr., 1. mgr. 8. gr.
   eða 1. mgr. 9. gr. tilkynnt nefndinni að hann samþykki ekki lengur
   ályktunina og, sé tilkynningin ekki afturkölluð, skal ályktunin ekki
   lengur vera bindandi fyrir þann samningsaðila að ári liðnu frá dagsetningu
   tilkynningarinnar.

   b.
           Ályktun sem hefur misst gildi sitt gagnvart samningsaðila skal
           eigi vera bindandi fyrir neinn annan samningsaðila 30 dögum eftir
           þann dag sem hinn síðarnefndi tilkynnir nefndinni að hann samþykki
           ekki lengur ályktunina.
   2.
           Hafi ályktanir verið gerðar samkvæmt 1. mgr. 6. gr., 2. mgr. 8.
           gr. eða 2. mgr. 9. gr. má einungis sá samningsaðili sem fer með
           fiskveiðilögsögu á umræddu svæði tilkynna nefndinni að hann
           samþykki ekki lengur ályktunina og skal hún þá ekki lengur vera
           bindandi fyrir neinn samningsaðila að liðnum 90 dögum frá
           dagsetningu tilkynningarinnar.
   3.
           Nefndin skal tilkynna samningsaðilunum um sérhverja tilkynningu
           samkvæmt þessari grein þegar hún hefur móttekið hana.

                                    14. gr.
        1. Til þess að tryggja sem besta framkvæmd þeirrar starfsemi sem um
   getur í 4., 5. og 6. gr. skal nefndin leita upplýsinga og ráða hjá
   Alþjóðahafrannsóknaráðinu. Slíkra upplýsinga og ráða skal leita um mál sem
   varða starfsemi nefndarinnar og falla undir valdsvið ráðsins, þar á meðal
   upplýsinga og ráða um líffræði og stofnstærðardreifingu þeirra fisktegunda
   sem um ræðir, ástand fiskstofna, áhrif veiða á þá stofna og ráðstafanir
   til verndunar þeirra og stjórnunar.

   2.
           Til þess að auðvelda störf Alþjóðahafrannsóknaráðsins við að láta
           nefndinni í té upplýsingar og ráð skal nefndin leitast við að gera
           í samráði við ráðið ráðstafanir til þess að tryggja að hvatt sé
           til rannsókna í þessum tilgangi, þar með talinna sameiginlegra
           rannsókna, og að þær séu framkvæmdar eftir bestu getu og án
           ótilhlýðilegs dráttar.
   3.
           Nefndin má stofna til vinnusamstarfs við hverja aðra
           alþjóðastofnun sem hefur svipað markmið.

                                    15. gr.
        1. Án þess að það hafi áhrif á rétt samningsaðilanna varðandi
   hafsvæði sem lúta fiskveiðilögsögu þeirra, skulu samningsaðilar gera þær
   ráðstafanir, þar á meðal setja hæfileg viðurlög við brotum, sem
   nauðsynlegar kunna að vera til þess að láta ákvæði samnings þessa ná fram
   að ganga og að sérhver ályktun sem verður bindandi samkvæmt 12. gr. komist
   í framkvæmd.

   2.
           Sérhver samningsaðili skal senda nefndinni árlega skýrslu um
           ráðstafanir þær sem hann hefur gert samkvæmt 1. mgr.

                                    16. gr.
        1. Sérhver samningsaðili skal tilkynna nefndinni um löggjöf sína og
   samninga sem hann kann að hafa gert að svo miklu leyti sem þessi löggjöf
   og samningar varða verndun og nýtingu á fiskiauðlindum á samningssvæðinu.

   2.
           Sérhver samningsaðili skal að beiðni nefndarinnar láta í té allar
           tiltækar vísindalegar og tölfræðilegar upplýsingar sem þörf er á
           til þess að samningur þessi nái tilgangi sínum og aðrar þær
           upplýsingar sem þurfa þykir samkvæmt 9. gr.

                                    17. gr.
        1. Sérhver samningsaðili skal greiða kostnað vegna eigin sendinefndar
   á fundum sem haldnir eru samkvæmt samningi þessum.

   2.
           Á fyrsta fundi sínum skal nefndin samþykkja fjárhagsáætlun fyrir
           fyrsta fjárhagsár sitt. Á þessum fundi má nefndin líka, ef það
           þykir henta, samþykkja fjárhagsáætlun fyrir annað fjárhagsárið.
   3.
           Á hverjum ársfundi skal nefndin samþykkja fjárhagsáætlun fyrir
           næsta fjárhagsár og spá um fjárhagsáætlun fyrir næsta fjárhagsár
           þar á eftir. Uppkast að fjárhagsáætlun og uppkast að spá um
           fjárhagsáætlun skal forseti nefndarinnar leggja fyrir
           samningsaðilana eigi síðar en 40 dögum fyrir þann fund
           nefndarinnar þar sem taka skal þau til athugunar.
   4.
           Nefndin ákveður framlög sem hverjum samningsaðila ber að greiða
           samkvæmt hinni árlegu fjárhagsáætlun samkvæmt eftirfarandi reglum:

                a.
                        Einn þriðji af heildarupphæð fjárhagsáætlunar
                        skiptist jafnt milli samningsaðila.
                b.
                        Tveir þriðju af heildarupphæð fjárhagsáætlunar
                        skiptast milli samningsaðila í hlutfalli við afla
                        þeirra á samningssvæðinu upp úr sjó á grundvelli
                        endanlegra aflatalna Alþjóðahafrannsóknaráðsins á
                        almanaksárinu sem lýkur eigi síðar en 24 og eigi fyrr
                        en 18 mánuðum fyrir upphaf fjárhagsársins.
                c.
                        Árlegt framlag samningsaðila sem hefur færri en
                        300.000 íbúa skal þó takmarkað við 5% heildarupphæðar
                        fjárhagsáætlunarinnar. Þegar framlag er þannig
                        takmarkað skiptast eftirstöðvar fjárhagsáætlunarinnar
                        milli hinna samningsaðilanna í samræmi við a- og
                        b-lið. Regla þessi skal gilda fyrstu fimm fjárhagsár
                        nefndarinnar og síðan skal nefndin endurskoða hana
                        árlega og má hún breyta henni með ákvörðun sem tekin
                        er með þremur fjórðu meirihluta allra
                        samningsaðilanna.

   5.
           Nefndin skal tilkynna hverjum samningsaðila upphæð framlags sem
           honum ber að greiða samkvæmt 4. mgr. og innan hvaða dags nefndin
           hefur ákveðið að greiðslu þessa skuli inna af hendi.
   6.
           Framlag samningsaðila sem gerst hefur aðili að samningi þessum
           fyrir lok fjárhagsárs skal fyrir það ár greiða hluta í hlutfalli
           við fjölda heilla mánaða ársins sem óliðnir eru miðað við
           ársframlag sem reiknað er samkvæmt 4. mgr.
   7.
           Framlög skulu greiðast í mynt þess ríkis þar sem skrifstofa
           nefndarinnar er staðsett.
   8.
           Hafi samningsaðili ekki staðið skil á framlögum sínum fyrir þann
           dag sem nefndin hefur ákveðið í tvö ár skal hann ekki eiga rétt á
           að greiða atkvæði og koma á framfæri mótmælum samkvæmt samningi
           þessum fyrr en hann hefur fullnægt skyldum sínum, nema nefndin
           ákveði öðruvísi að ósk þess samningsaðila sem í hlut á.
   9.
           Nefndin skal samþykkja reglur um fundarsköp varðandi fjármál sín.

                                    18. gr.
        Nefndin má með vegnum meirihluta skipta samningssvæðinu niður í svæði
   og má breyta mörkum og fjölda svæðanna að því tilskildu að sérhver
   samningsaðili sem hefur fiskveiðilögsögu í einhverjum hluta umrædds svæðis
   greiði ákvörðuninni atkvæði.

                                    19. gr.
        1. Sérhver samningsaðili getur komið fram með tillögu um breytingu á
   samningi þessum. Sérhver slík tillaga um breytingu skal send
   framkvæmdastjóranum a.m.k. 90 dögum fyrir fund þann sem samningsaðilinn
   leggur til að tillagan verði afgreidd á. Framkvæmdastjórinn skal
   tafarlaust senda tillöguna til samningsaðilanna.

   2.
           Til þess að tillaga um breytingu hljóti samþykki þarf þrjá fjórðu
           meirihluta allra samningsaðila. Texta samþykktrar breytingar skal
           nefndin senda vörsluríkinu sem skal tafarlaust senda hana
           samningsaðilunum.
   3.
           Breyting skal taka gildi fyrir samningsaðilana 120 dögum eftir
           dagsetningu tilkynningar vörsluríkisins um móttöku skriflegs
           samþykkis þriggja fjórðu hluta allra samningsaðila, nema einhver
           hinna samningsaðilanna tilkynni vörsluríkinu innan 90 daga frá
           dagsetningu tilkynningar vörsluríkisins um slíka móttöku að það
           mótmæli breytingunni, og skal þá breytingin ekki taka gildi fyrir
           neinn samningsaðila. Samningsaðili sem hefur mótmælt breytingu
           getur hvenær sem er afturkallað mótmæli sín. Séu öll mótmæli við
           breytingu afturkölluð skal breytingin taka gildi gagnvart öllum
           samningsaðilum 120 dögum eftir dagsetningu tilkynningar
           vörsluríkisins um móttöku síðustu afturköllunar.
   4.
           Aðili sem fullgildir, staðfestir, samþykkir eða gerist aðili að
           samningi þessum eftir að breyting hefur verið samþykkt í samræmi
           við 2. mgr. skal talinn hafa samþykkt breytinguna.
   5.
           Vörsluríkið skal tafarlaust tilkynna samningsaðilunum móttöku
           tilkynninga um samþykki á breytingum, móttöku tilkynninga um
           mótmæli eða afturköllun mótmæla og gildistöku breytinga.

                                    20. gr.
        1. Samningur þessi skal liggja frammi til undirritunar frá 18.
   nóvember 1980 til 28. febrúar 1981 fyrir eftirtalda aðila: Búlgaríu,
   Danmörku vegna Færeyja, Efnahagsbandalag Evrópu, Finnland, Ísland, Kúbu,
   Noreg, Pólland, Portúgal, Sovétríkin, Spán, Svíþjóð og Þýska
   alþýðulýðveldið. Hann skal fullgiltur, staðfestur eða samþykktur svo
   fljótt sem auðið er og skjölum um fullgildingu, staðfestingu eða samþykki
   komið í vörslu ríkisstjórnar Hins sameinaða konungsríkis Stóra-Bretlands
   og Norður-Írlands sem nefnt er í samningi þessum vörsluríkið.

   2.
           Samningur þessi öðlast gildi eftir að ekki færri en sjö þeirra sem
           hafa undirritað hann hafa lagt fram skjöl sín um fullgildingu,
           staðfestingu eða samþykki, að því tilskildu að meðal þeirra hafi
           a.m.k. þrír fiskveiðilögsögu á samningssvæðinu. Hafi samningur
           þessi hins vegar ekki öðlast gildi innan árs frá þeim degi er hann
           var lagður fram til undirritunar, en ekki færri en fimm þeirra sem
           hafa undirritað hann hafa lagt fram skjöl um fullgildingu,
           staðfestingu eða samþykki, þar á meðal þrír sem hafa
           fiskveiðilögsögu á samningssvæðinu, geta þessir aðilar samþykkt
           sín á milli með sérstakri bókun dagsetningu þá er samningur þessi
           öðlast gildi; með tilliti til hvers þess aðila sem fullgildir,
           staðfestir eða samþykkir síðar öðlast samningur þessi gildi þann
           dag er hann leggur fram skjöl sín um fullgildingu, staðfestingu
           eða samþykki.
   3.
           Sérhver þeirra aðila sem nefndur er í 1. mgr. og ekki hefur
           undirritað samning þennan getur gerst aðili að honum hvenær sem er
           eftir að hann hefur öðlast gildi samkvæmt 2. mgr.
   4.
           Sérhvert ríki sem ekki er nefnt í 1. mgr. að framan, nema
           aðildarríki Efnahagsbandalags Evrópu, getur gerst aðili að
           samningi þessum hvenær sem er eftir að hann hefur öðlast gildi
           samkvæmt 2. mgr., að því tilskildu að umsókn um aðild þess ríkis
           hljóti samþykki þriggja fjórðu hluta allra samningsaðila.

           Umsókn um aðild skal senda skriflega til vörsluríkisins sem skal
           tilkynna öllum samningsaðilunum um hana. Umsóknin er samþykkt ef,
           innan 90 daga frá dagsetningu slíkrar tilkynningar, þrír fjórðu
           allra aðila þeirra, sem samningur þessi hefur þá öðlast gildi
           gagnvart, hafa tilkynnt vörsluríkinu um samþykki sitt á
           umsókninni.

           Vörsluríkið skal tilkynna ríki því sem sækir um aðild og öllum
           samningsaðilunum um afgreiðslu umsóknarinnar.

   5.
           Aðild skal ná fram með því að koma skjölum um aðild til
           vörsluríkisins og skal öðlast gildi á móttökudegi. Frá þeim degi
           skal hver sá aðili sem gerist aðili að samningi þessum vera
           bundinn af ályktunum sem eru, þegar hann gerist aðili, bindandi
           fyrir alla aðra samningsaðila svo og ályktunum sem eru þá bindandi
           fyrir einn eða fleiri samningsaðila og ekki eru sérstaklega
           undanskildir af hálfu þess sem gerist aðili í aðildarskjali hans.
   6.
           Vörsluríkið skal tilkynna öllum þeim er undirritað hafa samninginn
           og öllum sem gerst hafa aðilar að honum um öll skjöl um
           fullgildingu, staðfestingu, samþykki og aðild sem komið hefur
           verið í vörslu, og skal tilkynna þeim er undirritað hafa um
           dagsetningu og þá aðila sem samningur þessi öðlast gildi gagnvart.
   7.
           Vörsluríkið skal boða til fyrsta fundar nefndarinnar svo fljótt
           sem henta þykir eftir að samningur þessi hefur öðlast gildi og
           skal senda bráðabirgðadagskrá til allra samningsaðilanna.

                                    21. gr.
        Hvenær sem er eftir að tvö ár eru liðin frá því að samningur þessi
   hefur öðlast gildi gagnvart samningsaðila getur sá aðili sagt samningnum
   upp með skriflegri tilkynningu til vörsluríkisins. Sérhver slík uppsögn
   skal öðlast gildi tólf mánuðum eftir að hún hefur verið móttekin, og skal
   vörsluríkið tilkynna samningsaðilum um hana.

                                    22. gr.
        Samningi þessum skal komið í vörslu hjá ríkisstjórn Hins sameinaða
   konungsríkis Stóra-Bretlands og Norður-Írlands og eru textarnir á ensku og
   frönsku jafngildir. Vörsluríkið skal senda rétt staðfest endurrit til
   þeirra er hafa undirritað hann og gerst aðilar að honum og skal skrásetja
   samninginn í samræmi við 102. gr. sáttmála Sameinuðu þjóðanna.

References

   Visible links
   1. http://www.althingi.is/dba-bin/lawformpr.pl?lnr=1981068
   2. file://1924004.html
   3. file://1991019.html
