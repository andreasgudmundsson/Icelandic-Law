
   --------------------------------------------------------------------------

                     Lög um svæðisbundna flutningsjöfnun^1)

                           2011 nr. 160 23. desember

   --------------------------------------------------------------------------

                 Ferill málsins á Alþingi.   Frumvarp til laga.

              ^1)Lögin falla úr gildi 31. desember 2012 skv. 11. gr.
                           Tóku gildi 1. janúar 2012.

                I. kafli. Markmið, gildissvið og skilgreiningar.
                                1. gr. Markmið.
 Markmið laga þessara er að styðja við framleiðsluiðnað og atvinnuuppbyggingu á
landsbyggðinni með því að jafna flutningskostnað framleiðenda sem staðsettir eru
 fjarri innanlandsmarkaði eða útflutningshöfn og búa við skerta samkeppnisstöðu
    vegna hærri flutningskostnaðar en framleiðendur staðsettir nær markaði.
                               2. gr. Gildissvið.
   Lög þessi gilda um veitingu flutningsjöfnunarstyrkja til einstaklinga eða
  lögaðila sem stunda framleiðslu á vöru, í samræmi við ákvæði laganna, vegna
    framleiðslu sem fellur undir C-bálk í íslensku atvinnugreinaflokkuninni
                                   ÍSAT2008.
                             3. gr. Skilgreiningar.
                             Í þessum lögum merkir:
     1. Byggðakort: Kort af Íslandi sem Eftirlitsstofnun EFTA (ESA) hefur með
ákvörðun nr. 378/06/COL samþykkt fyrir árin 20082013 þar sem fram kemur á hvaða
svæðum á Íslandi er heimilt að veita byggðaaðstoð og að hvaða marki. Ákvörðunin
 var birt 28. febrúar 2008 í EES-viðbæti við Stjórnartíðindi Evrópusambandsins
                                    nr. 11.
       2. Flutningsjöfnun: Aðgerð sem miðar að því að jafna flutningskostnað
   framleiðanda sem greiðir hærri kostnað vegna flutnings á vöru en aðrir og
          staðsettur er fjarri innanlandsmarkaði eða útflutningshöfn.
   3. Flutningsjöfnunarstyrkur: Styrkur sem veittur er framleiðendum sem greiða
hærri kostnað við flutning á vöru til eða frá styrksvæðum en aðrir og staðsettir
               eru fjarri innanlandsmarkaði eða útflutningshöfn.
    4. Flutningskostnaður: Sá kostnaður sem stofnað er til vegna flutnings vöru
   innan landamæra. Virðisaukaskattur eða hvers konar endurgreiðsla af hendi
  flytjanda telst ekki til flutningskostnaðar. Að sama skapi ber að draga frá
 flutningskostnaði aðra styrki sem veittir hafa verið vegna flutninga. Þá telst
     kostnaður vegna hleðslu og geymslu á vöru ekki til flutningskostnaðar.
   5. Flutningsaðili: Sá sem með samningi tekur að sér vöruflutning fyrir annan,
                   eiganda, sendanda eða móttakanda vörunnar.
    6. Framleiðandi: Einstaklingur eða lögaðili sem stundar framleiðslu á vöru.
      7. Framleiðsla: Ummyndun efnis í nýjar afurðir sem falla undir C-bálk í
                  íslensku atvinnugreinaflokkuninni ÍSAT2008.
          8. Fullunnin vara: Vara sem er tilbúin til nýtingar eða neyslu.
               9. Hálfunnin vara: Ílag sem notað er við framleiðslu.
    10. Staðsetning fjarri innanlandsmarkaði eða útflutningshöfn: Framleiðandi
 telst staðsettur fjarri innanlandsmarkaði eða útflutningshöfn ef fjarlægðin er
                                 a.m.k. 245 km.
                      11. Vara: Fullunnin eða hálfunnin vara.

                      II. kafli. Flutningsjöfnunarstyrkir.
                               4. gr. Styrksvæði.
   Til styrksvæða teljast þau svæði þar sem heimilt er að veita byggðaaðstoð
                             samkvæmt byggðakorti.
         Styrksvæðin skiptast í tvö svæði: Sveitarfélögin Árneshreppur,
  Bolungarvíkurkaupstaður, Ísafjarðarbær, Kaldrananeshreppur, Reykhólahreppur,
 Strandabyggð, Súðavíkurhreppur, Tálknafjarðarhreppur, Vesturbyggð, Norðurþing,
    Svalbarðshreppur, Langanesbyggð og Vopnafjarðarhreppur, eins og þau eru
    skilgreind 1. janúar 2012, tilheyra svæði 2. Önnur sveitarfélög landsins
          tilheyra svæði 1, svo fremi að þau uppfylli skilyrði 1. mgr.
                         5. gr. Skilyrði styrkveitinga.
Styrkir eru veittir til framleiðenda sem staðsettir eru fjarri innanlandsmarkaði
       eða útflutningshöfn og búa við skerta samkeppnisstöðu vegna hærri
                              flutningskostnaðar.
     Rétt til flutningsjöfnunarstyrkja vegna framleiðslu á styrksvæðum eiga
 einstaklingar sem stunda atvinnurekstur og eru með lögheimili á styrksvæði og
         lögaðilar sem eru með starfsemi og heimilisfesti á styrksvæði.
   Ávallt skal velja hagkvæmustu flutningsleið, hvort sem er á sjó, landi eða
                                     lofti.
             Flutningsjöfnunarstyrkir eru veittir vegna flutnings:
   a. frá styrksvæði ef framleiðslan er annaðhvort fullunnin eða hálfunnin vara,
þ.e. vara sem hefur farið í gegnum ákveðið framleiðsluferli á styrksvæðinu, eða
    b. til styrksvæðis á hrávöru eða hálfunninni vöru, þ.e. vöru sem vantar til
        að endanleg framleiðsla á vöru geti átt sér stað á styrksvæðinu.
      Eingöngu eru greiddir flutningsjöfnunarstyrkir ef vara er flutt með
flutningsaðila, sbr. 5. tölul. 3. gr. Framleiðanda er þó heimilt að flytja vöru
 sína sjálfur svo fremi að kostnaði vegna flutnings vöru til eða frá styrksvæði
  sé haldið aðgreindum frá öðrum kostnaði í bókhaldi hans. Einnig ber að halda
                    sölutölum hvers styrksvæðis aðgreindum.
  Ekki eru veittir styrkir til aðila sem skulda skatta eða gjöld til ríkis eða
                           sveitarfélaga hér á landi.
     Ekki eru veittir styrkir til einstaklinga eða lögaðila sem hafa verið
   úrskurðaðir gjaldþrota á næstliðnum fimm árum fyrir dagsetningu umsóknar.
          Ekki eru veittir flutningsjöfnunarstyrkir vegna útflutnings.
                 6. gr. Útreikningur flutningsjöfnunarstyrkja.
  Flutningsjöfnunarstyrkur reiknast sem hlutfall af flutningskostnaði, eins og
nánar er kveðið á um í 2. mgr., að teknu tilliti til annarra styrkja sem veittir
  eru vegna flutnings, ef við á. Ekki eru greiddir flutningsjöfnunarstyrkir ef
                       lengd ferðar er innan við 245 km.
     Framleiðandi á svæði 1, sbr. 2. mgr. 4. gr., fær 10% endurgreiðslu af
flutningskostnaði á vöru ef lengd ferðar er a.m.k. 245 km. Framleiðandi á svæði
  2, sbr. 2. mgr. 4. gr., fær 10% endurgreiðslu af flutningi á vörum ef lengd
        ferðar er 245390 km en 20% ef lengd ferðar er meiri en 390 km.
 Flutningsjöfnunarstyrkir til hvers framleiðanda skulu aldrei vera hærri en sem
  nemur 200.000 evrum á þriggja ára tímabili. Við umreikning yfir í íslenskar
    krónur skal miða við gengi sem ESA gefur út og birt er í EES-viðbæti við
   Stjórnartíðindi Evrópusambandsins og á vef stofnunarinnar. Við útreikning
 hámarksfjárhæðar skal reikna með aðra styrki sem framleiðandi hefur fengið frá
  opinberum aðilum. Í þessu sambandi eru þó undanskildir sérstakir styrkir er
       aðili hefur fengið samkvæmt styrkjareglum sem ESA hefur samþykkt.

                      III. kafli. Framkvæmd styrkveitinga.
             7. gr. Umsókn um og greiðsla flutningsjöfnunarstyrkja.
 Umsókn um flutningsjöfnunarstyrk skal skila til ráðuneytisins. Með umsókn skal
fylgja greinargerð um flutningsjöfnun, líkt og nánar er kveðið á um í reglugerð,
 þar sem fram koma allar nauðsynlegar upplýsingar og tekur endurgreiðsla vegna
                        flutningskostnaðar mið af henni.
Ráðuneytið leggur mat á umsóknir og kallar eftir þeim gögnum sem nauðsynleg eru.
  Sækja skal um styrk fyrir eitt almanaksár í senn. Umsókn um styrk skal skila
    eigi síðar en 31. mars ár hvert vegna næstliðins almanaksárs. Styrkur er
           greiddur út eftir að umsókn um styrk hefur verið samþykkt.
  Umsækjendur bera ábyrgð á því að þær upplýsingar sem fram koma í umsókn séu
  réttar og skulu staðfesta að styrkurinn fari ekki fram úr hámarksfjárhæð sem
                        kveðið er á um í 3. mgr. 6. gr.
      Styrkveitingar eru í formi endurgreiðslu gegn framlögðum reikningum.
                 8. gr. Endurgreiðsla flutningsjöfnunarstyrks.
  Endurkrefja ber um flutningsjöfnunarstyrk ef í ljós kemur að styrkþegi hefur
vísvitandi veitt rangar eða villandi upplýsingar eða leynt upplýsingum sem hafa
                             áhrif á styrkveitingu.
 Komi í ljós að fjárhæð flutningsjöfnunarstyrks er komin umfram það hámark sem
         kveðið er á um í 3. mgr. 6. gr. skal endurkrefja styrkþega um
                       flutningsjöfnunarstyrkinn í heild.
 Beri styrkþega að endurgreiða styrk skv. 1. eða 2. mgr. skal hann endurgreiða
styrkinn með vöxtum sem Seðlabanki Íslands ákveður og birtir skv. 1. mgr. [1]8.
gr. laga nr. 38/2001, um vexti og verðtryggingu, frá þeim tíma er greiðslan átti
                  sér stað og þar til endurgreiðsla fer fram.
Þrátt fyrir ákvæði 3. mgr. skal styrkþegi greiða dráttarvexti skv. 1. mgr. [2]6.
    gr. laga nr. 38/2001 frá þeim tíma er sannanlega var lögð fram krafa um
                                 endurgreiðslu.
 Vextir skv. 3. mgr. skulu þó ekki greiddir ef endurgreiðsla fer fram innan 30
    daga frá því að styrkurinn var greiddur út. Það sama gildir um greiðslu
 dráttarvaxta skv. 4. mgr. ef endurgreiðslan fer fram innan 30 daga frá því að
                        krafa um endurgreiðslu var gerð.

     IV. kafli. Skýrslugjöf til Alþingis, reglugerðarheimild og gildistaka.
                        9. gr. Skýrslugjöf til Alþingis.
 Ráðherra skal árlega gefa Alþingi skýrslu um þróun flutningskostnaðar, fjölda
  umsækjenda á styrktímabilinu, fjölda samþykktra styrkumsókna, heildarfjárhæð
 styrkveitinga og fjárhæð tíu hæstu styrkja, flokkað eftir tegund framleiðslu.
Upplýsingarnar skulu jafnframt vera sundurliðaðar eftir framleiðslustarfsemi og
                                  styrksvæðum.
                          10. gr. Reglugerðarheimild.
  Ráðherra er heimilt að setja nánari reglur um framkvæmd laganna, svo sem um
  útreikning flutningsjöfnunarstyrkja, umsóknir um styrki, meðferð umsókna og
                       greiðslu og endurgreiðslu styrkja.
                              11. gr. Gildistaka.
   Lög þessi öðlast gildi 1. janúar 2012 og falla úr gildi 31. desember 2012.
         Endurskoða skal ákvæði laga þessara innan árs frá gildistöku.

References

   Visible links
   1. file://2001038.html#g8
   2. file://2001038.html#g6
