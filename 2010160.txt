
   --------------------------------------------------------------------------

                                Lög um mannvirki

                           2010 nr. 160 28. desember

   --------------------------------------------------------------------------

                 Ferill málsins á Alþingi.   Frumvarp til laga.

                           Tóku gildi 1. janúar 2011.

                            I. kafli. Almenn ákvæði.
                                1. gr. Markmið.
                            Markmið laga þessara er:
      a. Að vernda líf og heilsu manna, eignir og umhverfi með því að tryggja
  faglegan undirbúning mannvirkjagerðar og virkt eftirlit með því að kröfum um
                   öryggi mannvirkja og heilnæmi sé fullnægt.
    b. Að stuðla að endingu og hagkvæmni mannvirkja, m.a. með því að tryggja að
        þau séu hönnuð þannig og byggð að þau henti íslenskum aðstæðum.
        c. Að stuðla að vernd umhverfis með því að hafa sjálfbæra þróun að
                   leiðarljósi við hönnun og gerð mannvirkja.
        d. Að stuðla að tæknilegum framförum og nýjungum í byggingariðnaði.
                         e. Að tryggja aðgengi fyrir alla.
              f. Að stuðla að góðri orkunýtingu við rekstur bygginga.
                               2. gr. Gildissvið.
Lögin gilda um öll mannvirki sem reist eru á landi, ofan jarðar eða neðan, innan
landhelginnar og efnahagslögsögunnar, sbr. þó 2. mgr. Lögin gilda um alla þætti
    mannvirkja, svo sem gerð burðarvirkja, lagnir, þ.m.t. neysluvatnslagnir,
      hitalagnir, fráveitulagnir, raflagnir, loftræsilagnir, gaslagnir og
    öryggiskerfi, fjarskiptabúnað, eldvarnir, þ.m.t. vatnsúðakerfi og önnur
 slökkvikerfi, og byggingarvörur, bæði á markaði og í mannvirkjum. Lögin gilda
 einnig um gróður á lóðum, frágang og útlit lóða, girðingar í þéttbýli, skilti,
 möstur, þ.m.t. fjarskiptamöstur, móttökudiska og tengivirki, gáma og leik- og
                                 íþróttasvæði.
 Lög þessi gilda ekki um hafnir, varnargarða eða fyrirhleðslur, vegi eða önnur
  samgöngumannvirki, svo sem flugvelli, jarðgöng, vegskála eða brýr, aðrar en
                       umferðar- og göngubrýr í þéttbýli.
                             3. gr. Skilgreiningar.

    1. Aðaluppdráttur: Heildaruppdráttur að mannvirki, ásamt afstöðumynd þess,
   þar sem gerð er grein fyrir formi, aðgengi, útliti, stærð og staðsetningu
  mannvirkis, skiptingu þess í eignarhluta, byggingarefnum, byggingaraðferðum,
  innra skipulagi og notkun, brunavörnum, orkunotkun, meginskipulagi lóðar og
       aðlögun mannvirkis að næsta umhverfi og samþykktu deiliskipulagi.
     2. Aðgengi fyrir alla: Með aðgengi fyrir alla er átt við að fólki sé ekki
    mismunað um aðgengi og almenna notkun mannvirkja á grundvelli fötlunar,
    skerðinga eða veikinda og það geti með öruggum hætti komist inn og út úr
 mannvirkjum, jafnvel við óvenjulegar aðstæður, t.d. í eldsvoða. Jafnframt séu
    sjónarmið algildrar hönnunar höfð að leiðarljósi við hönnun bygginga og
                               umhverfis þeirra.
   3. Algild hönnun: Hönnun framleiðsluvara, umhverfis, áætlana og þjónustu sem
allir geta nýtt sér, að því marki sem aðstæður leyfa, án þess að koma þurfi til
   sérstök útfærsla eða hönnun. Algild hönnun útilokar ekki hjálpartæki fyrir
                            fatlaða sé þeirra þörf.
        4. Brunavarnir: Eldvarnir, starfsemi slökkviliðs og aðrar aðgerðir
 einstaklinga og fyrirtækja sem mælt er fyrir um í lögum þessum og [1]lögum nr.
                            75/2000, um brunavarnir.
   5. Byggingarleyfi: Skriflegt leyfi byggingarfulltrúa eða Mannvirkjastofnunar
 til að byggja hús eða önnur mannvirki, breyta þeim eða rífa, eða breyta notkun
 þeirra, útliti eða formi. Leyfið felur í sér samþykkt aðal- og séruppdrátta og
 framkvæmdaáforma, og heimild til að hefja framkvæmdir að uppfylltum skilyrðum,
                                  sbr. 13. gr.
      6. Byggingarlýsing: Í byggingarlýsingu er gerð grein fyrir uppbyggingu
 mannvirkis, helstu byggingarefnum og áferð og því lýst hvort mannvirki er búið
   loftræsingu eða öryggiskerfum. Þar er einnig gerð grein fyrir því hvernig
 mannvirkið uppfyllir ákvæði laga, reglugerða og staðla. Í byggingarlýsingu er
  greinargerð um notkun eða starfsemi í mannvirkinu, aðgengi, áætlaðan fjölda
     starfsmanna og mestan fjölda fólks í salarkynnum eftir því sem við á.
     7. Byggingarvara: Vara sem framleidd er með það fyrir augum að hún verði
                 varanlegur hluti af einhvers konar mannvirki.
    8. Deiliuppdráttur: Uppdráttur þar sem gerð er nánari grein fyrir einstökum
atriðum sem fram koma á aðal- og séruppdráttum og útfærslu þeirra í smáatriðum.
     9. Eldvarnir: Allar fyrirbyggjandi aðgerðir sem miða að því að koma í veg
                   fyrir eldsvoða eða hindra útbreiðslu elds.
    10. Evrópskt tæknisamþykki: Matsskjal um hæfi byggingarvöru til tiltekinna
 nota, byggt á viðeigandi grunnkröfum. Evrópskt tæknisamþykki tekur til krafna
 sem gerðar eru til vörunnar, til aðferða til að sannprófa og votta samræmi við
    grunnkröfurnar og til upplýsinga um eiginleika vörunnar. Evrópusamtök um
              tæknisamþykki (EOTA) gefa út evrópskt tæknisamþykki.
       11. Grunnkröfur: Kröfur sem skilgreindar eru í viðauka við lög þessi.
     12. Hönnunarstjóri: Hönnuður aðaluppdrátta eða sá sem eigandi mannvirkis
   ræður til að bera ábyrgð á samræmingu hönnunargagna, sbr. 4. mgr. 23. gr.
     13. Mannvirki: Hvers konar jarðföst, manngerð smíð, svo sem hús og aðrar
byggingar eða skýli, virkjanir, dreifi- og flutningskerfi rafveitna, hitaveitna,
vatnsveitna og fjarskipta, fráveitumannvirki, umferðar- og göngubrýr í þéttbýli,
  stór skilti og togbrautir til fólksflutninga. Til mannvirkja teljast einnig
tímabundnar og lausar byggingar sem ætlaðar eru til svefns eða daglegrar dvalar
    manna í fjóra mánuði eða lengur á sama stað, svo sem starfsmannabúðir og
  húsvagnar. Mannvirki á eða í hafi, vötnum og ám sem hafa fasta staðsetningu
              teljast einnig til mannvirkja samkvæmt lögum þessum.
          14. Markaðssetning byggingarvöru: Hvers konar dreifing eða sala
                                 byggingarvöru.
    15. Prófunarstofa: Faggiltur aðili, sbr. [2]lög nr. 24/2006, um faggildingu
                           o.fl., sem annast prófun.
    16. Samhæfðir evrópskir staðlar: Staðlar sem samdir hafa verið með hliðsjón
af grunnkröfum og Staðlasamtök Evrópu (CEN) eða Rafstaðlasamtök Evrópu (CENELEC)
               hafa samþykkt í umboði Evrópusambandsins og EFTA.
        17. Samræmisvottorð: Vottorð tilnefnds aðila sem staðfestir samræmi
                         byggingarvöru við tækniákvæði.
   18. Samræmisyfirlýsing: Yfirlýsing framleiðanda um samræmi byggingarvöru við
                                  tækniákvæði.
   19. Samþykkt hönnunargögn: Hönnunargögn sem samþykkt hafa verið af útgefanda
                                byggingarleyfis.
   20. Séruppdráttur: Uppdráttur sem sýnir m.a. útfærslu einstakra byggingar- og
 mannvirkjahluta og tæknibúnaðar og skipulag lóða, ásamt tilvísunum í staðla um
   efniskröfur og annað sem þarf til að fullgera mannvirki að utan og innan.
    21. Skipulagsáætlun: Áætlun um markmið og ákvarðanir viðkomandi stjórnvalda
um framtíðarnotkun lands. Þar er gerð grein fyrir því að hvers konar framkvæmdum
    er stefnt og hvernig þær falla að landnotkun á tilteknu svæði. Forsendum
   ákvarðana er einnig lýst. Skipulagsáætlanir sveitarfélaga skiptast í þrjá
 flokka, svæðisskipulag, aðalskipulag og deiliskipulag. Skipulagsáætlun er sett
     fram í skipulagsgreinargerð og á skipulagsuppdrætti þar sem það á við.
       22. Skoðunarstofa: Skoðunarstofa sem hefur faggildingu og starfsleyfi
samkvæmt ákvæðum laga þessara og [3]laga nr. 24/2006, um faggildingu o.fl., til
            að annast tiltekin verkefni á sviði byggingareftirlits.
      23. Starfsmannabúðir: Færanlegt húsnæði sem ætlað er til svefns, matar,
  daglegrar dvalar, vinnu eða samkomuhalds starfsfólks til skamms tíma í senn
                            vegna atvinnustarfsemi.
    24. Tilnefndur aðili: Skoðunar-, prófunar- eða vottunarstofa sem stjórnvöld
  tilnefna til að annast samræmismat á byggingarvörum samkvæmt lögum þessum og
 hafa tilkynnt til Eftirlitsstofnunar EFTA og framkvæmdastjórnar ESB að sé hæf
     til að annast samræmismat fyrir byggingarvörur samkvæmt lögum þessum.
        25. Tækniákvæði: Samheiti yfir samhæfða evrópska staðla og evrópsk
                                 tæknisamþykki.

                     II. kafli. Stjórnvöld mannvirkjamála.
                         4. gr. Stjórn mannvirkjamála.
   Umhverfisráðherra fer með yfirstjórn mannvirkjamála samkvæmt lögum þessum.
            Ráðherra til aðstoðar er Mannvirkjastofnun, sbr. 5. gr.
  Sveitarstjórn ber ábyrgð á að stjórnsýsla og eftirlit byggingarfulltrúa sé í
    samræmi við ákvæði laga þessara. Byggingarfulltrúar annast eftirlit með
              mannvirkjagerð sem fellur undir 1. og 2. mgr. 9. gr.
                           5. gr. Mannvirkjastofnun.
 Ríkið starfrækir stofnun, Mannvirkjastofnun. Mannvirkjastofnun hefur eftirlit
   með framkvæmd laga þessara og laga um brunavarnir. Stofnunin skal tryggja
samræmingu á byggingareftirliti og eldvarnaeftirliti og starfsemi slökkviliða um
  land allt í samráði við viðkomandi stjórnvöld. Mannvirkjastofnun skal árlega
   gefa út skýrslu um stöðu og þróun mannvirkjagerðar í landinu. Önnur helstu
                       verkefni Mannvirkjastofnunar eru:
   1. að annast gerð leiðbeininga, verklagsreglna og skoðunarhandbóka á fagsviði
      stofnunarinnar í samráði við Samband íslenskra sveitarfélaga og aðra
                                 hagsmunaaðila,
             2. að bera ábyrgð á markaðseftirliti með byggingarvörum,
                             3. að annast aðgengismál,
         4. að hafa eftirlit með framkvæmd [4]laga nr. 146/1996, um öryggi
                    raforkuvirkja, neysluveitna og raffanga,
     5. að starfrækja rafrænt gagnasafn um mannvirki og mannvirkjagerð um land
                              allt, sbr. 61. gr.,
        6. að annast kynningu og fræðslu fyrir almenning og hagsmunaaðila,
     7. að gefa út byggingarleyfi og annast eftirlit með þeim framkvæmdum sem
                          falla undir 3. mgr. 9. gr.,
    8. að standa fyrir námskeiðum til réttinda fyrir hönnuði og byggingarstjóra
       og veita hönnuðum, iðnmeisturum og slökkviliðsmönnum löggildingu,
   9. að bera ábyrgð á starfrækslu Brunamálaskóla fyrir slökkviliðsmenn, þ.m.t.
                  slökkviliðsstjóra og eldvarnaeftirlitsmenn,
    10. að gefa út starfsleyfi til handa byggingarstjórum og skoðunarstofum sem
      starfa samkvæmt lögum þessum og hafa eftirlit með starfsemi þeirra,
   11. að gefa út starfsleyfi til handa þjónustu- og eftirlitsaðilum brunavarna
     og samþykkja brunavarnaáætlanir sveitarfélaga samkvæmt ákvæðum laga um
                                  brunavarnir,
    12. að annast og stuðla að rannsóknum á sviði brunavarna, mannvirkjamála og
 manngerðs umhverfis í samvinnu við hagsmunaaðila og annast og stuðla að útgáfu
                             upplýsinga um þau mál,
     13. að annast eldvarnaeftirlit vegna mannvirkja innan efnahagslögsögu og
   landgrunnsmarka sem eru fyrirhuguð eða tilkomin vegna rannsókna og vinnslu
                                  vetniskola,
    14. að taka þátt í starfi Staðlaráðs Íslands um gerð íslenskra og evrópskra
     staðla á sviði mannvirkjamála og tilnefna aðila til þátttöku í starfi
                     Evrópusamtaka um tæknisamþykki (EOTA),
       15. að eiga samstarf við hliðstæðar stofnanir í nágrannalöndunum og á
                               alþjóðavettvangi,
   16. að vera ráðuneytinu og öðrum stjórnvöldum til ráðgjafar um mannvirkjamál
                    og veita umsögn um álitamál á því sviði,
          17. önnur verkefni sem ráðherra felur stofnuninni sérstaklega.
            6. gr. Forstjóri Mannvirkjastofnunar og annað starfslið.
Við Mannvirkjastofnun skal starfa forstjóri skipaður af ráðherra til fimm ára í
        senn. Forstjóri skal hafa háskólamenntun á sviði mannvirkjamála.
 Forstjóri ber ábyrgð á stjórn, rekstri og starfsskipulagi Mannvirkjastofnunar
 gagnvart ráðherra og gerir rekstraráætlanir fyrir hana. Forstjóri ræður annað
   starfsfólk stofnunarinnar. Starfsmönnum Mannvirkjastofnunar er óheimilt að
                         starfa við hönnun mannvirkja.
                            7. gr. Byggingarnefndir.
       Sveitarstjórn er heimilt með sérstakri samþykkt að kveða á um að í
 sveitarfélaginu starfi byggingarnefnd sem fjalli um byggingarleyfisumsókn áður
en byggingarfulltrúi gefur út byggingarleyfi og hafi að öðru leyti eftirlit með
                  stjórnsýslu hans fyrir hönd sveitarstjórnar.
Sveitarstjórn er heimilt að gera það að skilyrði fyrir útgáfu byggingarleyfis af
    hálfu byggingarfulltrúa, vegna allra eða tiltekinna mannvirkjagerða, að
          byggingarnefnd og/eða sveitarstjórn hafi samþykkt útgáfuna.
Sveitarstjórn ákveður fjölda nefndarmanna byggingarnefndar. Um byggingarnefndir
     og störf þeirra gilda ákvæði sveitarstjórnarlaga eftir því sem við á.
      Sveitarstjórn getur ákveðið að nefndin fjalli einnig um skipulagsmál
    sveitarfélagsins enda sé skipan nefndarinnar í samræmi við skipulagslög.
    Sveitarfélög geta haft samvinnu við nágrannasveitarfélög um starfrækslu
byggingarnefnda og ráðningu byggingarfulltrúa á grundvelli samkomulags eða eftir
                       atvikum sameiginlegrar samþykktar.
    Samþykkt sem sett er samkvæmt þessari grein skal lögð fyrir ráðherra til
  staðfestingar og birt af sveitarstjórn í B-deild Stjórnartíðinda. Enn fremur
           skal hún færð inn í rafrænt gagnasafn Mannvirkjastofnunar.
                           8. gr. Byggingarfulltrúar.
 Í hverju sveitarfélagi skal starfa byggingarfulltrúi sem sveitarstjórn ræður.
  Hann hefur eftirlit með mannvirkjagerð sem fellur undir 1. og 2. mgr. 9. gr.
  Sveitarfélög geta haft samstarf um byggingareftirlit og ráðið sameiginlegan
                               byggingarfulltrúa.
 Sveitarstjórn getur falið byggingarfulltrúa að annast einnig skipulagsmál enda
     uppfylli hann einnig kröfur skipulagslaga um menntun og starfsreynslu
     skipulagsfulltrúa. Um störf og verksvið skipulagsfulltrúa fer samkvæmt
                                skipulagslögum.
   Byggingarfulltrúi skal hafa löggildingu sem hönnuður skv. 25. gr. og skal
      sveitarstjórn senda Mannvirkjastofnun tilkynningu um ráðningu hans.
 Byggingarfulltrúa eða starfsmönnum hans er óheimilt að vinna nokkurt það starf
                 sem kann að koma til afgreiðslu í umdæmi hans.

                          III. kafli. Byggingarleyfi.
                   9. gr. Byggingarleyfisskyldar framkvæmdir.
 Óheimilt er að grafa grunn fyrir mannvirki, reisa það, rífa eða flytja, breyta
 því, burðarkerfi þess eða lagnakerfum eða breyta notkun þess, útliti eða formi
      nema að fengnu leyfi viðkomandi byggingarfulltrúa, sbr. 2. mgr., eða
  Mannvirkjastofnunar, sbr. 3. mgr. Ráðherra getur í reglugerð kveðið á um að
  minni háttar mannvirkjagerð eða smávægilegar breytingar á mannvirkjum skuli
 undanþiggja byggingarleyfi. Undanþegin byggingarleyfi eru fráveitumannvirki og
 dreifi- og flutningskerfi hitaveitna, vatnsveitna, rafveitna og fjarskipta og
   breytingar á slíkum mannvirkjum. Um byggingarleyfi vegna bygginga tengdra
   fráveitumannvirkjum og dreifi- og flutningskerfum hitaveitna, vatnsveitna,
       rafveitna og fjarskipta, þ.m.t. fjarskiptamöstrum, tengivirkjum og
                    móttökudiskum, fer skv. 1. og 2. málsl.
   Byggingarfulltrúi í viðkomandi sveitarfélagi veitir byggingarleyfi, eftir
     atvikum í samræmi við samþykkt skv. 1. mgr. 7. gr., vegna hvers konar
     mannvirkjagerðar sem háð er byggingarleyfi skv. 1. mgr. en ekki er háð
   byggingarleyfi Mannvirkjastofnunar skv. 3. mgr., þ.m.t. vegna virkjana og
      annarra mannvirkja sem reist eru í tengslum við slíkar framkvæmdir.
    Mannvirkjastofnun veitir byggingarleyfi vegna framkvæmda við eftirtalin
                                   mannvirki:
    a. Mannvirki á hafi utan sveitarfélagamarka. Sé mannvirki á hafi eigi fjær
  ytri mörkum netlaga en eina sjómílu skal leita umsagnar næsta sveitarfélags,
     eins eða fleiri eftir atvikum, við umfjöllun um byggingarleyfisumsókn.
               b. Mannvirki á varnar- og öryggissvæðum, sbr. 62. gr.
 Leiki vafi á því hvort mannvirki er háð byggingarleyfi eða fellur undir 2. eða
    3. mgr. skal leita niðurstöðu úrskurðarnefndar, sbr. 59. gr. Niðurstaða
nefndarinnar skal liggja fyrir innan eins mánaðar frá því að slíkt erindi berst.
       Varði breyting á mannvirki útlit þess og form skal leita samþykkis
  skipulagsnefndar áður en byggingarleyfi er veitt nema breyting sé óveruleg.
                       10. gr. Umsókn um byggingarleyfi.
  Umsókn um byggingarleyfi skal send hlutaðeigandi byggingarfulltrúa eða eftir
  atvikum Mannvirkjastofnun ásamt hönnunargögnum og öðrum nauðsynlegum gögnum,
   þ.m.t. tilkynningu um hver verði hönnunarstjóri mannvirkisins og samþykki
       meðeigenda samkvæmt ákvæðum [5]laga um fjöleignarhús, nr. 26/1994.
  Með umsókn til Mannvirkjastofnunar vegna mannvirkja sem falla undir b-lið 3.
mgr. 9. gr. skal fylgja staðfesting skipulagsfulltrúa viðkomandi sveitarfélags á
  því að fyrirhuguð framkvæmd sé í samræmi við skipulagsáætlanir á svæðinu. Ef
   mannvirki er háð byggingarleyfi byggingarfulltrúa skal hann leita umsagnar
    skipulagsfulltrúa leiki vafi á að framkvæmd samræmist skipulagsáætlunum
  sveitarfélagsins. Leita skal umsagnar skipulagsnefndar Keflavíkurflugvallar
            vegna mannvirkja á flugvallarsvæði Keflavíkurflugvallar.
Í reglugerð skal kveðið nánar á um hvaða gögn skuli fylgja byggingarleyfisumsókn
        og hvernig frá umsókn, uppdráttum og öðrum gögnum skuli gengið.
                       11. gr. Samþykkt byggingaráforma.
 Ef mannvirki er háð byggingarleyfi skv. 9. gr. fer byggingarfulltrúi eða eftir
 atvikum Mannvirkjastofnun yfir byggingarleyfisumsókn og gengur úr skugga um að
aðaluppdrættir uppfylli ákvæði laga þessara og reglugerða sem settar hafa verið
 á grundvelli þeirra og að tilkynnt hafi verið um hönnunarstjóra mannvirkisins.
   Tilkynnir byggingarfulltrúi eða eftir atvikum Mannvirkjastofnun umsækjanda
skriflega um samþykkt byggingaráforma hans, enda sé fyrirhuguð mannvirkjagerð í
 samræmi við skipulagsáætlanir á viðkomandi svæði. Tilkynning samkvæmt þessari
    grein veitir umsækjanda ekki heimild til að hefja byggingarframkvæmdir.
                           12. gr. Sérstakar kröfur.
Útgefanda byggingarleyfis er heimilt að krefjast prófunar, vottunar eða skoðunar
  á mannvirki, hlutum þess eða tæknibúnaði á kostnað umsækjanda ef rökstuddur
 grunur er um að það uppfylli ekki kröfur laga þessara og reglugerða sem settar
  eru samkvæmt þeim eða ef viðkomandi hlutur eða tæknibúnaður hefur ekki verið
    notaður áður við sambærilegar aðstæður eða á sambærilegan hátt. Standist
 mannvirkið ekki prófun, vottun eða skoðun skal útgefandi byggingarleyfis gefa
byggjanda ákveðinn frest til að gera nauðsynlegar úrbætur. Að öðrum kosti getur
hann gripið til viðeigandi þvingunarúrræða eða látið bæta úr því sem áfátt er á
                                kostnað eiganda.
Þegar sérstaklega stendur á getur leyfisveitandi við útgáfu byggingarleyfis sett
 skilyrði um að prófun, vottun eða skoðun skuli fara fram á kostnað umsækjanda
eftir að mannvirki er tekið í notkun til að tryggja að uppfyllt séu ákvæði laga
 þessara og reglugerða sem settar eru samkvæmt þeim og að gerðar séu viðeigandi
                              aðgerðir til úrbóta.
   Prófun, skoðun og vottun skv. 1. og 2. mgr. skulu fara fram í samræmi við
viðeigandi staðla og skulu þeir sem þetta annast hafa til þess viðurkenningu frá
  Mannvirkjastofnun. Heimilt er útgefanda byggingarleyfis að krefjast þess að
faggiltur aðili annist þetta, sbr. lög um faggildingu o.[6]fl., nr. 24/2006. Séu
ekki til staðlaðar prófunarlýsingar skal prófandi leggja fram skriflega lýsingu
        um prófunina ásamt rökstuðningi fyrir réttmæti prófunaraðferðar.
                        13. gr. Útgáfa byggingarleyfis.
            Skilyrði fyrir útgáfu byggingarleyfis eru eftirfarandi:
        1. Mannvirkið og notkun þess samræmast skipulagsáætlunum á svæðinu.
      2. Aðal- og séruppdrættir hafa verið yfirfarnir og leyfisveitandi hefur
                    áritað þá til staðfestingar á samþykki.
    3. Byggingarleyfisgjöld og önnur tilskilin gjöld hafa verið greidd, svo sem
gatnagerðargjald samkvæmt ákvæðum laga um gatnagerðargjald og bílastæðagjald eða
gjald fyrir skipulagsvinnu samkvæmt ákvæðum skipulagslaga, eða samið um greiðslu
 þeirra. Undanskilin eru þó gjöld sem falla ekki í gjalddaga fyrr en við útgáfu
                                byggingarleyfis.
     4. Byggingarstjóri hefur undirritað yfirlýsingu um ábyrgð sína og afhent
  leyfisveitanda undirritaða ábyrgðaryfirlýsingu þeirra iðnmeistara sem ábyrgð
                       munu bera á einstökum verkþáttum.
        5. Skráð hefur verið í gagnasafn Mannvirkjastofnunar að viðkomandi
 byggingarstjóri og iðnmeistarar hafi gæðastjórnunarkerfi í samræmi við ákvæði
                                 laga þessara.
         6. Hönnunarstjóri hefur lagt fram yfirlit um innra eftirlit vegna
hönnunarinnar og yfirlit um ábyrgðarsvið einstakra hönnuða í samræmi við 4. mgr.
                                    23. gr.
  Leyfisveitandi getur, þegar sérstaklega stendur á, veitt skriflegt leyfi til
  einstakra þátta byggingarframkvæmda og takmarkast leyfið þá hverju sinni við
samþykkt hönnunargögn. Heimilt er að veita umsækjanda leyfi til að kanna jarðveg
        á framkvæmdasvæði án þess að byggingarleyfi hafi verið gefið út.
 Óheimilt er að gefa út byggingarleyfi fyrir mannvirki sem fellur undir lög um
mat á umhverfisáhrifum fyrr en álit Skipulagsstofnunar um mat á umhverfisáhrifum
  liggur fyrir eða ákvörðun stofnunarinnar um að framkvæmd sé ekki matsskyld.
                      14. gr. Gildistími byggingarleyfis.
 Byggingarleyfi fellur úr gildi hafi byggingarframkvæmdir ekki hafist innan 12
  mánaða frá útgáfu þess. Í reglugerð skal kveða nánar á um hvenær talið er að
                        byggingarframkvæmdir séu hafnar.
Nú stöðvast byggingarframkvæmdir í eitt ár eða lengur og getur leyfisveitandi þá
            að undangenginni aðvörun fellt byggingarleyfið úr gildi.
 Hafi byggingarframkvæmdir stöðvast í tvö ár hið skemmsta getur leyfisveitandi
  tekið ófullgert mannvirki, byggingarefni og lóð eignarnámi samkvæmt lögum um
                             framkvæmd eignarnáms.
 Leyfisveitandi getur að undangenginni aðvörun fellt byggingarleyfi úr gildi ef
  eigandi mannvirkisins eða aðrir þeir sem bera ábyrgð á byggingarframkvæmdum
samkvæmt lögum þessum sinna ekki fyrirmælum eftirlitsaðila við byggingareftirlit
   eða gerast sekir um alvarleg eða ítrekuð brot gegn lögunum eða reglugerðum
                             settum samkvæmt þeim.
 Ítarlegri ákvæði um byggingarhraða sem sett eru af sveitarfélagi á grundvelli
                skipulagslaga gilda framar ákvæðum 1. og 2. mgr.

      IV. kafli. Ábyrgð eiganda mannvirkis og tilhögun byggingareftirlits.
                       15. gr. Ábyrgð eiganda mannvirkis.
Eigandi ber ábyrgð á því að við hönnun, byggingu og rekstur mannvirkis sé farið
    að kröfum laga þessara og reglugerða sem settar eru á grundvelli þeirra.
  Eigandi skal hafa virkt innra eftirlit með því að þeir sem hann ræður til að
 hanna, byggja og reka mannvirkið fari eftir ákvæðum laga þessara og reglugerða
sem settar eru á grundvelli þeirra. Hönnunarstjóri annast innra eftirlit eiganda
 við hönnun mannvirkis, sbr. 4. mgr. 23. gr. Byggingarstjóri mannvirkis annast
    innra eftirlit eiganda frá því að byggingarleyfi er gefið út og þar til
   lokaúttekt hefur farið fram. Hönnunarstjóri og byggingarstjóri skulu gera
eiganda grein fyrir tilhögun innra eftirlits samkvæmt því sem nánar er kveðið á
                    um í reglugerð og samningi við eiganda.
Eigandi ber ábyrgð á að fram fari lögboðið eftirlit með byggingu mannvirkisins í
                        samræmi við ákvæði laga þessara.
                Þessir teljast eigendur samkvæmt þessari grein:
                           a. Lóðarhafi óbyggðrar lóðar.
                         b. Umsækjandi um byggingarleyfi.
                              c. Byggingarleyfishafi.
   d. Eigandi mannvirkis í byggingu. Sé mannvirki selt í heild eða að hluta áður
en lokaúttekt fer fram ber fyrri eigandi ábyrgð skv. 1. mgr. ásamt nýjum eiganda
 nema um annað sé samið í skriflegum samningi milli þeirra. Skal þá koma skýrt
   fram að nýr eigandi gangi inn í samning fyrri eiganda við byggingarstjóra
   mannvirkisins eða nýr byggingarstjóri sé ráðinn fyrir mannvirkið í heild.
            e. Eigandi mannvirkis eftir að lokaúttekt hefur farið fram.
                  16. gr. Hlutverk útgefanda byggingarleyfis.
   Útgefandi byggingarleyfis hefur eftirlit með því að hönnun mannvirkis sé í
samræmi við ákvæði laga þessara og reglugerða sem settar eru samkvæmt þeim og að
    byggt sé í samræmi við samþykkt hönnunargögn, lög og reglugerðir sem um
                            mannvirkjagerðina gilda.
Útgefandi byggingarleyfis annast úttektir í samræmi við ákvæði skoðunarhandbóka
     og gefur út viðeigandi vottorð, sbr. 3. mgr., á grundvelli niðurstöðu
   skoðunarstofu eða eigin skoðunar. Hann hefur eftirlit með að úttektir sem
skoðunarstofur annast fari fram og beitir þvingunarúrræðum í samræmi við ákvæði
   laga þessara ef fyrirmælum um úrbætur er ekki sinnt eða vanrækt er að láta
                          lögbundna úttekt fara fram.
   Útgefandi byggingarleyfis gefur út vottorð um eftirfarandi úttektir, eftir
     atvikum á grundvelli skoðunarskýrslu skoðunarstofu eða eigin skoðunar:
                                 1. Öryggisúttekt.
                                  2. Lokaúttekt.
                      3. Úttekt við lok niðurrifs mannvirkis.
   Útgefandi byggingarleyfis skal sjá um að hönnunargögn, eftirlitsskýrslur,
 gátlistar, úttektarvottorð og önnur gögn sem ákvarðanir hans eru byggðar á séu
   færð í gagnasafn Mannvirkjastofnunar eftir því sem nánar er kveðið á um í
                                   reglugerð.
                  17. gr. Tilhögun eftirlits með mannvirkjum.
 Eftirliti með mannvirkjum skal hagað í samræmi við ákvæði skoðunarhandbóka sem
Mannvirkjastofnun býr til á grundvelli ákvæða laga þessara og reglugerða settra
    samkvæmt þeim. Í skoðunarhandbókinni skulu m.a. vera ákvæði um úttektir,
       eftirlitsaðferðir, skoðunaráætlanir og viðkomandi eftirlitsstörf.
  Komi upp ágreiningur um tæknileg atriði við túlkun skoðunarhandbókar skv. 1.
       mgr. og um tilhögun eftirlits á grundvelli hennar skal leita álits
 Mannvirkjastofnunar. Ef ágreiningur snýst um eftirlit Mannvirkjastofnunar skal
 leita álits ráðherra. Mannvirkjastofnun getur að eigin frumkvæði gefið út álit
   um tæknilegt eftirlit með tiltekinni mannvirkjagerð eða með mannvirkjagerð
 almennt. Álit Mannvirkjastofnunar og eftir atvikum ráðherra er bindandi fyrir
    alla aðila máls og sætir ekki endurskoðun úrskurðarnefndar skipulags- og
                                 byggingarmála.
Hafi skoðunarstofa farið yfir hönnunargögn eða annast úttekt takmarkast yfirferð
    útgefanda byggingarleyfis við framlagða skoðunarskýrslu. Sama gildir ef
 skoðunarstofa annast aðra þætti byggingareftirlits. Útgefandi byggingarleyfis,
 sem og Mannvirkjastofnun, getur þó tekið til athugunar að eigin frumkvæði eða
 samkvæmt ábendingu hvort eftirlit skoðunarstofu samræmist lögum og skilyrðum í
  starfsleyfi hennar. Taki byggingarfulltrúi slíkt mál til athugunar skal hann
                    tilkynna það Mannvirkjastofnun án tafar.
    Byggingarfulltrúi getur ávallt ákveðið að leitað skuli umsagnar annarra
   eftirlitsaðila, svo sem slökkviliðs eða heilbrigðiseftirlits, við yfirferð
     uppdráttar, óháð því hvort byggingarfulltrúi eða skoðunarstofa annast
                                  eftirlitið.
 Hafi hönnuðir, byggingarstjórar eða iðnmeistarar ekki hlotið vottun faggiltrar
vottunarstofu á gæðastjórnunarkerfum sínum skal Mannvirkjastofnun gera úttekt á
gerð og virkni þessara gæðastjórnunarkerfa. Mannvirkjastofnun er heimilt að fela
        faggiltri vottunarstofu að annast úttekt af þessu tagi. Uppfylli
gæðastjórnunarkerfi ekki ákvæði laga þessara eða reglugerða settra samkvæmt þeim
skal gefa viðkomandi hönnuði, byggingarstjóra eða iðnmeistara kost á að bæta úr
  nema um alvarlegt brot sé að ræða. Um alvarleg og ítrekuð brot fer samkvæmt
                                ákvæðum 57. gr.
      18. gr. Hlutverk Mannvirkjastofnunar við eftirlit byggingarfulltrúa.
  Mannvirkjastofnun getur tekið til athugunar að eigin frumkvæði eða samkvæmt
  ábendingu hvort afgreiðsla byggingarfulltrúa hafi farið í bága við lög. Skal
  Mannvirkjastofnun kalla eftir skýringum frá byggingarfulltrúa og viðkomandi
  sveitarstjórn nema málið sé að fullu upplýst. Mannvirkjastofnun skal þó ekki
 hlutast til um mál sem þegar eru til meðferðar hjá úrskurðarnefnd skv. 59. gr.
  Verði niðurstaða athugunar Mannvirkjastofnunar sú að brotin séu ákvæði laga
 þessara eða reglugerða sem settar eru samkvæmt þeim og byggingarfulltrúi geri
      ekki fullnægjandi ráðstafanir til úrbóta skal Mannvirkjastofnun gera
 byggingarfulltrúa og viðkomandi sveitarstjórn aðvart og krefjast þess að úr sé
bætt. Mannvirkjastofnun er heimilt, ef ekki er úr bætt, að beita sömu réttar- og
 þvingunarúrræðum gagnvart eiganda mannvirkis og byggingarfulltrúi, þar á meðal
  að gefa út eða fella úr gildi byggingarleyfi eða gefa út viðeigandi vottorð.
   Þegar meðferð Mannvirkjastofnunar skv. 1. mgr. er lokið skal eftirlit með
    mannvirkjagerðinni og önnur stjórnsýsla málsins vera í höndum viðkomandi
  byggingarfulltrúa. Mannvirkjastofnun skal tilkynna það byggingarfulltrúa með
        formlegum hætti þegar afskiptum stofnunarinnar af máli er lokið.
 19. gr. Faggilding Mannvirkjastofnunar og byggingarfulltrúa sveitarfélaganna.
Mannvirkjastofnun og byggingarfulltrúar skulu hafa faggildingu til að fara yfir
 hönnunargögn og annast úttektir nema sá þáttur eftirlitsins hafi verið falinn
skoðunarstofu, sbr. 20. gr. Um faggildingu fer samkvæmt [7]lögum nr. 24/2006, um
                               faggildingu o.fl.
                       20. gr. Faggiltar skoðunarstofur.
   Sveitarstjórn og Mannvirkjastofnun er heimilt að ákveða að tiltekna þætti
    eftirlits þeirra með mannvirkjum annist skoðunarstofa sem hefur til þess
  starfsleyfi Mannvirkjastofnunar. Beiting réttar- og þvingunarúrræða samkvæmt
 lögum þessum skal þó ávallt vera í höndum leyfisveitanda. Sé hönnun mannvirkis
sérstaklega vandasöm getur byggingarfulltrúi við meðferð byggingarleyfisumsóknar
  ákveðið að faggilt skoðunarstofa annist eftirlit með viðkomandi framkvæmd í
                              heild eða að hluta.
 Ákveði sveitarstjórn, byggingarfulltrúi eða Mannvirkjastofnun að skoðunarstofa
      annist eftirlit, sbr. 1. mgr., skal eigandi mannvirkisins ráða slíka
     skoðunarstofu til verksins og greiða kostnað við eftirlitið, enda hafi
 skoðunarstofan starfsleyfi skv. 3. mgr. Byggingarfulltrúa og Mannvirkjastofnun
 er í slíkum tilvikum einungis heimilt að taka gjald sem nemur kostnaði við þá
                       þætti eftirlitsins sem þau annast.
 Mannvirkjastofnun gefur út starfsleyfi til rekstrar skoðunarstofu skv. 1. mgr.
Starfsleyfi skal gefið út til tiltekins tíma, mest til fimm ára í senn. Skilyrði
    fyrir útgáfu starfsleyfis er að skoðunarstofa hafi hlotið faggildingu og
 skoðunarmenn hennar og tæknilegur stjórnandi uppfylli viðeigandi skilyrði 21.
gr. Í starfsleyfi skal tilgreina þá þætti eftirlits sem skoðunarstofu er heimilt
að taka að sér. Um faggildingu fer samkvæmt [8]lögum nr. 24/2006, um faggildingu
                                     o.fl.
 Mannvirkjastofnun getur svipt skoðunarstofu starfsleyfi ef hún uppfyllir ekki
 lengur skilyrði fyrir leyfisveitingu. Sama á við ef skoðunarstofa hlítir ekki
 fyrirmælum Mannvirkjastofnunar, vanrækir hlutverk sitt og skyldur eða sýnir af
   sér ítrekaða óvarkárni í starfi. Starfsleyfi fellur sjálfkrafa niður verði
                     skoðunarstofa svipt faggildingu sinni.
                          21. gr. Hæfi skoðunarmanna.
  Skoðunarmenn byggingarfulltrúa, Mannvirkjastofnunar eða skoðunarstofa skulu
                        uppfylla eftirfarandi skilyrði:
      a. Skoðunarmaður I: Iðnmeistarar með löggildingu Mannvirkjastofnunar og
 a.m.k. tveggja ára reynslu sem slíkir af störfum við byggingarframkvæmdir eða
      byggingareftirlit sem Mannvirkjastofnun viðurkennir. Verkfræðingar,
tæknifræðingar, arkitektar og byggingarfræðingar með a.m.k. tveggja ára reynslu
    sem slíkir af störfum við byggingarframkvæmdir eða byggingareftirlit sem
                         Mannvirkjastofnun viðurkennir.
         b. Skoðunarmaður II: Verkfræðingar, tæknifræðingar, arkitektar og
 byggingarfræðingar með löggildingu Mannvirkjastofnunar sem hönnuðir aðal- eða
séruppdrátta og a.m.k. þriggja ára reynslu sem löggiltir hönnuðir af störfum við
 byggingarframkvæmdir, hönnun mannvirkja, byggingareftirlit eða verkstjórn við
                             byggingarframkvæmdir.
       c. Skoðunarmaður III: Verkfræðingar og tæknifræðingar með löggildingu
 Mannvirkjastofnunar á sviði viðkomandi mannvirkjagerðar og að lágmarki sjö ára
      starfsreynslu sem löggiltir hönnuðir af verk- og byggingarstjórn við
                 mannvirkjagerð, byggingareftirlit eða hönnun.
  Ráðherra ákveður með reglugerð hvaða þætti eftirlits skoðunarmönnum IIII er
 heimilt að sinna eftir gerð og umfangi mannvirkis og eftir því hvort um er að
                    ræða yfirferð hönnunargagna eða úttekt.

                          V. kafli. Hönnun mannvirkja.
                             22. gr. Hönnunargögn.
 Mannvirki skulu hönnuð á faglega fullnægjandi hátt í samræmi við viðurkenndar
  venjur, staðla og ákvæði laga og reglugerða um mannvirki og mannvirkjagerð.
   Hönnunargögn mannvirkja sem heyra undir lög þessi greinast í uppdrætti og
fylgiskjöl. Uppdrættir greinast í aðaluppdrætti, séruppdrætti og deiliuppdrætti.
 Til fylgiskjala heyra m.a. byggingarlýsingar, greinargerðir, skráningartöflur,
                           forsendur og útreikningar.
                            23. gr. Ábyrgð hönnuða.
 Hönnuðir sem hafa fengið löggildingu, sbr. 25. og 26. gr., skulu gera aðal- og
                                 séruppdrætti.
   Hönnuðir bera ábyrgð á því gagnvart eiganda mannvirkis að hönnun þeirra sé
faglega unnin og mannvirkið standist þær kröfur sem til þess eru gerðar í lögum
   þessum og reglugerðum settum samkvæmt þeim enda hafi verið fylgt að fullu
    uppdráttum hönnuðar, verklýsingu, skriflegum fyrirmælum og viðurkenndum
    starfsvenjum. Hönnuðir skulu árita uppdrætti sína eigin hendi og þannig
                             staðfesta ábyrgð sína.
Hönnuður séruppdráttar ber ábyrgð á því að hönnun hans samræmist aðaluppdrætti.
Eigandi mannvirkis skal við umsókn um byggingarleyfi tilnefna hönnunarstjóra sem
 skal hafa yfirumsjón með og bera ábyrgð á því að samræming hönnunargagna fari
  fram. Hönnunarstjóri skal vera löggiltur hönnuður. Hönnunarstjóri skal árita
   séruppdrætti til staðfestingar á því að samræming hafi farið fram áður en
leyfisveitandi samþykkir þá. Hönnunarstjóri skal áður en byggingarleyfi er gefið
 út leggja fram yfirlit um innra eftirlit við hönnunarstörf. Uppfært yfirlit um
  innra eftirlit skal lagt fram við lok hönnunar mannvirkisins. Hönnunarstjóri
     skal einnig áður en byggingarleyfi er gefið út leggja fram yfirlit um
   ábyrgðarsvið einstakra hönnuða og árita það til staðfestingar á því að um
                          tæmandi yfirlit sé að ræða.
  Hönnuður, einstaklingur eða fyrirtæki þar sem löggiltur hönnuður starfar sem
 leggur uppdrætti fyrir byggingarnefnd, byggingarfulltrúa eða Mannvirkjastofnun
   skal hafa fullnægjandi ábyrgðartryggingu. Skaðabótaábyrgð hönnuðar fyrnist
  samkvæmt ákvæðum laga um fyrningu kröfuréttinda. Ráðherra setur í reglugerð
                  nánari ákvæði um ábyrgðartryggingu hönnuðar.
             24. gr. Gæðastjórnunarkerfi hönnuða og hönnunarstjóra.
Hönnuðir og hönnunarstjórar skulu hafa gæðastjórnunarkerfi í samræmi við nánari
fyrirmæli í reglugerð. Hönnuður skal í upphafi hvers byggingarleyfisskylds verks
  skilgreina það innan síns gæðastjórnunarkerfis. Gæðastjórnunarkerfi hönnuðar
  skal a.m.k. fela í sér staðfestingu á hæfni hönnuðar og á endurmenntun hans,
   skráningu á ákvörðunum hans við einstakar framkvæmdir, gátlista um samræmi
hönnunargagna við reglur og staðla, skrá um samþykkt hönnunargögn, þ.m.t. allar
breytingar á hönnunargögnum sem gerðar eru á framkvæmdatíma og byggingaryfirvöld
    hafa samþykkt, skrá um samskipti og leiðbeiningar byggingaryfirvalda og
    eftirlitsaðila og skrá um athugasemdir byggingarstjóra, hönnunarstjóra,
 eftirlitsaðila og byggingaryfirvalda vegna hönnunargagna. Gæðastjórnunarkerfi
 hönnunarstjóra skal að auki innihalda skrá um innra eftirlit hönnunarstjóra á
                        hönnunarstigi og lýsingu á því.
        Hönnuðir og hönnunarstjórar skulu tilkynna Mannvirkjastofnun um
      gæðastjórnunarkerfi sitt til skráningar í gagnasafn stofnunarinnar.
                          25. gr. Löggilding hönnuða.
 Rétt til að leggja fram uppdrætti vegna byggingarleyfis hafa þeir sem til þess
      hafa hlotið löggildingu Mannvirkjastofnunar. Löggildingin skiptist í
                               eftirfarandi svið:
      a. Arkitektar og byggingarfræðingar geta fengið löggildingu til að gera
   aðaluppdrætti, uppdrætti að skipulagi lóða og tilheyrandi deiliuppdrætti.
     b. Verkfræðingar og tæknifræðingar með viðkomandi sérmenntun geta fengið
   löggildingu til að hanna og gera séruppdrætti að burðarvirkjum, boðveitum,
     rafkerfum og raflögnum í mannvirkjum, vatns-, hita- og fráveitukerfum,
                       loftræsikerfum og lýsingarkerfum.
   c. Byggingarverkfræðingar og byggingartæknifræðingar geta fengið löggildingu
 til að gera aðaluppdrætti og tilheyrandi deiliuppdrætti, enda hafi þeir öðlast
       a.m.k. fimm ára starfsreynslu hjá löggiltum fagmanni á því sviði.
     d. Innanhússarkitektar og landslagsarkitektar geta fengið löggildingu sem
                   hönnuðir séruppdrátta, hver á sínu sviði.
    e. Rafiðnfræðingar geta fengið löggildingu sem hönnuðir séruppdrátta á sínu
sviði. Ráðherra setur ákvæði um stærðartakmörkun viðkomandi veitna í reglugerð.
 Listi yfir löggilta hönnuði skal varðveittur í gagnasafni Mannvirkjastofnunar.
                  26. gr. Skilyrði fyrir löggildingu hönnuða.
           Skilyrði fyrir löggildingu skv. 25. gr. eru eftirfarandi:
     a. Að umsækjandi hafi hlotið heimild iðnaðarráðherra til starfsheitisins
   samkvæmt lögum um löggildingu nokkurra starfsheita sérfræðinga í tækni- og
                          hönnunargreinum, nr. 8/1996.
     b. Að umsækjandi hafi staðist próf sem Mannvirkjastofnun stendur fyrir að
   undangengnu námskeiði um gildandi lög og reglur á sviði mannvirkjagerðar.
  Jafnframt skal á námskeiðinu fjallað um séríslenskar aðstæður sem taka þarf
                             tillit til við hönnun.
    c. Að umsækjandi hafi sérhæft sig á viðkomandi löggildingarsviði og öðlast
 starfsreynslu hjá löggiltum fagmanni á sviðinu. Starfsreynslutíminn skal ekki
 vera skemmri en þrjú ár eftir að námi í viðkomandi sérfræðigrein lýkur, þar af
 minnst eitt ár við mannvirkjagerð á Íslandi. Í vottorði um starfsreynslu skal
        gerð grein fyrir þeim verkefnum sem umsækjandi hefur unnið að á
starfsreynslutímanum. Starfsreynslutíma skal lokið áður en námskeið og próf skv.
                                b-lið eru sótt.
Ráðherra ákveður gjald sem umsækjendur greiða fyrir að þreyta próf skv. b-lið 1.
       mgr. Skal fjárhæðin taka mið af kostnaði við námskeið og prófhald.
Mannvirkjastofnun er heimilt að fela öðrum að annast námskeið og próf fyrir hönd
                                stofnunarinnar.

                  VI. kafli. Byggingarstjórar og iðnmeistarar.
                           27. gr. Byggingarstjórar.
Við stjórn byggingarframkvæmda hvers leyfisskylds mannvirkis skal á hverjum tíma
 vera einn byggingarstjóri. Óheimilt er að veita byggingarleyfi fyrir framkvæmd
   nema ráðinn hafi verið byggingarstjóri sem uppfyllir hæfniskröfur 28. gr.
  Byggingarstjóri er faglegur fulltrúi eiganda við mannvirkjagerð og starfar í
    umboði hans samkvæmt skriflegum ráðningar- eða verksamningi við eiganda.
         Byggingarstjóri skal gæta réttmætra hagsmuna eiganda gagnvart
 byggingaryfirvöldum, hönnuðum, iðnmeisturum og öðrum sem að mannvirkjagerðinni
   koma. Um umboð byggingarstjóra, verksvið og ábyrgð fer eftir ákvæðum laga
                 þessara, reglugerðar og samningi við eiganda.
  Byggingarstjóra er ekki heimilt að taka að sér ábyrgð á hönnun eða einstökum
 verkþáttum mannvirkjagerðar sem hann stýrir. Sé um að ræða smærri byggingu til
  eigin nota, svo sem bílskúr eða viðbyggingu við íbúðarhús eða frístundahús,
    getur eigandi þó falið einum af iðnmeisturum eða hönnuðum mannvirkisins
 byggingarstjórn þess enda hafi viðkomandi starfsleyfi Mannvirkjastofnunar skv.
                                    28. gr.
 Heimildir byggingarstjóra takmarkast af gerð mannvirkis og umfangi framkvæmda
                               svo sem hér segir:
     1. Nýbygging einfalds atvinnuhúsnæðis, íbúðarhúsa, frístundahúsa og minni
     háttar mannvirkja auk breytinga, endurbyggingar eða niðurrifs á slíkum
                                  mannvirkjum.
            2. Vatnsaflsvirkjanir, jarðvarmavirkjanir og önnur orkuver,
olíuhreinsunarstöðvar og vatnsstíflur sem falla undir 1. viðauka við [9]lög nr.
                      106/2000, um mat á umhverfisáhrifum.
                 3. Önnur mannvirki en falla undir 1. og 2. tölul.
 Ráðherra birtir í reglugerð nánari tilgreiningu mannvirkja skv. 3. og 4. mgr.
                      28. gr. Starfsleyfi byggingarstjóra.
Byggingarstjóri skal hafa starfsleyfi Mannvirkjastofnunar. Skilyrði fyrir útgáfu
starfsleyfis er að umsækjandi uppfylli viðeigandi hæfniskröfur 2.4. mgr., hafi
       sótt sérstakt námskeið sem Mannvirkjastofnun stendur fyrir og hafi
    gæðastjórnunarkerfi samkvæmt nánari fyrirmælum í reglugerð, sbr. 31. gr.
Starfsleyfi byggingarstjóra skal gefið út til tiltekins tíma, mest til tíu ára í
  senn. Missi byggingarstjóri starfsleyfi er honum óheimilt að fara með umsjón
 framkvæmda og skal hann þegar segja sig frá verkinu með skriflegri tilkynningu
til eiganda og leyfisveitanda. Mannvirkjastofnun ber að upplýsa leyfisveitendur
                 um niðurfellingu starfsleyfis byggingarstjóra.
Húsasmíðameistarar, múrarameistarar, pípulagningameistarar, blikksmíðameistarar,
rafvirkjameistarar og byggingariðnfræðingar geta öðlast starfsleyfi til þess að
hafa umsjón með framkvæmdum sem falla undir 1. tölul. 4. mgr. 27. gr. Skulu þeir
 hafa hlotið löggildingu Mannvirkjastofnunar og hafa a.m.k. tveggja ára reynslu
    sem slíkir af störfum við byggingarframkvæmdir eða byggingareftirlit sem
 viðurkennd er af stofnuninni. Byggingarstjórar sem falla undir þessa málsgrein
   og hafa starfað við byggingarstjórn í þrjú ár og hafa allan þann tíma haft
 fullnægjandi gæðastjórnunarkerfi sem slíkir í samræmi við ákvæði laga þessara
  geta einnig öðlast starfsleyfi til að hafa umsjón með framkvæmdum sem falla
                        undir 3. tölul. 4. mgr. 27. gr.
  Verkfræðingar, tæknifræðingar, arkitektar og byggingarfræðingar geta öðlast
  starfsleyfi til þess að hafa umsjón með framkvæmdum sem falla undir 1. og 3.
  tölul. 4. mgr. 27. gr. Skulu þeir hafa a.m.k. fimm ára reynslu sem slíkir af
    störfum við byggingarframkvæmdir, hönnun bygginga, byggingareftirlit eða
                      verkstjórn við byggingarframkvæmdir.
  Verkfræðingar og tæknifræðingar með löggildingu Mannvirkjastofnunar á sviði
 viðkomandi mannvirkjagerðar og að lágmarki tíu ára starfsreynslu af verkstjórn
 við mannvirkjagerð, byggingareftirliti eða hönnun geta öðlast starfsleyfi til
þess að hafa umsjón með framkvæmdum sem falla undir 2.3. tölul. 4. mgr. 27. gr.
    Þar af skulu þeir hafa a.m.k. þriggja ára starfsreynslu af stjórnun eða
                         eftirliti við mannvirkjagerð.
Fyrirtæki og stofnanir geta í eigin nafni borið ábyrgð sem byggingarstjórar við
 mannvirkjagerð enda starfi þar maður við byggingarstjórn sem hefur starfsleyfi
     til að annast umsjón með þeirri gerð mannvirkis, sbr. 4. mgr. 27. gr.
   Mannvirkjastofnun heldur skrá um byggingarstjóra með starfsleyfi samkvæmt
        þessari grein og skal hún varðveitt í gagnasafni stofnunarinnar.
                  29. gr. Ábyrgð og verksvið byggingarstjóra.
   Byggingarstjóri ræður iðnmeistara í upphafi verks með samþykki eiganda eða
     samþykkir ráðningu þeirra. Samsvarandi gildir um uppsögn iðnmeistara.
 Byggingarstjóri skal gera skriflegan samning við iðnmeistara sem hann ræður í
 umboði eiganda. Í samningi skal m.a. koma fram á hvaða verkþáttum iðnmeistari
                                  ber ábyrgð.
  Byggingarstjóri skal í umboði eiganda annast samskipti við leyfisveitendur,
 eftirlitsaðila mannvirkis, hönnuði og iðnmeistara, auk annarra sem að verkinu
koma. Skal hann sjá um að aflað sé nauðsynlegra heimilda vegna framkvæmdarinnar,
                  eftir því sem lög og reglugerðir mæla fyrir.
    Byggingarstjóri fer yfir hönnunargögn með iðnmeisturum mannvirkis vegna
  heildarskipulags og samræmingar á mismunandi verkþáttum. Leiki vafi á túlkun
    hönnunargagna skal byggingarstjóri skera úr, eftir atvikum í samráði við
 hönnuði, og skrá niðurstöður í gæðastjórnunarkerfi sitt. Falli mannvirki undir
     2. eða 3. tölul. 4. mgr. 27. gr. skal byggingarstjóri sjá til þess að
   skipulagðir samráðsfundir séu haldnir með eiganda og hönnuðum og skrá efni
                       þeirra í gæðastjórnunarkerfi sitt.
 Byggingarstjóri hefur yfirumsjón með því að aflað sé samþykktar leyfisveitanda
  við breytingum sem gerðar eru á hönnun eða gerð mannvirkis í byggingu og að
     ávallt sé unnið í samræmi við nýjustu útgáfu samþykktra hönnunargagna.
 Byggingarstjóri skal hafa virkt eftirlit með því að þeir sem koma að byggingu
mannvirkis fylgi samþykktum hönnunargögnum, verklýsingum og ákvæðum laga þessara
  og reglugerða sem settar eru á grundvelli þeirra. Verði byggingarstjóri við
    eftirlit var við ágalla á verki iðnmeistara eða hönnuðar skal hann gera
     viðkomandi aðvart og krefjast þess að úr sé bætt innan hæfilegs tíma.
         Athugasemdir byggingarstjóra skulu skráðar á viðeigandi hátt í
       gæðastjórnunarkerfi hans og annarra hlutaðeigandi. Sé athugasemdum
byggingarstjóra ekki sinnt eða um ítrekaða vanrækslu að ræða skal hann tilkynna
   það eiganda. Komi verulegir ágallar á mannvirki í ljós við úttekt, við lok
  verkhluta eða framkvæmda, eða eftir að mannvirki er tekið í notkun, sem ekki
hefur verið bætt úr og rekja má til stórfelldrar vanrækslu á verksviði einstakra
  iðnmeistara eða hönnuða, ber byggingarstjóri meðábyrgð á ágöllunum gagnvart
eiganda, enda hefðu ágallarnir ekki átt að dyljast byggingarstjóra við eftirlit
                                 skv. 1. málsl.
    Byggingarstjóri skal gera eftirlitsaðila viðvart um lok úttektarskyldra
 verkþátta og vera viðstaddur úttektir. Hann skal jafnframt tilkynna viðeigandi
iðnmeisturum og hönnuðum með sannanlegum hætti um úttektir nema samningur þeirra
                           á milli kveði á um annað.
Hljóti eigandi eða annar þriðji maður tjón af völdum gáleysis byggingarstjóra í
starfi ber hann skaðabótaábyrgð á því samkvæmt almennum reglum. Byggingarstjóri
 ber ekki ábyrgð á faglegri framkvæmd verkþátta á ábyrgð einstakra iðnmeistara
eða hönnuða né því að iðnmeistarar og aðrir sem að verkinu koma uppfylli skyldur
                     sínar samkvæmt verk- eða kaupsamningi.
  Byggingarstjóri skal hafa fullnægjandi ábyrgðartryggingu sem gildir í a.m.k.
      fimm ár frá lokum þeirra framkvæmda sem hann stýrði. Skaðabótaábyrgð
byggingarstjóra fyrnist samkvæmt ákvæðum laga um fyrningu kröfuréttinda. Nánari
    ákvæði um ábyrgðartryggingu byggingarstjóra skulu koma fram í reglugerð.
                         30. gr. Byggingarstjóraskipti.
 Hætti byggingarstjóri umsjón með framkvæmdum áður en lokaúttekt fer fram skal
   hann tilkynna það á sannanlegan hátt til útgefanda byggingarleyfis. Fellur
   ábyrgð byggingarstjóra á verkinu niður vegna verkþátta sem ólokið er þegar
leyfisveitandi tekur á móti slíkri tilkynningu. Eiganda er skylt að sjá til þess
   að framkvæmdir séu stöðvaðar þar til nýr byggingarstjóri hefur undirritað
ábyrgðaryfirlýsingu og útgefandi byggingarleyfis hefur staðfest að hann uppfylli
  skilyrði 27., 28. og 29. gr. Leyfisveitandi skal án ástæðulauss dráttar frá
  móttöku tilkynningar samkvæmt þessu ákvæði gera úttekt á stöðu framkvæmda og
skulu bæði fráfarandi byggingarstjóri, ef þess er kostur, og hinn nýi undirrita
                                   úttektina.
Verði útgefandi byggingarleyfis þess var að byggingarframkvæmdum er fram haldið
án byggingarstjóra skal hann tafarlaust stöðva framkvæmdir og loka vinnusvæði ef
                                nauðsyn krefur.
                  31. gr. Gæðastjórnunarkerfi byggingarstjóra.
Byggingarstjóri skal í upphafi hvers byggingarleyfisskylds verks skilgreina það
       innan síns gæðastjórnunarkerfis, sbr. 28. gr. Gæðastjórnunarkerfi
byggingarstjóra skal a.m.k. fela í sér staðfestingu á hæfni byggingarstjóra og á
 endurmenntun hans, skráningu á ákvörðunum hans við einstakar framkvæmdir, skrá
   yfir úttektir og niðurstöður þeirra, skrá yfir samskipti og leiðbeiningar
     byggingaryfirvalda og eftirlitsaðila, skrá yfir athugasemdir við störf
  iðnmeistara, skrá yfir athugasemdir til hönnuða vegna hönnunargagna, skrá um
  innra eftirlit byggingarstjóra með framkvæmdinni og lýsingu á því, lýsingu á
lokaúttekt og undirbúningi hennar þar sem m.a. er gengið frá skýrslu yfir allar
   úttektir, þ.m.t. öryggisúttekt, lýsingu á verki og samþykkt hönnunargögn.
                    32. gr. Ábyrgð og verksvið iðnmeistara.
    Byggingarstjóri skal tilkynna útgefanda byggingarleyfis skriflega um þá
  húsasmíðameistara, múrarameistara, pípulagningameistara, rafvirkjameistara,
 blikksmíðameistara, stálvirkjameistara, málarameistara og veggfóðrarameistara
   sem tekið hafa að sér að bera ábyrgð á einstökum verkþáttum framkvæmdar og
     nauðsynlegt er að komi að viðkomandi verki, og leggja fram undirritaða
ábyrgðaryfirlýsingu þeirra, sbr. 4. tölul. 1. mgr. 13. gr. Skal slík staðfesting
  liggja fyrir áður en byggingarleyfi er gefið út. Ekki þarf þó að tilkynna um
       málarameistara eða veggfóðrarameistara vegna byggingar íbúðarhúss,
  frístundahúss, bílskúrs, eða viðhalds og viðbyggingar slíkra mannvirkja, til
                              eigin nota eiganda.
Iðnmeistari ber ábyrgð á því gagnvart eiganda mannvirkis að þeir verkþættir sem
hann tekur að sér séu í samræmi við viðurkennda verkhætti, samþykkta uppdrætti,
verklýsingar og ákvæði laga þessara og reglugerða sem settar eru samkvæmt þeim.
     Skaðabótaábyrgð iðnmeistara fyrnist samkvæmt ákvæðum laga um fyrningu
                                 kröfuréttinda.
      Þeir iðnmeistarar einir geta borið ábyrgð á einstökum verkþáttum við
 mannvirkjagerð sem hlotið hafa til þess löggildingu Mannvirkjastofnunar. Þeir
 iðnmeistarar geta hlotið slíka löggildingu sem hafa meistarabréf og hafa lokið
  prófi frá meistaraskóla eða hafa a.m.k. sambærilega menntun á hlutaðeigandi
                                     sviði.
 Löggilding til handa rafvirkjameisturum sem gefin er út á grundvelli [10]laga
  nr. 146/1996, um öryggi raforkuvirkja, neysluveitna og raffanga, jafngildir
                            löggildingu skv. 3. mgr.
Mannvirkjastofnun heldur skrá yfir löggilta iðnmeistara og skal hún varðveitt í
                           gagnasafni stofnunarinnar.
Iðnmeistarar skulu hafa gæðastjórnunarkerfi sem feli a.m.k. í sér staðfestingu á
    hæfni iðnmeistara, skrá yfir úttektir og niðurstöður þeirra og skrá yfir
   athugasemdir byggingarstjóra, auk skrár um innra eftirlit iðnmeistarans og
             lýsingu á því í samræmi við nánari ákvæði í reglugerð.
  Iðnmeistari skal tilkynna Mannvirkjastofnun um gæðastjórnunarkerfi sitt til
                     skráningar í gagnasafn stofnunarinnar.
                           33. gr. Iðnmeistaraskipti.
       Hætti iðnmeistari umsjón með verkþætti áður en verki er lokið skal
byggingarstjóri sjá um að nýr iðnmeistari taki við störfum án tafar og tilkynna
                         það útgefanda byggingarleyfis.
Byggingarstjóri skal sjá til þess að framkvæmdir við þá verkþætti sem fráfarandi
     iðnmeistari bar ábyrgð á og hafði umsjón með séu stöðvaðar þar til nýr
  iðnmeistari hefur undirritað ábyrgðaryfirlýsingu. Skal byggingarstjóri gera
 úttekt á þeim verkþáttum sem fráfarandi iðnmeistari hafði umsjón með og skulu
bæði fráfarandi iðnmeistari, ef þess er kostur, og hinn nýi undirrita úttektina.
Nýr iðnmeistari ber ábyrgð á þeim verkþáttum sem unnir eru eftir að hann tók við
                                    starfi.

                    VII. kafli. Eftirlit með mannvirkjagerð.
                            34. gr. Áfangaúttektir.
 Mannvirki skulu byggð þannig að þau uppfylli ákvæði laga þessara og reglugerða
  sem settar hafa verið samkvæmt þeim. Gerðar skulu áfangaúttektir á einstökum
   verkþáttum mannvirkjagerðar þar sem eftirlitsaðili kannar hvort viðkomandi
  þáttur sé í samræmi við samþykkt hönnunargögn, lög þessi og reglugerðir sem
                        settar hafa verið samkvæmt þeim.
    Byggingarstjóri mannvirkis skal fyrir hönd eiganda þess sjá til þess að
áfangaúttektir fari fram og tilkynnir eftirlitsaðila um þær. Byggingarstjóra er
skylt að vera viðstaddur áfangaúttektir. Enn fremur skal iðnmeistari eða sá sem
 hann tilnefnir í sinn stað vera viðstaddur úttekt á þeim verkþáttum sem eru á
   hans ábyrgðarsviði nema um annað sé samið í samningi milli iðnmeistara og
                                    eiganda.
     Geri eftirlitsaðili alvarlegar athugasemdir við úttekt verkþáttar skal
     byggingarstjóri sjá til þess að bætt sé úr og áfangaúttekt endurtekin.
     Leggi eigandi mannvirkis fram skriflega greinargerð um innra eftirlit
byggingarstjóra getur útgefandi byggingarleyfis heimilað byggingarstjóra að gera
                       sjálfur einstakar áfangaúttektir.
                             35. gr. Öryggisúttekt.
      Þegar mannvirki er tekið í notkun skal gerð úttekt á öryggi þess og
hollustuháttum. Óheimilt er að flytja inn í mannvirki eða taka það í notkun nema
 það uppfylli öryggis- og hollustukröfur laga þessara og reglugerða sem settar
    eru samkvæmt þeim, og útgefandi byggingarleyfis hafi gefið út vottorð um
                                 öryggisúttekt.
Byggingarstjóri skal fyrir hönd eiganda mannvirkis óska eftir öryggisúttekt áður
 en það er tekið í notkun. Viðstaddir slíka úttekt skulu auk eftirlitsaðila og
 byggingarstjóra vera fulltrúi slökkviliðs og þeir iðnmeistarar og hönnuðir sem
þess óska eða byggingarstjóri hefur boðað. Hafi byggingarstjóri vanrækt að óska
     eftir öryggisúttekt áður en mannvirki er tekið í notkun skal útgefandi
      byggingarleyfis boða til slíkrar úttektar og skal hann tilkynna það
     Mannvirkjastofnun. Einnig getur eigandi mannvirkis ávallt óskað eftir
                                 öryggisúttekt.
                              36. gr. Lokaúttekt.
 Innan þriggja ára frá því að mannvirki var tekið í notkun og öryggisúttekt fór
fram skal gera lokaúttekt á mannvirkinu. Heimilt er að gera samtímis öryggis- og
                                  lokaúttekt.
   Byggingarstjóri skal fyrir hönd eiganda mannvirkis óska eftir lokaúttekt.
    Viðstaddir slíka úttekt skulu auk eftirlitsaðila vera byggingarstjóri og
  fulltrúi slökkviliðs. Byggingarstjóri skal tilkynna iðnmeisturum og hönnuðum
  mannvirkisins um lokaúttektina og gefa þeim kost á að vera viðstaddir. Hafi
byggingarstjóri vanrækt að óska eftir lokaúttekt innan þeirra tímamarka sem fram
koma í 1. mgr. skal útgefandi byggingarleyfis boða til slíkrar úttektar og skal
hann tilkynna það Mannvirkjastofnun. Einnig getur eigandi mannvirkis óskað eftir
                             að lokaúttekt sé gerð.
  Við lokaúttekt skal gerð úttekt á því hvort mannvirkið uppfyllir ákvæði laga
 þessara og reglugerða sem settar hafa verið samkvæmt þeim og hvort byggt hefur
                   verið í samræmi við samþykkt hönnunargögn.
 Sé mannvirki ekki fullgert við lokaúttekt, ef það uppfyllir ekki að öllu leyti
 ákvæði laga þessara eða reglugerða sem settar hafa verið samkvæmt þeim eða er
    ekki að öllu leyti í samræmi við samþykkt hönnunargögn, getur útgefandi
 byggingarleyfis gefið út vottorð um lokaúttektina með athugasemdum. Þáttum sem
      varða aðgengi skal þó ávallt hafa verið lokið við gerð lokaúttektar.
      Komi í ljós við lokaúttekt að mannvirki uppfyllir ekki öryggis- eða
 hollustukröfur getur eftirlitsaðili fyrirskipað lokun mannvirkis og lagt fyrir
eiganda þess að bæta úr og skal þá lokaúttektarvottorð ekki gefið út fyrr en það
                               hefur verið gert.
                         37. gr. Aðgangur að mannvirki.
  Starfsmönnum Mannvirkjastofnunar, byggingarfulltrúa og starfsmönnum hans og
 fulltrúum slökkviliðs, svo og starfsmönnum skoðunarstofa sem falið hefur verið
eftirlit, sbr. 20. gr., skal heimill frjáls aðgangur að lóðum og mannvirkjum til
                      eftirlits með byggingarframkvæmdum.
 Uppdrættir sem útgefandi byggingarleyfis hefur samþykkt og áritað skulu ásamt
útgefnu byggingarleyfi ætíð liggja fyrir á byggingarstað og vera eftirlitsmönnum
                                 aðgengilegir.
 Liggi rökstuddur grunur fyrir um að fullbyggðu mannvirki sé verulega áfátt með
   tilliti til ákvæða laga og reglugerða um byggingarmál skal eftirlitsaðila
 heimill aðgangur þar til eftirlits. Án samþykkis eiganda eða umráðamanns er þó
 eigi heimilt að fara í þessum tilgangi inn í íbúðarhús sem tekið hefur verið í
                    notkun, nema að fengnum úrskurði dómara.

                   VIII. kafli. Viðskipti með byggingarvörur.
                       38. gr. Framleiðandi og dreifandi.
  Í þessum kafla telst framleiðandi byggingarvöru vera sá sem býr til fullunna
vöru, býr til hluta vöru eða lætur af hendi hráefni eða vinnur eða aflar afurða
       úr náttúrunni, að því tilskildu að hann hafi staðfestu á Evrópska
efnahagssvæðinu eða í aðildarríki stofnsamnings Fríverslunarsamtaka Evrópu eða í
  Færeyjum. Einnig telst framleiðandi vera sá sem merkir framleiðsluvöruna með
  nafni sínu, vörumerki eða öðru kennimarki eða sá sem endurgerir vöruna. Hafi
 framleiðandi vöru ekki staðfestu á Evrópska efnahagssvæðinu eða í aðildarríki
      stofnsamnings Fríverslunarsamtaka Evrópu skal fulltrúi hans teljast
  framleiðandi. Hafi hvorki fulltrúi framleiðanda né framleiðandi staðfestu á
  Evrópska efnahagssvæðinu eða í aðildarríki stofnsamnings Fríverslunarsamtaka
                 Evrópu skal innflytjandi teljast framleiðandi.
 Dreifandi telst hver sá í aðfangakeðjunni með starfsemi sem ekki hefur áhrif á
                       öryggiseiginleika framleiðsluvöru.
                     39. gr. Markaðssetning byggingarvöru.
Markaðssetning byggingarvöru er einungis heimil ef varan uppfyllir eftirfarandi
                                   skilyrði:
    1. Varan hentar til áformaðra nota. Í því felst að varan hafi þá eiginleika
að mannvirki sem á að fella hana inn í, setja saman við eða nota við geti ef það
er rétt hannað og byggt fullnægt grunnkröfum sem skilgreindar eru í viðauka við
  lög þessi. Mannvirkið skal fullnægja grunnkröfunum þann tíma sem eðlilegt og
                     fjárhagslega hagkvæmt er að nýta það.
                2. Varan uppfyllir kröfur eftirfarandi tækniákvæða:
                        a. samhæfðra evrópskra staðla, eða
                          b. evrópsks tæknisamþykkis, eða
     c. innlends tækniákvæðis sem uppfyllir grunnkröfur sem skilgreindar eru í
 viðauka við lög þessi og Eftirlitsstofnun EFTA hefur samþykkt, í þeim tilvikum
   þegar samhæfðir evrópskir staðlar eða evrópskt tæknisamþykki eru ekki til.
    3. Ef til eru samhæfðir evrópskir staðlar eða evrópskt tæknisamþykki fyrir
   viðkomandi byggingarvöru skal hún að auki merkt með CE-merki í samræmi við
                                 ákvæði 43. gr.
  Mat á því hvort byggingarvara uppfyllir kröfur 1. og 2. tölul. 1. mgr. skal
 tilnefndur aðili með staðfestu á Evrópska efnahagssvæðinu í samræmi við ákvæði
41. gr. annast áður en varan er markaðssett. Byggingarvara telst uppfylla kröfur
 1. og 2. tölul. 1. mgr. ef hún er réttilega merkt með CE-merkinu í samræmi við
                                 ákvæði 43. gr.
                        40. gr. Evrópskt tæknisamþykki.
 Óski framleiðandi eftir að fá evrópskt tæknisamþykki fyrir byggingarvöru skal
                   hann greiða allan kostnað við öflun þess.
       Ráðherra setur í reglugerð nánari ákvæði um evrópsk tæknisamþykki.
                         41. gr. Staðfesting á samræmi.
 Tilnefndur aðili með staðfestu á Evrópska efnahagssvæðinu annast mat á samræmi
byggingarvöru við tækniákvæði. Framleiðandi eða umboðsmaður hans með staðfestu á
Evrópska efnahagssvæðinu ber ábyrgð á að samræmismat byggingarvöru fari fram og
                 greiðir allan kostnað af matinu, sbr. 39. gr.
  Umhverfisráðherra setur reglugerð um samræmismat byggingarvöru á grundvelli
ákvæða EES-samningsins sem gildi hafa hér á landi. Heimilt er í reglugerðinni að
 gera þá kröfu að framleiðandi hafi innra eftirlitskerfi í verksmiðjunni til að
 tryggja að framleiðslan sé í samræmi við viðeigandi tækniákvæði eða að gera þá
 kröfu að auk innra eftirlitskerfis framleiðanda hafi tilnefndur aðili eftirlit
    með kerfinu eða vörunni sjálfri, sé mælt svo fyrir í tækniákvæðum fyrir
                           viðkomandi byggingarvöru.
  Samræmisyfirlýsing framleiðanda eða samræmisvottorð veitir ábyrgðaraðila með
staðfestu innan EES rétt til að setja CE-merkið á vöruna, sbr. 43. gr., áfestan
    merkimiða og umbúðir eða meðfylgjandi viðskiptaskjöl. Samræmisvottorð og
samræmisyfirlýsing vegna byggingarvöru sem markaðssett er á Íslandi skulu vera á
                                   íslensku.
                           42. gr. Tilnefndur aðili.
     Skoðunar-, prófunar- og vottunarstofur geta óskað eftir því að annast
  samræmismat sem tilnefndir aðilar. Tilnefndur aðili skal hafa faggildingu og
 faglega þekkingu til að meta samræmi viðkomandi byggingarvöru við grunnkröfur
     laga þessara. Um faggildinguna fer samkvæmt [11]lögum nr. 24/2006, um
                  faggildingu o.fl., og ákvæðum laga þessara.
    Umhverfisráðherra annast tilkynningar um tilnefnda aðila til viðeigandi
                    stjórnvalda á Evrópska efnahagssvæðinu.
       Tilnefndur aðili skal hafa hlutleysi þriðja aðila og vera án allra
hagsmunatengsla við viðskiptavini sína og aðra hagsmunahópa. Hann má ekki stunda
                     eftirlit með byggingarvöru á markaði.
   Sé tilnefndur aðili ekki opinber stofnun eða ríkisfyrirtæki skal hann hafa
  ábyrgðartryggingu sem nær til skaðabótaábyrgðar gagnvart öllum þeim sem hann
   kann að valda tjóni með starfsemi sinni. Tilnefndur aðili skal taka þátt í
             samstarfi tilnefndra aðila á Evrópska efnahagssvæðinu.
Ráðherra setur í reglugerð nánari ákvæði um kröfur sem gerðar eru til tilnefndra
                                     aðila.
                           43. gr. Notkun CE-merkis.
         Einungis er heimilt að merkja byggingarvöru með CE-merkinu ef:
                a. varan samræmist samhæfðum evrópskum stöðlum, eða
                  b. varan samræmist evrópsku tæknisamþykki, eða
       c. varan samræmist innlendu tækniákvæði sem uppfyllir grunnkröfur sem
    skilgreindar eru í viðauka við lög þessi og Eftirlitsstofnun EFTA hefur
    samþykkt, í þeim tilvikum þegar samhæfðir evrópskir staðlar eða evrópskt
                          tæknisamþykki eru ekki til.
Óheimilt er að festa á vörur merki sem líklegt er að villi um fyrir þriðja aðila
hvað varðar þýðingu og form CE-merkisins. Festa má hvers kyns aðrar merkingar á
vörurnar eða merkiplötu að því tilskildu að þær hindri ekki að CE-merkið sjáist
                            vel og sé vel læsilegt.
 Framleiðandi eða umboðsmaður hans með staðfestu á Evrópska efnahagssvæðinu ber
 ábyrgð á réttri notkun merkisins í samræmi við ákvæði laga þessara og á því að
    CE-merkið sé sett á vöruna, áfestan merkimiða, umbúðir eða meðfylgjandi
                                viðskiptaskjöl.
Þegar byggingarvara lýtur einnig ákvæðum annarra laga og reglugerða sem taka til
annarra þátta og kveða einnig á um að festa skuli á hana CE-merki skal koma fram
   að gengið sé út frá því að viðkomandi vara sé í samræmi við ákvæði þeirra
                                  reglugerða.
    Ráðherra setur í reglugerð nánari ákvæði um CE-merkingar byggingarvöru.
                       44. gr. Opinbert markaðseftirlit.
  Mannvirkjastofnun hefur eftirlit með því að byggingarvara á markaði uppfylli
 ákvæði laga þessara og reglugerða settra samkvæmt þeim. Stofnunin fylgist með
  byggingarvöru á markaði, aflar á skipulegan hátt upplýsinga um slíka vöru og
       tekur við ábendingum þess efnis frá byggingarfulltrúum, hönnuðum,
           byggingarstjórum, iðnmeisturum, neytendum og öðrum aðilum.
Mannvirkjastofnun getur falið faggiltri skoðunarstofu að annast markaðseftirlit
   eða faggiltri prófunarstofu að prófa og meta hvort byggingarvara uppfyllir
  ákvæði laga þessara. Um faggildinguna gilda ákvæði [12]laga nr. 24/2006, um
     faggildingu o.fl. Beiting réttarúrræða skv. 46. gr. skal vera í höndum
                              Mannvirkjastofnunar.
 Mannvirkjastofnun getur haft samstarf við tollyfirvöld um markaðseftirlit með
                         byggingarvöru við innflutning.
 Ráðherra setur í reglugerð nánari ákvæði um markaðseftirlit með byggingarvöru.
               45. gr. Heimild til skoðunar og upplýsingaskylda.
 Mannvirkjastofnun eða eftir atvikum þeim sem hefur verið falið markaðseftirlit
með byggingarvörum, sbr. 2. mgr. 44. gr., er heimilt að skoða byggingarvöru hjá
  ábyrgðaraðila og seljanda, taka sýnishorn af byggingarvöru til rannsókna og
krefja þá um allar nauðsynlegar upplýsingar, svo sem aðgang að skrá yfir þá sem
hafa vöruna á boðstólum, samræmisvottorð, samræmisyfirlýsingar, prófunarskýrslur
                           og tæknilegar upplýsingar.
Framleiðandi eða dreifandi ber kostnað vegna þeirra sýnishorna sem tekin eru til
  rannsóknar skv. 1. mgr. Að lokinni rannsókn skal sýnishornum skilað eða þau
eyðilögð með öruggum hætti eftir atvikum. Sýnishorn vöru samkvæmt þessari grein
   er að jafnaði eitt eintak vöru eða lágmarksfjöldi sem nauðsynlegur er til
                                  rannsóknar.
Framleiðandi eða dreifandi ber allan kostnað af afturköllun vöru. Sé vara ekki í
   samræmi við settar reglur skal hann bera þann kostnað sem hlýst af skoðun,
  rannsókn og prófun, svo og annan kostnað. Framleiðandi eða dreifandi greiðir
allan kostnað af tilkynningum um hættulega vöru sem beint er til almennings, svo
sem kostnað við tilkynningar í fjölmiðlum. Framleiðanda eða dreifanda er heimilt
að annast tilkynningu um þetta til almennings enda sé það gert með þeim hætti að
                          eðlileg varnaðaráhrif náist.
 Sá sem ber ábyrgð á markaðssetningu byggingarvöru hér á landi skal halda skrá
yfir allar vörur sem hann hefur á boðstólum og hafa tiltæk afrit af tæknigögnum
 vörunnar. Enn fremur skal hann að beiðni Mannvirkjastofnunar afhenda skrá með
    upplýsingum um birgja og þá sem bjóða fram vörur hans ef það er að mati
            stofnunarinnar nauðsynlegt í tengslum við rannsókn máls.
                   46. gr. Réttarúrræði Mannvirkjastofnunar.
   Mannvirkjastofnun getur afturkallað, tekið af markaði eða bannað sölu eða
afhendingu byggingarvöru ef hún uppfyllir ekki formleg skilyrði laga þessara og
     reglugerða settra samkvæmt þeim, svo sem um merkingar, leiðbeiningar,
    samræmisvottorð, samræmisyfirlýsingar eða prófunar- og skoðunarskýrslur.
  Leiki rökstuddur grunur á að byggingarvara sé ekki í samræmi við tækniákvæði
getur Mannvirkjastofnun ákveðið tímabundið bann við sölu eða afhendingu hennar á
  meðan rannsókn, sem ekki skal standa lengur en fjórar vikur, fer fram. Þó er
heimilt að framlengja bannið um allt að fjórar vikur ef sérstakar ástæður vegna
            rannsóknarinnar krefjast þess að bannið verði framlengt.
  Ef í ljós kemur að vara sem lýst hefur verið yfir að samræmist ákvæðum laga
þessara og reglugerða settra samkvæmt þeim uppfyllir ekki viðeigandi tækniákvæði
 skal Mannvirkjastofnun innkalla þá vöru eða banna eða takmarka markaðssetningu
                                    hennar.
                       47. gr. Förgun vöru og lagfæring.
 Mannvirkjastofnun er heimilt í tengslum við beitingu ákvæða 46. gr. að skylda
framleiðanda eða dreifanda til að eyðileggja öll eintök vöru og farga henni með
öruggum hætti. Ávallt skal þó áður gefa ábyrgðaraðila kost á að bæta úr ágöllum
  vöru eða fylgigögnum hennar innan hæfilegs frests nema varan teljist sérlega
                                   hættuleg.
                          48. gr. Tilkynningarskylda.
Verði byggingarfulltrúi, hönnuður, byggingarstjóri eða iðnmeistari var við að á
   markaði sé byggingarvara sem ekki uppfyllir kröfur laga þessara skal hann
                    tilkynna um það til Mannvirkjastofnunar.
           49. gr. Notkun byggingarvöru og ábyrgð eiganda mannvirkis.
Byggingarvörur til notkunar í eða við mannvirkjagerð skulu uppfylla skilyrði 39.
                                      gr.
  Eigandi mannvirkis ber ábyrgð á að við byggingu þess og rekstur sé einungis
             notuð byggingarvara sem uppfyllir ákvæði laga þessara.

                      IX. kafli. Gjaldtaka og leyfisgjöld.
                         50. gr. Byggingaröryggisgjald.
  Vátryggingafélög og aðrir sem annast vátryggingar skulu árlega innheimta með
  iðgjöldum sínum sérstakt byggingaröryggisgjald. Byggingaröryggisgjaldið skal
    nema 0,045 prómillum af vátryggingarfjárhæð brunatrygginga fasteigna og
     lausafjár, svo og samsettra vátrygginga sem fela í sér brunatryggingu.
    Viðlagatrygging telst þó ekki gjaldskyld trygging í þessu efni né heldur
  brunatryggingar skipa og flugvéla. Byggingaröryggisgjaldið skal notað til að
                    fjármagna starfsemi Mannvirkjastofnunar.
 Þeir sem innheimta byggingaröryggisgjaldið skulu hafa staðið ríkissjóði skil á
 gjaldinu innan þriggja mánaða frá innheimtu þess. Endanlegt uppgjör gjaldsins
  fyrir hvert ár fer fram þegar ársreikningar þeirra sem annast innheimtu þess
                                 liggja fyrir.
Ráðherra setur nánari reglur^1) um innheimtu byggingaröryggisgjalds í reglugerð.
                                 ^1)Rg. 1068/2010.
         51. gr. Gjaldskrá vegna byggingareftirlits byggingarfulltrúa.
Sveitarstjórnum er heimilt að setja gjaldskrá fyrir veitta þjónustu og verkefni
     byggingarfulltrúa, m.a. fyrir undirbúning, svo sem vegna nauðsynlegrar
aðkeyptrar sérfræðiþjónustu, og útgáfu byggingarleyfis byggingarfulltrúa, útgáfu
stöðuleyfa, útmælingu, eftirlit, úttektir, yfirferð hönnunargagna og vottorð sem
   byggingarfulltrúi lætur í té. Upphæð gjalds skal taka mið af kostnaði við
þjónustu og einstök verkefni og skal byggð á rekstraráætlun þar sem rökstudd eru
   þau atriði sem ákvörðun gjalds byggist á. Gjaldið má ekki vera hærra en sá
           kostnaður. Gjaldskrá skal birt í B-deild Stjórnartíðinda.
                     52. gr. Gjaldskrá Mannvirkjastofnunar.
Ráðherra setur, að fengnum tillögum Mannvirkjastofnunar, gjaldskrá fyrir veitta
 þjónustu og verkefni sem stofnuninni er falið að annast eða stofnunin tekur að
      sér, m.a. fyrir undirbúning, svo sem vegna nauðsynlegrar aðkeyptrar
   sérfræðiþjónustu, og útgáfu byggingarleyfis og vottorða, fyrir útmælingu,
eftirlit, úttektir, yfirferð hönnunargagna og vegna umsóknar og útgáfu evrópsks
tæknisamþykkis. Upphæð gjalds skal taka mið af kostnaði við þjónustu og einstök
  verkefni og skal byggð á rekstraráætlun þar sem rökstudd eru þau atriði sem
ákvörðun gjalds byggist á. Gjaldið má ekki vera hærra en sá kostnaður. Gjaldskrá
                      skal birt í B-deild Stjórnartíðinda.
                            53. gr. Greiðsla gjalda.
    Sveitarstjórnir og Mannvirkjastofnun ákveða í gjaldskrá sinni gjalddaga
      byggingarleyfisgjalda og hvernig þau skuli innheimt. Eigi má gefa út
byggingarleyfi fyrr en gjöld þessi hafa verið greidd samkvæmt settum reglum eða
                     samið hefur verið um greiðslu þeirra.
       Vanskil á greiðslu gjalda skv. 1. mgr. veita byggingarfulltrúa og
    Mannvirkjastofnun heimild til að neita að gefa út vottorð um viðkomandi
                                   mannvirki.
 Gjöldum skv. 51. og 52. gr. fylgir lögveð í viðkomandi fasteign eða lóð og má
                   innheimta gjaldfallin gjöld með fjárnámi.

               X. kafli. Rannsóknir, þvingunarúrræði og viðurlög.
                   54. gr. Rannsóknir á tjóni á mannvirkjum.
Verði manntjón eða alvarleg hætta skapast vegna tjóns á mannvirki eða tjónið er
til þess fallið að skapa hættu skal Mannvirkjastofnun rannsaka tjónið og orsakir
    þess, tilhögun byggingareftirlits og það hvernig að hönnun mannvirkis og
  byggingarframkvæmdum var staðið. Um rannsóknir á tjóni vegna eldsvoða gilda
 ákvæði VII. kafla laga um brunavarnir. Skilgreina skal nánar í reglugerð hvaða
          tjón Mannvirkjastofnun skal rannsaka samkvæmt þessari grein.
Eigandi mannvirkis sem verður fyrir tjóni sem fellur undir 1. mgr. skal tilkynna
það til Mannvirkjastofnunar svo fljótt sem unnt er. Hafi byggingarfulltrúi orðið
 þess áskynja að tjón hafi orðið á mannvirki sem fellur undir 1. mgr. skal hann
tilkynna það Mannvirkjastofnun. Mannvirkjastofnun getur hafið rannsókn að eigin
 frumkvæði vanræki eigandi að tilkynna um tjónið. Mannvirkjastofnun skal senda
 viðkomandi byggingarfulltrúa niðurstöður rannsóknar tjóns eftir því sem við á.
 Mannvirkjastofnun rannsakar vettvang þegar eftir að tjón hefur verið tilkynnt,
 með aðstoð lögreglu ef um er að ræða slys sem sætir lögreglurannsókn samkvæmt
      lögum um meðferð sakamála. Mannvirkjastofnun skal fá afrit af öllum
  rannsóknargögnum lögreglu að lokinni lögreglurannsókn, hafi hún farið fram.
 Mannvirkjastofnun kveður til sérfróða menn vegna rannsóknarinnar eftir því sem
                                  þörf krefur.
Vátryggingafélög skulu senda Mannvirkjastofnun upplýsingar ár hvert um bætt tjón
 á mannvirkjum. Ráðherra setur nánari ákvæði um upplýsingagjöf samkvæmt þessari
                             málsgrein í reglugerð.
               55. gr. Stöðvun framkvæmda, lokun mannvirkis o.fl.
   Ef byggingarleyfisskyld framkvæmd skv. 9. gr. er hafin án þess að leyfi sé
  fengið fyrir henni, ekki sótt um leyfi fyrir breyttri notkun mannvirkis, það
  byggt á annan hátt en leyfi stendur til, mannvirkið eða notkun þess brýtur í
  bága við skipulag, mannvirki er tekið í notkun án þess að öryggisúttekt hafi
  farið fram eða ef mannvirki er tekið til annarra nota en heimilt er samkvæmt
 útgefnu byggingarleyfi getur byggingarfulltrúi stöðvað slíkar framkvæmdir eða
notkun tafarlaust og fyrirskipað lokun mannvirkisins. Sama gildir ef ekki er að
öðru leyti fylgt ákvæðum laganna eða reglugerða sem settar eru samkvæmt þeim við
 byggingarframkvæmdina. Ef mannvirkið fellur undir 3. mgr. 9. gr. skal stöðvun
       framkvæmda og lokun mannvirkis vera í höndum Mannvirkjastofnunar.
 Ef byggingarframkvæmd er hafin án þess að leyfi sé fengið fyrir henni eða hún
      brýtur í bága við skipulag getur byggingarfulltrúi eða eftir atvikum
 Mannvirkjastofnun, ef mannvirkið fellur undir 3. mgr. 9. gr., krafist þess að
   hið ólöglega mannvirki eða byggingarhluti sé fjarlægt, jarðrask afmáð eða
starfsemi hætt. Sinni eigandi ekki þeirri kröfu er heimilt að vinna slík verk á
                                 hans kostnað.
  Reynist öryggi mannvirkis ábótavant við öryggis- eða lokaúttekt þess eða það
 telst skaðlegt heilsu skal útgefandi byggingarleyfis fyrirskipa lokun þess og
koma í veg fyrir að mannvirkið verði tekið í notkun fyrr en úr hefur verið bætt.
        Ef þörf krefur er lögreglu skylt að aðstoða byggingarfulltrúa og
           Mannvirkjastofnun við þær aðgerðir er greinir í 1.3. mgr.
  Sveitarfélag eða ríkið eftir atvikum á endurkröfu á eiganda mannvirkis vegna
 kostnaðar sem það hefur haft af ólöglegri mannvirkjagerð og lögveð fyrir kröfu
     sinni í hinu ófullgerða mannvirki, byggingarefni og lóð sem um ræðir.
                  56. gr. Aðgerðir til að knýja fram úrbætur.
  Sé ásigkomulagi, frágangi, umhverfi eða viðhaldi húss, annars mannvirkis eða
   lóðar ábótavant, af því stafar hætta eða það telst skaðlegt heilsu að mati
 byggingarfulltrúa eða Mannvirkjastofnunar, eða ekki er gengið frá því samkvæmt
samþykktum uppdráttum, lögum, reglugerðum og byggingarlýsingu, skal gera eiganda
 eða umráðamanni þess aðvart og leggja fyrir hann að bæta úr því sem áfátt er.
 Sama gildir ef vanrækt er að láta fara fram úttektir samkvæmt lögum þessum, ef
    notkun mannvirkis er breytt án samþykkis byggingarfulltrúa eða ef notkun
                     mannvirkis brýtur í bága við skipulag.
  Mannvirkjastofnun og byggingarfulltrúa er heimilt að beita dagsektum allt að
  500.000 kr. til að knýja menn til þeirra verka sem þau skulu hlutast til um
 samkvæmt lögum þessum og reglugerðum, eða láta af ólögmætu atferli. Dagsektir
      sem byggingarfulltrúi leggur á renna í sveitarsjóð en í ríkissjóð ef
                        Mannvirkjastofnun leggur þær á.
Byggingarfulltrúi og Mannvirkjastofnun geta látið vinna verk, sem þau hafa lagt
    fyrir að unnið skyldi, á kostnað þess sem vanrækt hefur að vinna verkið.
   Dagsektir og kostnað skv. 2. og 3. mgr. má innheimta með fjárnámi og hefur
sveitarfélag eða eftir atvikum ríkið lögveð fyrir kröfu sinni í hinu ófullgerða
                 mannvirki, byggingarefni og lóð sem um ræðir.
           57. gr. Áminning og missir löggildingar eða starfsleyfis.
Ef hönnuður, byggingarstjóri eða iðnmeistari brýtur ákvæði laga, reglugerða eða
 samþykkta um skipulags- og byggingarmálefni, vanrækir hlutverk sitt og skyldur
        eða sýnir af sér ítrekaða eða alvarlega óvarkárni í starfi getur
  Mannvirkjastofnun veitt honum áminningu. Séu brot alvarleg eða ítrekuð getur
          Mannvirkjastofnun svipt hönnuð eða iðnmeistara löggildingu.
Mannvirkjastofnun getur svipt byggingarstjóra starfsleyfi ef hann uppfyllir ekki
   lengur skilyrði fyrir leyfisveitingu. Sama á við ef byggingarstjóri brýtur
    ákvæði laga, reglugerða eða samþykkta um skipulags- og byggingarmálefni,
   vanrækir hlutverk sitt og skyldur eða sýnir af sér ítrekaða eða alvarlega
                              óvarkárni í starfi.
   Byggingarfulltrúi sem verður áskynja um brot hönnuðar, byggingarstjóra eða
iðnmeistara samkvæmt þessari grein skal tilkynna um það til Mannvirkjastofnunar.
                              58. gr. Refsiábyrgð.
  Brot gegn lögum þessum og reglugerðum settum samkvæmt þeim varða sektum eða
   fangelsi allt að tveimur árum nema þyngri refsing liggi við samkvæmt öðrum
                                     lögum.

                            XI. kafli. Ýmis ákvæði.
                               59. gr. Úrskurðir.
 Stjórnvaldsákvarðanir sem teknar eru á grundvelli laga þessara eru kæranlegar
til úrskurðarnefndar skipulags- og byggingarmála, sbr. þó ákvæði 2. mgr. 17. gr.
      Um meðferð kæru og um kæruaðild fer samkvæmt ákvæðum skipulagslaga.
                          60. gr. Setning reglugerða.
  Ráðherra setur að tillögu Mannvirkjastofnunar og í samráði við hagsmunaaðila
reglugerðir sem ná til alls landsins þar sem nánar er kveðið á um framkvæmd laga
þessara. Við setningu reglugerða á grundvelli laga þessara skal haft samráð við
  Samband íslenskra sveitarfélaga um atriði sem varða skyldur sveitarfélaga. Í
  reglugerð skulu vera ákvæði um eftirfarandi atriði, sbr. einnig önnur ákvæði
                      laga þessara um setningu reglugerða:
   1. Kröfur sem gera skal til hönnunar og mannvirkja um útlit, rýmisstærðir og
samsvörun við næsta umhverfi, hagkvæmni og notagildi, aðgengi, öryggi, heilnæmi,
 tæknilegan frágang og viðhald, umgengni og öryggi á vinnustöðum auk krafna um
       gróður á lóðum, og frágang og útlit lóða, þ.m.t. girðingar. Einnig
  lágmarkskröfur sem einstakir hlutar mannvirkja og mismunandi tegundir þeirra
skulu uppfylla, svo sem um undirstöður, byggingarefni, burðarþol, einangrun gegn
 kulda, raka og hávaða, loftgæði, hljóðvist, birtu, lagnakerfi, hollustuhætti,
brunavarnir og þess háttar. Jafnframt skal kveða á um kröfur til mannvirkja við
 verulegar breytingar á þeim eða breytingar á notkun mannvirkis. Í reglugerð er
  heimilt að vísa til staðla sem Staðlaráð Íslands hefur staðfest eða sett um
    tæknilega útfærslu eða annað sem snýr að mannvirkjum, eða til ákvæða og
          skuldbindinga sem fylgja aðild Íslands að alþjóðasamningum.
      2. Hönnunargögn, byggingarlýsingar, skýrslur um innra og ytra eftirlit,
 greinargerðir og önnur gögn sem skila þarf vegna umsóknar um byggingarleyfi. Í
  reglugerð skal kveða á um kröfur til hönnunargagna mismunandi mannvirkja og
 mannvirkjahluta og skiptingu uppdrátta í aðal-, sér- og deiliuppdrætti. Einnig
   skulu vera ákvæði um hönnunargögn sem skila skal vegna virkjana og annarra
sérhæfðra mannvirkja og til hvaða þátta eftirlit útgefanda byggingarleyfis skal
                                     taka.
   3. Tilhögun innra eftirlits við byggingarframkvæmdir og þær kröfur sem gerðar
   eru til gæðakerfa hönnuða, hönnunarstjóra, byggingarstjóra og iðnmeistara.
Ráðherra getur með reglugerð ákveðið að faggilt vottunarstofa skuli votta þessi
gæðastjórnunarkerfi. Heimilt er að gera mismunandi kröfur til gæðakerfa samkvæmt
                      lögum þessum eftir gerð mannvirkis.
   4. Námskeiðshald og próf fyrir hönnuði skv. 26. gr. og lágmarksárangur til að
                                 standast það.
   5. Nánari ákvæði um útgáfu starfsleyfis byggingarstjóra, flokkun starfsleyfa
  eftir gerð mannvirkja og námskeiðshald, auk ákvæða um starfshætti, ábyrgð og
                   verksvið byggingarstjóra, sbr. 27.31. gr.
   6. Skilyrði fyrir útgáfu starfsleyfis til handa faggiltri skoðunarstofu, sbr.
 20. gr., gildistíma starfsleyfis, starfsemi skoðunarstofu, hæfi skoðunarmanna,
sbr. 21. gr., og hvaða þáttum byggingareftirlits skoðunarmönnum IIII er heimilt
   að sinna eftir gerð og umfangi mannvirkis og eftir því hvort um er að ræða
                       yfirferð hönnunargagna eða úttekt.
    7. Úttektarskyldu, gerð áfangaúttekta, öryggisúttektar og lokaúttektar, þar
      sem m.a. er kveðið á um þau gögn sem leggja þarf fram vegna þeirra.
   8. Staðsetningu, gerð og frágang skilta auk ákvæða um hvaða skilti skulu háð
                                byggingarleyfi.
     9. Skilyrði fyrir veitingu stöðuleyfa fyrir gáma, báta, torgsöluhús, stór
samkomutjöld og þess háttar sem ætlað er að standa utan skipulagðra svæða fyrir
slíka hluti í lengri tíma en tvo mánuði. Í reglugerð skal kveðið á um atriði sem
   varða öryggi og hollustuhætti vegna þessara lausafjármuna og um heimildir
 byggingarfulltrúa til þess að krefjast þess að þeir séu fjarlægðir ef ekki eru
                       uppfyllt ákvæði reglugerðarinnar.
           10. Frágang leiksvæða, íþróttasvæða og annarra opinna svæða.
        11. Nánari ákvæði um gagnasafn Mannvirkjastofnunar um mannvirki og
mannvirkjagerð, hvað skal skrá þar og með hvaða hætti. Skoðunarhandbók skal vera
    hluti af gagnasafni Mannvirkjastofnunar og skal birt sem fylgiskjal við
      reglugerð. Í skoðunarhandbókinni skulu m.a. vera ákvæði um úttektir,
       eftirlitsaðferðir, skoðunaráætlanir og mismunandi eftirlitsstörf.
      12. Nánari ákvæði um byggingareftirlit og verksvið byggingarfulltrúa og
                              Mannvirkjastofnunar.
          13. Nánari ákvæði um beitingu þvingunarúrræða skv. 55.57. gr.
                     61. gr. Gagnasafn Mannvirkjastofnunar.
    Mannvirkjastofnun skal starfrækja rafrænt gagnasafn fyrir upplýsingar um
  mannvirki og mannvirkjagerð um land allt í samræmi við ákvæði laga þessara.
Gagnasafnið skal vera innan gagna- og upplýsingakerfis fasteignaskrár Þjóðskrár
  Íslands eða samtengjanlegt því. Byggingarfulltrúar og slökkvilið skulu hafa
endurgjaldslausan aðgang að þeim hluta gagnasafns Mannvirkjastofnunar sem varðar
                  mannvirki og mannvirkjagerð í umdæmi þeirra.
        62. gr. Um yfirstjórn mannvirkjamála á varnar- og öryggissvæðum.
 Utanríkisráðherra fer með yfirstjórn skipulags- og mannvirkjamála á varnar- og
   öryggissvæðum eins og þau eru skilgreind í [13]lögum nr. 34/2008, sbr. og
[14]lög nr. 110/1951, og [15]lögum nr. 176/2006 eftir því sem við getur átt, þar
                            á meðal um gjaldheimtu.
Ákvæði laga þessara og reglugerða settra samkvæmt þeim eiga við um mannvirkjamál
á varnar- og öryggissvæðum, sbr. þó ákvæði 1. mgr. [16]21. gr. laga nr. 34/2008.
      Mannvirkjastofnun gefur í umboði utanríkisráðherra út byggingar- og
  framkvæmdaleyfi og hefur eftirlit með mannvirkjagerð og öðrum leyfisskyldum
  framkvæmdum á varnar- og öryggissvæðum. Gerður skal þjónustusamningur milli
  Mannvirkjastofnunar og utanríkisráðherra um byggingareftirlit stofnunarinnar
                            samkvæmt þessari grein.
Umhverfisráðherra setur nánari ákvæði um framkvæmd þessarar greinar í reglugerð
að höfðu samráði við utanríkisráðherra. Heimilt er í reglugerð að gera sérstakar
   kröfur til mannvirkja á varnar- og öryggissvæðum í samræmi við alþjóðlegar
                            skuldbindingar Íslands.
                       63. gr. Þagnar- og trúnaðarskylda.
Eftirlitsaðilar og aðrir sem starfa samkvæmt ákvæðum laga þessara og reglugerða
  settra samkvæmt þeim eru bundnir þagnarskyldu og trúnaði um atriði sem varða
 framleiðslu- og verslunarleynd. Sama gildir um atriði sem þeir fá vitneskju um
  og leynt skulu fara samkvæmt lögum eða eðli máls. Þagnar- og trúnaðarskyldan
                         helst þótt látið sé af starfi.
 Upplýsingar og tilkynningar eftirlitsaðila til fjölmiðla skulu vera efnislega
rökstuddar og þess gætt að einstök atvinnugrein, stofnun eða fyrirtæki bíði ekki
                      tjón og álitshnekki að ástæðulausu.
                              64. gr. Gildistaka.
                     Lög þessi öðlast gildi 1. janúar 2011.
  Reglugerðir og önnur stjórnvaldsfyrirmæli sem sett eru samkvæmt eldri lögum
   skulu halda gildi sínu að svo miklu leyti sem þau fara ekki í bága við lög
                                   þessi.^1)
      ^1)Sjá nú: Rg. 621/1997. Rg. 737/1997. Rg. 747/1997, sbr. 354/2004. Rg.
   400/1998, sbr. 47/2001 og 420/2002. Rg. 441/1998, sbr. 563/2000, 996/2001,
    133/2002, 425/2002, 1163/2006, 934/2008 og 1016/2010. Rg. 168/2000, sbr.
                    188/2001. Rg. 730/2000. Augl. 847/2000.
                       65. gr. Breytingar á öðrum lögum.
                            Ákvæði til bráðabirgða.
        1. Þrátt fyrir ákvæði 8. gr. halda starfandi byggingarfulltrúar við
    gildistöku laga þessara fullum rétti sínum til starfa, sbr. þó 3. tölul.
   2. Mannvirkjastofnun og byggingarfulltrúar hafa frest til 1. janúar 2018 til
  að afla sér faggildingar í samræmi við ákvæði 19. gr., sbr. 21. gr. Fyrir 1.
  janúar 2015 skulu Mannvirkjastofnun og byggingarfulltrúar hafa komið sér upp
  gæðastjórnunarkerfi. Hafi gæðastjórnunarkerfi byggingarfulltrúa ekki hlotið
 vottun faggiltrar vottunarstofu skal Mannvirkjastofnun til 1. janúar 2018 gera
úttekt á gerð og virkni gæðastjórnunarkerfanna. Byggingarfulltrúar og starfsmenn
  þeirra sem eru starfandi við gildistöku laga þessara skulu teljast uppfylla
                       skilyrði ac-liðar 1. mgr. 21. gr.
   3. Þeir hönnuðir sem öðlast höfðu, með löggildingu umhverfisráðherra eða með
 öðrum hætti, rétt til að leggja fram uppdrætti vegna byggingarleyfisumsóknar í
   gildistíð eldri laga halda þeim rétti sínum. Þeir skulu enn fremur teljast
uppfylla kröfur um hliðstæða löggildingu Mannvirkjastofnunar skv. b- og c-lið 1.
                        mgr. 21. gr. og 4. mgr. 28. gr.
       4. Iðnmeistarar sem fengið höfðu viðurkenningu byggingaryfirvalda eða
   löggildingu umhverfisráðherra í gildistíð eldri laga til að bera ábyrgð á
 einstökum verkþáttum mannvirkjagerðar hver á sínu sviði halda þeim rétti. Þeir
skulu enn fremur teljast uppfylla kröfur um löggildingu Mannvirkjastofnunar skv.
                    a-lið 1. mgr. 21. gr. og 2. mgr. 28. gr.
    5. Hafi þeir sem taldir eru upp í 25. gr. þegar við gildistöku laga þessara
 lokið hluta þess reynslutíma sem nauðsynlegur er samkvæmt núgildandi lögum til
að öðlast löggildingu skulu þeir eiga kost á að ljúka honum eftir eldri reglum.
       6. Þeir sem sannanlega hafa tekið að sér byggingarstjórn mannvirkis í
gildistíð eldri laga teljast uppfylla skilyrði 2. og 3. mgr. 28. gr. og mega því
annast byggingarstjórn þeirra mannvirkja sem falla undir 1. og 3. tölul. 4. mgr.
 27. gr. laga þessara. Til að starfa sem byggingarstjórar samkvæmt ákvæðum laga
þessara skulu þeir hafa viðeigandi gæðastjórnunarkerfi og afla sér starfsleyfis
                              Mannvirkjastofnunar.
          7. Þrátt fyrir ákvæði 5. tölul. 1. mgr. 13. gr. hafa hönnuðir,
 hönnunarstjórar, byggingarstjórar og iðnmeistarar frest til 1. janúar 2015 til
 að uppfylla ákvæði 24. gr., 31. gr. og 6. mgr. 32. gr. um gæðastjórnunarkerfi.
        8. Á meðan ekki eru til samhæfðir evrópskir staðlar og/eða evrópskt
 tæknisamþykki fyrir byggingarvöru er markaðssetning hennar heimil, þrátt fyrir
  ákvæði 39. gr., ef henni fylgir vottun eða umsögn um að hún uppfylli kröfur
reglugerða sem settar eru á grundvelli laga þessara, standist staðla og falli að
 verklagi og séríslenskum aðstæðum. Hliðsjón skal höfð af kröfum sem settar eru
fram í ákvörðunum framkvæmdastjórnar Evrópusambandsins um hlutverk framleiðanda
 og tilnefnds aðila við staðfestingu á samræmi við kröfur. Ef ekki liggja fyrir
 samþykktir frá framkvæmdastjórn Evrópusambandsins um einstaka vöruflokka skal
  höfð hliðsjón af ákvörðunum um hliðstæðar vörur. Nýsköpunarmiðstöð Íslands,
    Mannvirkjastofnun eða aðrir þar til bærir aðilar sem umhverfisráðuneytið
 viðurkennir skulu gegna samsvarandi hlutverki og tilnefndur aðili vegna ákvæða
þessa töluliðar. Þessir aðilar annast staðfestingu á samræmi og gefa út vottorð
                           eða umsögn þar að lútandi.
     9. Starfsmenn Brunamálastofnunar og Skipulagsstofnunar sem vinna að þeim
     verkefnum sem færast 1. janúar 2011 til Mannvirkjastofnunar skulu eiga
   forgangsrétt til starfa hjá Mannvirkjastofnun. Ákvæði [17]7. gr. laga nr.
 70/1996, um réttindi og skyldur starfsmanna ríkisins, gilda ekki um störf sem
                      ráðið er í samkvæmt þessum tölulið.
   10. Krafa 1. mgr. 42. gr. um að tilnefndur aðili skuli hafa faggildingu tekur
       gildi 1. janúar 2016. Fram að þeim tíma skal tilnefndur aðili hafa
  gæðastjórnunarkerfi sem Mannvirkjastofnun viðurkennir og hefur eftirlit með.
   11. Krafa 1. mgr. 17. gr. um að eftirlit skuli fara fram í samræmi við ákvæði
                  skoðunarhandbóka tekur gildi 1. janúar 2015.

                             Viðauki. Grunnkröfur.
   Byggingarvara skal henta til bygginga og mannvirkja og (bæði í heild og að
 hluta) koma að tilætluðum notum frá efnahagslegu sjónarmiði og fullnægja í því
 samhengi eftirfarandi grunnkröfum ef verkin falla undir reglugerðir með slíkum
 kröfum. Kröfunum skal fullnægt þann tíma sem eðlilegt og fjárhagslega hagkvæmt
er að nýta þau, með fyrirvara um eðlilegt viðhald. Í kröfunum er yfirleitt miðað
                            við fyrirsjáanleg áhrif.
                          1. Burðarþol og stöðugleiki.
 Byggingar og mannvirki skulu hönnuð og byggð á þann veg að álagið sem hætt er
  við að verki á þau meðan á framkvæmdum stendur og við notkun leiði ekki til:
                     a. að allt verkið eða hluti þess hrynji,
           b. mikilla formbreytinga að því marki að ekki verði við unað,
    c. skemmda á öðrum hlutum verksins, lögnum eða föstum búnaði vegna mikilla
                          formbreytinga á burðarvirki,
    d. skemmda vegna ytri áhrifa þar sem skemmdirnar eru óeðlilega miklar miðað
                         við upprunalega orsök þeirra.

                            2. Varnir gegn eldsvoða.
 Byggingar og mannvirki skulu hönnuð og byggð á þann hátt að brjótist eldur út:
        a. megi gera ráð fyrir að burðargeta verksins haldi tiltekinn tíma,
    b. skuli glæðing og útbreiðsla elds og reyks takmörkuð inni í byggingunni,
    c. skuli útbreiðsla elds til bygginga og mannvirkja í grenndinni takmörkuð,
     d. geti viðstaddir yfirgefið bygginguna eða bjargast eftir öðrum leiðum,
                      e. sé öryggi björgunarliðs haft í huga.

                        3. Hollusta, heilsa og umhverfi.
 Byggingar og mannvirki skulu hönnuð og byggð á þann hátt að hollustuháttum og
            heilsu íbúa og nábúa sé eigi stefnt í hættu, m.a. vegna:
                                 a. eiturgasleka,
                    b. hættulegra agna eða lofttegunda í lofti,
                             c. hættulegrar geislunar,
                  d. mengunar eða eitrunar í vatni eða jarðvegi,
        e. lélegrar fráveitu skólps, reyks og fasts eða fljótandi úrgangs,
    f. rakamyndunar í hlutum bygginga og mannvirkja eða á yfirborði innan dyra.

                             4. Öryggi við notkun.
    Byggingar og mannvirki skulu hönnuð og byggð á þann hátt að ekki skapist
óviðunandi slysahætta við rekstur eða notkun þeirra, svo sem að menn renni til,
     detti, rekist á, brenni sig, fái raflost eða hljóti meiðsli af völdum
                                  sprengingar.
                                5. Hávaðavarnir.
 Byggingar og mannvirki skulu hönnuð og byggð á þann hátt að hávaði, sem fólk á
 staðnum eða í næsta nágrenni skynjar, sé ekki hærri en svo að viðkomandi bíði
   ekki heilsutjón og geti sofið, hvílt sig og unnið við viðunandi skilyrði.
                       6. Orkusparnaður og hitaeinangrun.
Hita-, kæli- og loftræsingarkerfi bygginga og mannvirkja skulu hönnuð og byggð á
  þann hátt að nauðsynleg orkunotkun sé sem minnst með tilliti til veðurfars á
              staðnum en án þess að til óþæginda sé fyrir íbúana.

References

   Visible links
   1. file://2000075.html
   2. file://2006024.html
   3. file://2006024.html
   4. file://1996146.html
   5. file://1994026.html
   6. file://2006024.html
   7. file://2006024.html
   8. file://2006024.html
   9. file://2000106.html
  10. file://1996146.html
  11. file://2006024.html
  12. file://2006024.html
  13. file://2008034.html
  14. file://1951110.html
  15. file://2006176.html
  16. file://2008034.html#g21
  17. file://1996070.html#g7
