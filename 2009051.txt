
   --------------------------------------------------------------------------

                Lög um heimild til samninga um álver í Helguvík

                             2009 nr. 51 27. apríl

   --------------------------------------------------------------------------

                 Ferill málsins á Alþingi.   Frumvarp til laga.

   Tóku gildi 1. maí 2009. Breytt með l. 141/2009 (tóku gildi 31. des. 2009).

                                1. gr. Heimild.
        Iðnaðarráðherra er veitt heimild til að gera samning fyrir hönd
    ríkisstjórnarinnar innan ramma þessara laga við Century Aluminum Company
  (eigandinn) og Norðurál Helguvík ehf. (félagið) en félagið mun reisa og reka
                          álver á Íslandi (verkefnið).
Samningurinn skal kveða á um þær skuldbindingar af hálfu ríkisins, eigandans og
    félagsins sem kunna að þykja nauðsynlegar og viðeigandi fyrir félagið og
starfsemina, þar með talin framkvæmd á ákvæðum laga þessara. [Í slíkum samningi
skal ákveðið hversu lengi ákvæði hans skuli gilda og skulu þau eigi gilda skemur
                    en í 20 ár frá undirritun samnings.]^1)
   Samningur sá sem iðnaðarráðherra undirritar fyrir hönd ríkisstjórnarinnar
 samkvæmt lögum þessum (fjárfestingarsamningurinn) um meginatriði verkefnisins
                   skal birtur í B-deild Stjórnartíðinda.^2)
Starfsemi félagsins skal vera í samræmi við íslensk lög og stjórnvaldsfyrirmæli
                  eins og nánar er kveðið á um í lögum þessum.
                     ^1)L. 141/2009, 1. gr. ^2)Augl. 732/2009.
                               2. gr. Verkefnið.
Verkefnið sem lög þessi taka til felur í sér að félagið byggir álver í Helguvík
á Reykjanesi til framleiðslu á áli og aðstöðu sem tengist slíkri framleiðslu og
 skyldri starfsemi eins og nánar verður kveðið á um í fjárfestingarsamningi sem
  gerður verður innan ramma laga þessara á milli iðnaðarráðherra, félagsins og
 eigandans. Álverið er hannað til framleiðslu á allt að 360.000 tonnum af áli á
                                      ári.
                          3. gr. Undanþágur frá lögum.
Félagið skal undanþegið ákvæðum 4. tölul. 1. mgr. [1]1. gr. laga nr. 19/1966, um
   eignarrétt og afnotarétt fasteigna, sem setur það skilyrði að ^4/5 hlutar
hlutafjár hlutafélags séu eign íslenskra ríkisborgara og að meiri hluti atkvæða
á hluthafafundum sé í höndum íslenskra ríkisborgara og að allir stjórnendur séu
                            íslenskir ríkisborgarar.
  Félagið skal undanþegið ákvæðum [2]laga nr. 48/1994, um brunatryggingar, eða
  ákvæðum síðari laga um sameiginlega skyldutryggingu húseigna, enda verði með
öðrum hætti tryggilega séð fyrir brunatryggingum. Ákvæði [3]laga nr. 55/1992, um
Viðlagatryggingu Íslands, skulu ekki eiga við um félagið. Félagið skal viðhalda
                         fullnægjandi viðlagatryggingu.
                              4. gr. Skattlagning.
 Félagið skal greiða skatta og önnur opinber gjöld sem almennt eru lögð á hér á
landi, eftir þeim reglum sem um þau gilda samkvæmt lögum á hverjum tíma, nema að
               því leyti sem á annan veg er mælt í lögum þessum:
   1. Þrátt fyrir breytingar sem síðar kunna að verða á [4]lögum nr. 90/2003, um
  tekjuskatt, skal félagið greiða 15% tekjuskatt með eftirfarandi sérákvæðum:
    a. Ef tekjuskattshlutfall á félög með takmarkaðri ábyrgð, sbr. 1. tölul. 1.
 mgr. [5]2. gr. laga nr. 90/2003, um tekjuskatt, er lægra en 15% skal hið lægra
         tekjuskattshlutfall gilda um félagið á upphaflegum gildistíma
          fjárfestingarsamningsins og á framlengingartíma hans. Verði
tekjuskattshlutfallið hækkað að nýju skal það gilda um félagið en skal þó aldrei
                               vera hærra en 15%.
      b. Félaginu skal heimilt að draga frá skattskyldum tekjum á hverju ári
eftirstöðvar rekstrartapa frá síðustu tíu almanaksárum eins og nánar er kveðið á
    um í 8. tölul. [6]31. gr. laga nr. 90/2003, um tekjuskatt. Ef íslenskum
fyrirtækjum verður heimilað að draga eftirstöðvar rekstrartapa frá skattskyldum
tekjum vegna fleiri ára, sbr. þessa málsgrein, skal sama gilda um félagið. Verði
árunum fækkað síðar skal það sama gilda um félagið, þó þannig að því skal ávallt
 heimilt að draga frá skattskyldum tekjum eftirstöðvar rekstrartapa síðustu tíu
                                  almanaksára.
      c. Varanlegir rekstrarfjármunir vegna byggingar álversins skulu teljast
      byggingar, vélar og tæki í ákveðnum hlutföllum sem samið verður um.
   Fastafjármunir, sem að öðru leyti er aflað vegna viðhalds eða endurbóta á
 álverinu, skulu flokkaðir í samræmi við [7]37. og [8]38. gr. laga nr. 90/2003,
  um tekjuskatt. Fyrningu skal hagað í samræmi við 3. tölul. þessarar greinar.
   2. Félagið skal undanþegið iðnaðarmálagjaldi samkvæmt [9]lögum nr. 134/1993,
um iðnaðarmálagjald, með síðari breytingum, og markaðsgjaldi samkvæmt [10]lögum
 nr. 160/2002, um útflutningsaðstoð, með síðari breytingum, sem og sköttum eða
 gjöldum sömu eða að verulegu leyti svipaðrar tegundar sem síðar kunna að verða
   lögð á til viðbótar eða í staðinn fyrir iðnaðarmálagjald eða markaðsgjald.
    3. Á því ári þegar nýjar eignir eru teknar í notkun getur félagið valið að
fyrna þær í hlutfalli við notkun á árinu í stað fullrar árlegrar fyrningar skv.
[11]34. gr. laga nr. 90/2003, um tekjuskatt. Þrátt fyrir ákvæði [12]42. gr. laga
   nr. 90/2003, um tekjuskatt, skal félaginu heimilt að fyrna eignir sínar að
                                     fullu.
        4. [Stimpilgjöld sem greiða bæri samkvæmt [13]lögum nr. 36/1978, um
stimpilgjald, skulu vera 0,15% af öllum stimpilskyldum skjölum sem félagið gefur
          út eða stofnað er til í tengslum við byggingu álversins.]^1)
    5. Félagið skal undanþegið ákvæðum 1., 4. og 5. tölul. 1. mgr. [14]14. gr.
     laga nr. 146/1996, um öryggi raforkuvirkja, neysluveitna og raffanga.
     6. Félagið skal þrátt fyrir 35. gr. skipulags- og [15]byggingarlaga, nr.
    73/1997, greiða skipulagsgjald, sem nemur 180.000 bandaríkjadölum, vegna
 byggingar álvers með allt að 360.000 tonna ársframleiðslugetu. Greiðslur skulu
             standa í hlutfalli við framvindu byggingar álversins.
       7. Eftir undirritun fjárfestingarsamningsins skal félagið undanþegið
 breytingum, sem kunna að verða á ákvæðum laga um tekjuskatt, varðandi frádrátt
vaxtakostnaðar, að teknu tilliti til meginreglna OECD um viðskipti tengdra aðila
                             og milliverðlagningu.
   8. Í stað fasteignaskatts skv. [16]II. kafla laga nr. 4/1995, um tekjustofna
  sveitarfélaga, með áorðnum breytingum, sem og skatta eða gjalda sömu eða að
 verulegu leyti svipaðrar tegundar sem síðar kunna að verða lögð á til viðbótar
   við eða í staðinn fyrir fasteignaskatt, skal félagið greiða Reykjanesbæ og
Sveitarfélaginu Garði fasteignaskatt sem skal vera 0,75% af álagningarstofni sem
er 6.839.000.000 kr. vegna fyrsta áfanga álversins sem miðast við allt að 90.000
      tonna grunnframleiðslugetu af áli á ári. Vegna annars áfanga bætast
3.943.000.000 kr. við álagningarstofninn, vegna þriðja áfanga 4.135.000.000 kr.
 og vegna fjórða áfanga 4.670.000.000 kr., en hver framangreindra áfanga miðast
 við viðbótargrunnframleiðslugetu allt að 90.000 tonna ársframleiðslu. Miðað er
við byggingarvísitölu desember 2008 (478,8 stig). Fasteignaskattur skal lagður á
og innheimtur fyrir sérhvert ár á grundvelli álagningarstofnsins svo sem hann er
 framreiknaður samkvæmt byggingarvísitölu desembermánaðar næstliðins árs. Hann
 skal lagður á í fyrsta sinn 1. janúar næsta ár eftir gangsetningu hvers áfanga
                                   fyrir sig.
     9. Með samningum, sem gerðir verða innan ramma laga þessara, má ákveða að
  félagið skuli greiða umsamda fjárhæð til Reykjanesbæjar og Sveitarfélagsins
 Garðs í stað byggingarleyfisgjalds samkvæmt skipulags- og [17]byggingarlögum,
                                  nr. 73/1997.
              Í fjárfestingarsamningi er heimilt að kveða á um að:
      a. ekki skuli leggja á félagið umhverfisgjöld eða umhverfisskatta, sem
    tengjast losun lofttegundanna CO[2] og SO[2] eða annarri losun eða öðrum
mengunarvöldum, nema slík gjöld eða skattar séu almennt lagðir á önnur fyrirtæki
   á Íslandi, þar með talin öll önnur álver, og mismuni ekki félaginu að öðru
                                     leyti,
   b. ekki skuli leggja skatta eða gjöld á raforkunotkun félagsins eða útblástur
lofttegunda eða aðra losun úrgangsefna nema slík gjöld eða skattar séu jafnframt
 lögð með almennum hætti á öll önnur íslensk fyrirtæki, þar með talin álver, og
                      mismuni ekki félaginu að öðru leyti,
     c. ekki skuli leggja á gjöld eða skatta í tengslum við raforkukaup og/eða
 raforkunotkun félagsins nema slík gjöld eða skattar séu almennt lagðir á önnur
fyrirtæki á Íslandi, þar með talin öll önnur álver, og mismuni ekki félaginu að
                                  öðru leyti.
    Almenn ákvæði íslenskra laga um tekjuskatt, virðisaukaskatt og gjöld sem
   sveitarfélög leggja á og í gildi eru á hverjum tíma og varða skattframtal,
 framtalsfrest, álagningu, endurskoðun, endurálagningu, innheimtu, gjalddaga og
 greiðslu, sem og aðrar uppgjörsreglur varðandi tekjuskatt, virðisaukaskatt og
 gjöld sem sveitarfélög leggja á, auk andmæla og ágreinings í tengslum við þau,
                            skulu gilda um félagið.
Á upphaflegum gildistíma fjárfestingarsamningsins getur félagið valið að almenn
   ákvæði íslenskra skattalaga, eins og þau eru á hverjum tíma, gildi um það.
  Beiðni um slíka breytingu skal gerð með skriflegri tilkynningu sem lögð skal
  fram eigi síðar en 1. júní almanaksárið áður en breytingin á að taka gildi.
  Berist slík beiðni skulu ríkisstjórnin, eigandinn og félagið þegar ganga til
samninga um breytinguna yfir í hið almenna skattakerfi. Ríkisstjórnin, eigandinn
 og félagið skulu koma sér saman um aðferðir við framkvæmd slíkrar breytingar.
 Eftir það skal félagið lúta almennum íslenskum skattalögum það sem eftir er af
                      gildistíma fjárfestingarsamningsins.
                              ^1)L. 141/2009, 2. gr.
                          5. gr. Reikningsskilareglur.
     Með samningi, sem gerður er samkvæmt lögum þessum, má ákveða sérstakar
 reikningsskilareglur fyrir félagið sem grundvallaðar eru á íslenskum lögum með
        þeim skýringum og breytingum sem taldar eru viðeigandi. Í þessum
 reikningsskilareglum er heimilt að hafa ákvæði þar sem félaginu er heimilað að
 skrá allar færslur og gefa út fjárhagsyfirlit í bandaríkjadölum, í samræmi við
         almennt viðurkenndar reikningsskilareglur sem gefnar eru út af
  Alþjóðareikningsskilaráðinu. Slíkt fyrirkomulag má fela í sér undanþágur frá
                          ákvæðum laga um tekjuskatt.
                             6. gr. Innflutningur.
    Innflutningur og kaup félagsins eða einhvers fyrir þess hönd hérlendis á
byggingarefnum, vélum og tækjum og öðrum fjárfestingarvörum og varahlutum fyrir
 álverið og tengd mannvirki, svo og til reksturs þeirra, skulu vera undanþegin
 tollum og vörugjöldum samkvæmt [18]lögum nr. 97/1987, um vörugjald, með síðari
breytingum, sem og sams konar sköttum eða gjöldum er kunna síðar að verða lögð á
 til viðbótar eða í staðinn fyrir framangreind gjöld. Með samningum, sem gerðir
eru innan ramma laga þessara, er heimilt að fella niður eða endurgreiða tolla og
vörugjöld á vöru og þjónustu sem keypt er innan lands vegna byggingar álversins.
                                7. gr. Framsal.
Heimilt er að semja um framsal félagsins og eigandans á fjárfestingarsamningnum
     með tilteknum skilyrðum sem fram skulu koma í fjárfestingarsamningnum.
                       8. gr. Lögsaga og lausn deilumála.
  Uppbygging, túlkun og framkvæmd samninga, sem gerðir eru innan ramma þessara
  laga, skal lúta lögsögu íslenskra laga. Heimilt er þó að vísa ágreiningi til
                                  gerðardóms.
                               9. gr. Gildistaka.
                         Lög þessi öðlast þegar gildi.

References

   Visible links
   1. file://1966019.html#g1
   2. file://1994048.html
   3. file://1992055.html
   4. file://2003090.html
   5. file://2003090.html#g2
   6. file://2003090.html#g31
   7. file://2003090.html#g37
   8. file://2003090.html#g38
   9. file://1993134.html
  10. file://2002160.html
  11. file://2003090.html#g34
  12. file://2003090.html#g42
  13. file://1978036.html
  14. file://1996146.html#g14
  15. file://1997073.html
  16. file://1995004.html
  17. file://1997073.html
  18. file://1987097.html
