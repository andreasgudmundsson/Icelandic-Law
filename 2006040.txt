                                    dálkum.

   --------------------------------------------------------------------------

               Lög um Stofnun Árna Magnússonar í íslenskum fræðum

                              2006 nr. 40 12. júní

   --------------------------------------------------------------------------

              [2]Ferill málsins á Alþingi.   [3]Frumvarp til laga.

                         Tóku gildi 1. september 2006.
    1. gr. Stofnun Árna Magnússonar í íslenskum fræðum er háskólastofnun með
  sjálfstæðan fjárhag og heyrir undir menntamálaráðherra. Stofnunin hefur náin
 tengsl við Háskóla Íslands eins og nánar greinir í lögum þessum og er hluti af
                              fræðasamfélagi hans.
 2. gr. Ríkisstjórn Íslands er verndari handrita og skjalagagna sem afhent voru
  samkvæmt sáttmála milli Danmerkur og Íslands um flutning hluta af handritum
 Stofnunar Árna Magnússonar og Konunglega bókasafnsins í Kaupmannahöfn í vörslu
 og umsjón Háskóla Íslands, dagsettum 1. júlí 1965 og fullgiltum 1. apríl 1971.
Gögn þessi mynda Stofnun Árna Magnússonar á Íslandi og er hún falin Stofnun Árna
           Magnússonar í íslenskum fræðum til varðveislu og umsjónar.
  3. gr. Hlutverk Stofnunar Árna Magnússonar í íslenskum fræðum er að vinna að
rannsóknum í íslenskum fræðum og skyldum fræðigreinum, einkum á sviði íslenskrar
  tungu og bókmennta, að miðla þekkingu á þeim fræðum og varðveita og efla þau
söfn sem henni eru falin eða hún á. Hlutverk sitt rækir stofnunin einkum með því
                                      að:
     a. afla frumgagna á fræðasviði sínu og varðveita þau, safna þjóðfræðum og
 heimildum um íslenskan orða- og nafnaforða og gera þessi gögn aðgengileg fyrir
                            fræðimenn og almenning;
     b. rannsaka handrit, þjóðfræðasöfn og aðrar heimildir um íslenska tungu,
bókmenntir og sögu, sinna orðfræði- og nafnfræðirannsóknum og verkefnum á sviði
                                  tungutækni;
   c. stuðla að aukinni þekkingu á íslenskri tungu, eflingu hennar og varðveislu
í ræðu og riti og veita ráðgjöf og leiðbeiningar um málfarsleg efni á fræðilegum
                  grundvelli, þar á meðal um íðorð og nýyrði;
       d. efla samstarf á fræðasviðum stofnunarinnar á innlendum og erlendum
 vettvangi og auka þekkingu á íslenskum fræðum meðal almennings og í alþjóðlegu
   fræðasamfélagi og taka þátt í samstarfi um kennslu í íslensku og íslenskum
                                fræðum erlendis;
       e. gefa út fræðirit, texta eftir handritum, þjóðfræðaefni og orða- og
                                  nafnabækur.
4. gr. Menntamálaráðherra skipar stofnuninni fimm manna stjórn til fjögurra ára
í senn. Skulu þrír skipaðir samkvæmt tilnefningu háskólaráðs Háskóla Íslands og
          tveir án tilnefningar og er annar þeirra formaður stjórnar.
Hlutverk stjórnar er að vera forstöðumanni til ráðgjafar og veita honum umsagnir
                 um starfsáætlanir og skipulag stofnunarinnar.
   Þeir sem ráðnir eru til rannsóknarstarfa við stofnunina mynda húsþing sem
 forstöðumaður kallar saman og starfar í samræmi við nánari ákvæði reglugerðar.
 Menntamálaráðherra kveður á um skipulag stofnunarinnar í reglugerð að fenginni
            tillögu forstöðumanns og umsögnum stjórnar og húsþings.
   5. gr. Menntamálaráðherra skipar forstöðumann Stofnunar Árna Magnússonar í
íslenskum fræðum til fimm ára í senn að fenginni umsögn stjórnar stofnunarinnar.
 Forstöðumaður skal hafa hæfi sem prófessor á fræðasviði stofnunarinnar að mati
 þriggja manna dómnefndar sem menntamálaráðherra skipar. Skal einn nefndarmanna
   skipaður samkvæmt tilnefningu stjórnar stofnunarinnar og er hann jafnframt
     formaður, einn samkvæmt tilnefningu húsþings og einn án tilnefningar.
 Um hæfi dómnefndarmanna og störf dómnefndar fer eftir hliðstæðum reglum og við
              ráðningu sérfræðinga og kennara við Háskóla Íslands.
     Forstöðumaður stjórnar starfsemi og rekstri stofnunarinnar. Hann ræður
   starfsmenn stofnunarinnar og er í fyrirsvari fyrir hana. Hann ber ábyrgð á
     rekstri stofnunarinnar og að starfsemi hennar sé í samræmi við lög og
                             stjórnvaldsfyrirmæli.
 6. gr. Stofnun Árna Magnússonar í íslenskum fræðum gerir samstarfssamninga við
 Háskóla Íslands um starfstengsl, fjárhagsleg samskipti og skipan sameiginlegra
    starfa. Stofnunin á samstarf við aðrar stofnanir á háskólastigi samkvæmt
                              sérstökum samningum.
    Starfsmenn stofnunarinnar sem ráðnir eru til rannsóknarstarfa leiðbeina
stúdentum í meistara- og doktorsnámi og kenna í námskeiðum á sérsviði sínu eftir
                 því sem um semst við deildir Háskóla Íslands.
7. gr. Við Stofnun Árna Magnússonar í íslenskum fræðum skulu vera tvær sérstakar
 rannsóknarstöður. Skal önnur vera sérstaklega tengd nafni Árna Magnússonar en
hin með sama hætti tengd nafni Sigurðar Nordals. Forstöðumaður getur að fenginni
  umsögn húsþings ráðið í þessar stöður til tiltekins tíma án þess að þær séu
                         auglýstar lausar til umsóknar.
    8. gr. Við ráðningu til rannsóknarstarfa við Stofnun Árna Magnússonar í
 íslenskum fræðum skal fylgja hliðstæðum reglum og gert er við ráðningu kennara
  og sérfræðinga við Háskóla Íslands. Þriggja manna dómnefnd sem forstöðumaður
     skipar metur hæfi umsækjenda. Skal einn nefndarmanna skipaður samkvæmt
tilnefningu stjórnar stofnunarinnar og er hann jafnframt formaður, einn samkvæmt
     tilnefningu húsþings og einn samkvæmt tilnefningu menntamálaráðherra.
 Forstöðumaður skal leita umsagnar húsþings við ráðningu til rannsóknarstarfa.
       Starfsheiti þeirra sem ráðnir eru til rannsóknarstarfa skulu vera
           rannsóknarlektor, rannsóknardósent og rannsóknarprófessor.
   Stofnunin setur sér siðareglur, m.a. um fræðilegt sjálfstæði starfsmanna.
     9. gr. Menntamálaráðherra skipar Íslenska málnefnd og er skipunartími
      nefndarinnar fjögur ár. Í Íslenskri málnefnd eiga sæti 15 menn. Hver
    eftirtalinna tilnefnir einn mann í nefndina: háskólaráð Háskóla Íslands,
       Háskólinn á Akureyri, Háskólinn í Reykjavík, Listaháskóli Íslands,
    Kennaraháskóli Íslands, hugvísindadeild Háskóla Íslands, Ríkisútvarpið,
       Þjóðleikhúsið, Samtök móðurmálskennara, Rithöfundasamband Íslands,
Blaðamannafélag Íslands, orðanefndir og Hagþenkir. Menntamálaráðherra skipar tvo
 nefndarmenn án tilnefningar og skal annar vera formaður og hinn varaformaður.
                    Íslensk málnefnd skiptir með sér verkum.
   Hlutverk Íslenskrar málnefndar er að veita stjórnvöldum ráðgjöf um málefni
íslenskrar tungu og gera tillögur til menntamálaráðherra um málstefnu, auk þess
 að álykta árlega um stöðu íslenskrar tungu. Málnefndin getur átt frumkvæði að
     ábendingum um það sem vel er gert og það sem betur má fara við meðferð
    íslenskrar tungu á opinberum vettvangi. Íslensk málnefnd semur íslenskar
ritreglur sem gilda m.a. um stafsetningarkennslu í skólum og menntamálaráðherra
         gefur út. Grundvallarbreytingar á ritreglum eru háðar samþykki
                              menntamálaráðherra.
Stofnun Árna Magnússonar í íslenskum fræðum er skrifstofa Íslenskrar málnefndar.
  10. gr. Kostnaður við rekstur Stofnunar Árna Magnússonar í íslenskum fræðum
          greiðist úr ríkissjóði eftir því sem ákveðið er í fjárlögum.
Stofnuninni er heimilt að innheimta gjöld fyrir afrit gagna úr segulbandasöfnum,
fyrir gerð og birtingu ljósmynda úr handritum, fyrir hvers konar sérunnin afrit
   af gögnum í vörslu stofnunarinnar, fyrir afnot af rannsóknaraðstöðu, fyrir
veitta sérfræðiþjónustu vegna yfirlesturs gagna og gagnaöflunar, og fyrir aðgang
 að sýningum á vegum stofnunarinnar. Stofnunin setur gjaldskrá um framangreinda
                                   gjaldtöku.
 Menntamálaráðherra er heimilt að setja í reglugerð nánari ákvæði um framkvæmd
                                 þessara laga.
               11. gr. Lög þessi öðlast gildi 1. september 2006.
     Ákvæði til bráðabirgða. Við gildistöku laga þessara tekur Stofnun Árna
     Magnússonar í íslenskum fræðum við eignum og skuldbindingum Íslenskrar
málstöðvar, Orðabókar Háskólans, Stofnunar Árna Magnússonar á Íslandi, Stofnunar
  Sigurðar Nordals og Örnefnastofnunar Íslands. Í því felst m.a. að starfsmenn
framangreindra stofnana verða starfsmenn Stofnunar Árna Magnússonar í íslenskum
                                    fræðum.
   Þrátt fyrir ákvæði 1. mgr. verða störf forstöðumanna þeirra stofnana, sem
sameinast í Stofnun Árna Magnússonar í íslenskum fræðum, lögð niður. Þeir skulu
 þó vera forstöðumanni sem skipaður verður skv. 4. mgr. til aðstoðar og starfa
    þannig áfram við stofnunina til 31. október 2006. Niðurlagning á störfum
forstöðumanna Stofnunar Árna Magnússonar á Íslandi og Orðabókar Háskólans hefur
 þó ekki áhrif á ráðningu þeirra í störf prófessora við hugvísindadeild Háskóla
Íslands. Öllum fráfarandi forstöðumönnum skulu boðin rannsóknarstörf við Stofnun
 Árna Magnússonar í íslenskum fræðum frá og með 1. nóvember 2006 og skulu þeir
  við ráðningu í þau störf halda öllum áunnum réttindum sínum úr fyrra starfi.
  Þrátt fyrir ákvæði 1. mgr. 5. gr. laga þessara skal hugvísindadeild Háskóla
    Íslands, í stað húsþings, tilnefna einn mann í dómnefnd til að meta hæfi
forstöðumanns Stofnunar Árna Magnússonar í íslenskum fræðum vegna skipunar hans
                             í embætti skv. 4. mgr.
Þrátt fyrir ákvæði 11. gr. skal stjórn skv. 4. gr. skipuð eigi síðar en 1. júlí
2006, til að veita umsögn um skipun í embætti forstöðumanns skv. 5. gr. Dómnefnd
  skv. 5. gr. skal einnig skipuð eigi síðar en 1. júlí 2006, til að meta hæfi
umsækjenda um starf forstöðumanns. Gengið skal frá skipun forstöðumanns skv. 5.
                      gr. eigi síðar en 1. september 2006.
Ónýttar fjárheimildir á fjárlögum 2006 fyrir Stofnun Árna Magnússonar á Íslandi,
Íslenska málstöð, Orðabók Háskólans, Stofnun Sigurðar Nordals og Örnefnastofnun
   Íslands við gildistöku laga þessara renna til Stofnunar Árna Magnússonar í
                               íslenskum fræðum.

References

   Visible links
   1. http://www.althingi.is/dba-bin/lawformpr.pl?lnr=2006040
   2. http://www.althingi.is/dba-bin/ferill.pl?ltg=132&mnr=331
   3. http://www.althingi.is/altext/132/s/363.html
