
   --------------------------------------------------------------------------

  Lög um heimild ríkisstjórninni til handa til að staðfesta Bernarsáttmálann til
        verndar bókmenntum og listaverkum í þeirri gerð hans, sem samþykkt var á
                             ráðstefnu Bernarsambandsríkja í París 24. júlí 1971

                             1972, nr. 80, 31. maí

   --------------------------------------------------------------------------

                                     1. gr.
           Ríkisstjórninni er heimilt að staðfesta fyrir Íslands hönd
   Bernarsáttmálann til verndar bókmenntum og listaverkum í þeirri gerð hans,
   sem samþykkt var á ráðstefnu Bernarsambandsríkjanna í París 24. júlí 1971.
   Gera má þá fyrirvara um einstök ákvæði og þær takmarkanir varðandi aðild,
   sem ríkisstjórninni þykir við eiga og heimilt er að gera samkvæmt
   sáttmálanum. Eftir að sáttmálinn hefur verið staðfestur, skulu ákvæði
   hans, sem Ísland er við bundið, hafa lagagildi hér á landi frá þeim tíma,
   sem ríkisstjórnin ákveður. Sáttmálinn er prentaður sem fylgiskjal með
   lögum þessum.

                                  Fylgiskjal.

    Bernarsáttmálinn til verndar bókmenntum og listum frá 9. september 1886,
   fullgerður í París 4. maí 1896, endurskoðaður í Berlín 13. nóvember 1908,
 fullgerður í Bern 20. mars 1914 og endurskoðaður í Róm 2. júní 1928, í Brüssel
      26. júní 1948, í Stokkhólmi 14. júlí 1967 og í París 24. júlí 1971.

           Sambandslöndin, sem eru einhuga um þá ósk, að vernda á svo virkan
   og samræmdan hátt, sem kostur er, rétt höfunda til verka sinna á sviði
   bókmennta og lista, viðurkenna gildi þess starfs, sem unnið var á
   endurskoðunarráðstefnunni í Stokkhólmi 1967, en hafa ákveðið að endurskoða
   samninginn, sem gerður var á Stokkhólmsráðstefnunni, en láta haldast
   óbreytt ákvæði 1.--20. gr. og 22.--26. gr. þess samnings.
           Undirritaðir umboðsmenn, sem lagt hafa fram full umboð, talin í
   góðu og gildu formi, hafa því orðið ásáttir um eftirfarandi:

                                     1. gr.
           Löndin, sem sáttmáli þessi tekur til, mynda með sér samband til
   verndar rétti höfunda til verka sinna á sviði bókmennta og lista.

                                     2. gr.
           1. Hugtökin ,,bókmenntir og listir`` skulu taka til hvers konar
   framleiðslu á sviði bókmennta, vísinda og lista, án tillits til þess, með
   hvaða aðferð eða í hverju formi hún birtist, svo sem bækur, bæklingar og
   önnur rit; fyrirlestrar, ávörp, ræður og önnur verk af því tagi; leikrit;
   eða söngleikir; dansar eða látbragðsleikir; tónverk með texta eða án hans;
   kvikmyndir, þar með talin verk, sem gerð eru með líkum aðferðum;
   teikningar, málverk, húsagerð, höggmyndir, myndstungur og prentun;
   ljósmyndir, þar með talin verk, sem gerð eru með líkum aðferðum;
   listiðnaður; myndir, kort, teikningar, uppdrættir og þrívíddarverk í
   landafræði, staðarlýsingum, húsagerð eða vísindum.
           2. Sambandslöndunum er samt sem áður áskilinn réttur til að ákveða
   með lögum, að verk almennt, eða sérstakar tegundir verka, skuli því aðeins
   njóta verndar, að þau hafi komið fram í einhvers konar efnislegu formi.
           3. Þýðingar, aðlaganir, útsetningar á tónlist, eða aðrar
   breytingar á bókmenntum eða listaverki, skulu njóta verndar sem
   frumsmíðar, en að óskertum rétti höfundarins til sjálfra frumsmíðanna.
           4. Sambandslöndunum er áskilinn réttur til að kveða á um það með
   lögum, hver vernd skuli veitt opinberum textum í löggjöf, stjórnsýslu, eða
   textum lögfræðilegs eðlis, og opinberum þýðingum á þess konar textum.
           5. Safnverk á sviði bókmennta og lista, svo sem alfræðiorðabækur
   og sýnisbækur, þar sem efnisval og niðurröðun efnis felur í sér andlega
   sköpun, skulu vernduð sem slík að óskertum höfundarrétti til einstakra
   verka í safninu.
           6. Verk þau, sem um getur í þessari grein, skulu njóta verndar í
   öllum sambandslöndunum. Verndin er til handa höfundi og síðari rétthöfum
   að verkum hans.
           7. Sambandslöndunum er áskilinn réttur til að kveða á um það með
   lögum, sbr. þó 4. mgr. 7. gr., að hve miklu leyti löggjöf þeirra taki til
   listiðnaðar og til hönnunar og frumgerða á sviði iðnaðar, ennfremur að
   kveða á um það, með hvaða skilmálum slík verk, hönnun og frumgerðir skuli
   verndaðar. Nú er verk einungis verndað í upprunalandi sínu sem hönnun eða
   fyrsta smíði, og skal það þá einungis njóta þeirrar sérstöku verndar í
   öðru sambandslandi, sem þar er veitt hönnun og fyrstu smíði. En ef engin
   þess konar sérstök vernd er veitt í því landi, skulu slík verk njóta
   verndar sem listaverk.
           8. Vernd sú, sem veitt er í sáttmála þessum, tekur ekki til
   daglegra frétta eða til þess konar upplýsinga, sem eru í eðli sínu
   einungis blaðafréttir.

                                   2. gr. a.
           1. Sambandslöndunum er áskilinn réttur til að kveða á um það með
   lögum, að stjórnmálaræður og ræður málflytjenda fyrir dómstólum skuli að
   nokkru leyti eða að öllu leyti undanskildar vernd þeirri, sem veitt er í
   næstu grein á undan.
           2. Sambandslöndunum er einnig áskilinn réttur til að kveða á með
   lögum um skilmála fyrir því, að fyrirlestrar, ávörp og annað þess háttar
   sé birt í blöðum eða útvarpi, eða birt almenningi um þráð eða á þann hátt,
   sem gert er ráð fyrir í 1. mgr. 11. gr. a, þegar slík birting helgast af
   þeim tilgangi að upplýsa.
           3. Höfundur skal þó hafa einkarétt til að gera safnverk úr verkum
   sínum, sem getið er um í málsgreinunum hér fyrir framan.

                                     3. gr.
           1. Verndar samkvæmt sáttmála þessum njóta:

           a. Höfundar, sem eru ríkisborgarar í einhverju sambandslandi,
           fyrir verk sín, hvort sem þau hafa verið gefin út eða ekki.
           b. Höfundar, sem ekki eru ríkisborgarar í sambandslandi, fyrir þau
           verk, sem gefin eru út í fyrsta sinn í sambandslandi, eða gefin
           eru út samtímis í sambandslandi og í landi utan sambandsins.

           2. Höfundar, sem ekki eru ríkisborgarar í sambandslandi en búa að
   staðaldri í öðru sambandslandi, skulu í skilningi sáttmálans taldir
   ríkisborgarar þess lands.
           3. Með ,,útgefnum verkum`` er átt við verk, sem hafa verið gefin
   út með samþykki höfundar, án tillits til þess, hvernig eintökin eru
   framleidd, enda fullnægi framboð þeirra sanngjörnum kröfum almennings,
   þegar hliðsjón er höfð af tegund verksins. Það telst ekki útgáfa, þótt
   leikrit sé flutt eða söngleikur, kvikmynd sýnd eða tónverk leikið,
   bókmenntaverk lesið upp opinberlega, bókmennta- eða listaverk flutt um
   þráð eða útvarp, sýning haldin á listaverkum eða hús reist.
           4. Verk telst hafa verið gefið út samtímis í fleiri löndum en
   einu, ef það hefur komið út í tveimur löndum eða fleirum áður en liðnir
   eru þrjátíu dagar frá fyrstu útgáfu.

                                     4. gr.
           Enda þótt skilyrðum 3. gr. sé ekki fullnægt, skulu njóta verndar
   samkvæmt þessum sáttmála:

           a. Höfundar kvikmynda, ef framleiðandinn hefur aðalstöðvar sínar í
           sambandslandi eða býr þar að staðaldri.
           b. Höfundar byggingarlistar, ef bygging er reist í sambandslandi,
           svo og höfundar listaverka, sem eru hluti af byggingum eða öðrum
           mannvirkjum í sambandslandi.

                                     5. gr.
           1. Höfundar skulu í öðrum sambandslöndum en upprunalandi njóta
   þess réttar fyrir verk sín, sem vernduð eru samkvæmt þessum sáttmála, sem
   landslög þar kunna að veita ríkisborgurum, nú eða síðar, og þar að auki
   þess sérstaka réttar, sem veittur er með sáttmála þessum.
           2. Höfundar skulu njóta réttinda þessara án nokkurra formskilyrða.
   Er neysla réttindanna og beiting óháð þeirri vernd, sem veitt er í
   upprunalandi verksins, en af því leiðir, að umfang verndarinnar og
   dómstólaleiðir til verndar rétti höfundar fara einungis eftir landslögum,
   þar sem verndar er krafist, svo fremi að sáttmálinn mæli ekki fyrir á
   annan hátt.
           3. Um verndina í upprunalandi fer eftir lögum þar. Nú er höfundur
   verks, sem verndar nýtur eftir sáttmála þessum, ekki ríkisborgari í
   upprunalandi verksins, og skal hann þó njóta þar sömu réttinda og
   höfundar, sem þar eiga ríkisfang.
           4. Upprunaland skal talið, sem hér segir:

           a. Ef um er að ræða verk, sem gefin eru út í fyrsta sinn í
           sambandslandi, telst það land upprunaland. Ef verk hefur verið
           gefið út samtímis í fleiri sambandslöndum en einu og verndartími
           er misjafnlega langur, telst það land upprunaland, sem skemmstan
           verndartíma veitir.
           b. Ef verk er samtímis gefið út í sambandslandi og í landi utan
           sambandsins, telst sambandslandið upprunaland.
           c. Ef um er að ræða verk, sem ekki hafa verið gefin út, eða verk,
           sem hafa verið gefin út í fyrsta skipti í öðru landi en
           sambandslandi, án þess að hafa verið gefin samtímis út í
           sambandslandi, skal sambandsland það, þar sem höfundur á
           ríkisfang, talið sambandsland --- þannig:

                        1. að þegar um er að ræða kvikmynd og framleiðandi
                        hefur aðalstöðvar sínar í sambandslandi, eða býr þar
                        að staðaldri, skal það talið upprunaland eða,
                        2. ef um er að ræða byggingarlist, og bygging er
                        reist í sambandslandi, eða önnur listaverk eru hluti
                        af byggingu eða mannvirki í sambandslandi, skal það
                        land talið upprunaland.

                                     6. gr.
           1. Ef land, annað en sambandsland, veitir ekki nægilega vernd
   verkum þeirra höfunda, sem eru ríkisborgarar í sambandslandi, er
   sambandslandi heimilt að takmarka þá vernd, sem veitt er verkum höfunda,
   sem á útgáfudegi fyrstu útgáfu eru ríkisborgarar annars lands eða búa ekki
   að staðaldri í sambandslandi. Nú neytir land það, þar sem verk var fyrst
   gefið út, þessa réttar, og er þá öðrum sambandslöndum ekki skylt að veita
   því verki, sem þannig sætir sérstakri meðferð, meiri vernd en það nýtur í
   því sambandslandi, þar sem það var gefið út í fyrsta sinn.
           2. Engin takmörkun samkvæmt undanfarandi málsgrein skal skerða þau
   réttindi, sem höfundur hefur öðlast fyrir verk í sambandslandi og út voru
   gefin áður en takmörkunin kom til framkvæmda.
           3. Þau sambandslönd, sem takmarka viðurkenningu höfundarréttar
   samkvæmt þessari grein, skulu tilkynna það framkvæmdastjóra World
   Intellectual Property Organization (hér eftir nefndur
   ,,framkvæmdastjórinn``) með skriflegri yfirlýsingu, þar sem tilgreind séu
   þau lönd, sem veitt er takmörkuð vernd, og þær takmarkanir á rétti þeirra
   höfunda, sem eru ríkisborgarar í þeim löndum. Framkvæmdastjórinn skal
   þegar í stað skýra sambandslöndunum frá yfirlýsingunni.

                                   6. gr. a.
           1. Auk fjárhagslegra réttinda og jafnvel þótt höfundur hafi
   framselt þess konar réttindi, skal hann hafa rétt til að krefjast
   viðurkenningar á því, að hann sé höfundur verksins, og til að mótmæla
   hvers konar afbökunum, misþyrmingum eða öðrum breytingum á því eða annars
   konar spjöllum, sem skerða mundu heiður hans eða álit.
           2. Þau réttindi, sem höfundi eru veitt í 1. mgr., skulu haldast að
   honum látnum, a.m.k. þangað til fjárhagslegu réttindin falla niður, og
   skulu þau vera í höndum þeirra einstaklinga og stofnana, sem lög ákveða í
   landi, þar sem réttindanna er krafist. Þó skal þeim löndum, sem ekki hafa
   ákvæði í lögum sínum, þegar þau fullgilda samninginn eða gerast aðilar að
   honum, um vernd eftir lát höfundar fyrir öll þau réttindi, sem tilgreind
   eru í 1. mgr., heimilt að ákveða, að sum þeirra skuli falla niður að
   höfundi látnum.
           3. Lagaleg aðstoð til verndar réttindum þeim, sem fjallað er um í
   þessari grein, fer eftir lögum þess lands þar sem verndar er krafist.

                                     7. gr.
           1. Gildistími þeirrar verndar, sem sáttmáli þessi veitir, skal
   vera æviskeið höfundar og fimmtíu ár eftir lát hans.
           2. Þegar um er að ræða kvikmyndir, á hinn bóginn, geta
   sambandslöndin ákveðið, að gildistíma skuli ljúka fimmtíu árum eftir að
   kvikmynd hefur verið sýnd almenningi með leyfi höfundar, en ef þess konar
   sýning hefur ekki farið fram á fimmtíu árum frá gerð hennar, lýkur
   gildistímanum fimmtíu árum eftir gerð hennar.
           3. Þegar um er að ræða nafnlaus verk eða verk með dulnefni, lýkur
   gildistíma verndar þeirrar, sem sáttmáli þessi veitir, fimmtíu árum eftir
   að verkið hefur á löglegan hátt verið birt almenningi. En þegar dulnefnið,
   sem höfundur hefur valið sér, veldur engum vafa um, hver hann er, skal
   gildistími verndarinnar vera sá, sem til er tekinn í 1. mgr. Ef höfundur
   að nafnlausu verki eða að verki með dulnefni skýrir frá því, hver hann er,
   á áðurnefndu tímabili, skal gildistími verndarinnar vera sá, sem til er
   tekinn í 1. mgr. Sambandslöndunum er ekki skylt að vernda nafnlaus verk
   eða verk með dulnefni, ef ástæða er til að ætla, að höfundurinn hafi
   látist fyrir fimmtíu árum.
           4. Sambandslöndunum er áskilinn réttur til að kveða á með lögum um
   gildistíma verndar fyrir ljósmyndir og listiðnað, að svo miklu leyti, sem
   hann kann að njóta verndar sem listaverk. Gildistíminn skal þó ekki vera
   styttri en tuttugu og fimm ár frá því, að verkið var gert.
           5. Vernd sú eftir lát höfundar og verndin, sem veitt er í 2., 3.
   og 4. mgr., verður virk á dánardegi eða á þeim degi, þegar atburðir þeir
   verða, sem um er rætt í þessum málsgreinum, en gildistíminn skal þó jafnan
   talinn hefjast 1. janúar árið á eftir.
           6. Sambandslöndunum er heimilt að ákveða, að verndartíminn skuli
   vera lengri en til er tekinn í málsgreinunum að ofan.
           7. Þau sambandslönd, sem bundin eru af Rómarsamningi þessa
   sáttmála og hafa í lögum sínum, þeim sem í gildi voru við undirritun þessa
   samnings, ákvæði um skemmri gildistíma en til er tekinn í málsgreinunum að
   ofan, skulu mega halda þeim gildistíma, þegar þau fullgilda þennan samning
   eða gerast aðilar að honum.
           8. Gildistíminn skal jafnan fara eftir lögum þess lands, þar sem
   verndar er krafist. Þó skal hann ekki vera lengri en sá tími, sem til er
   tekinn í upprunalandi verksins, nema lög, þar sem verndar er krafist, mæli
   fyrir á annan hátt.

                                   7. gr. a.
           Ákvæði undanfarandi greinar skulu einnig gilda, þegar fleiri en
   einn er höfundur að verki, þannig að gildistíminn, sem talinn er frá láti
   höfundar, verði talinn frá láti þess, sem síðastur deyr.

                                     8. gr.
           Höfundar bókmennta- og listaverka, sem njóta verndar samkvæmt
   þessum sáttmála, skulu hafa einkarétt til að þýða eða leyfa þýðingar á
   verkum sínum, meðan réttur þeirra til frumverkanna nýtur verndar.

                                     9. gr.
           1. Höfundar bókmennta- og listaverka, sem njóta verndar samkvæmt
   þessum sáttmála, skulu hafa einkarétt til að leyfa eftirgerðir verkanna
   með hvaða aðferðum og í hvaða formi sem er.
           2. Sambandslöndunum er áskilinn réttur til að heimila með lögum,
   að eftirgerðir þessara verka skuli leyfðar í sérstökum tilfellum, enda
   brjóti þær ekki í bága við eðlilega hagnýtingu þeirra og hafi ekki í för
   með sér ósanngjarna röskun á lögmætum hagsmunum höfundar.
           3. Hvers konar upptaka á hljóðum eða myndum skal talin eftirgerð í
   merkingu þessa sáttmála.

                                    10. gr.
           1. Heimilt er að nota tilvitnanir úr verkum, sem þegar hafa verið
   löglega birt almenningi, enda sé notkunin í samræmi við þær venjur, sem
   teljast mega sanngjarnar, og gangi ekki lengra en tilgangurinn réttlætir;
   tekur þetta einnig til tilvitnana úr blaðagreinum og tímaritum, sem
   dagblöð birta sem útdrætti.
           2. Það er sambandslandanna að ákveða með lögum eða með sérstökum
   samningum, sem þegar eru fyrir hendi eða gerðir verða milli þeirra, að
   leyfilegt skuli að nota bókmennta- og listaverk við kennslu, svo sem með
   því, að birta myndir í bókum, lesa upp í útvarpi, eða gera upptökur í
   hljóðum eða myndum, enda sé ekki gengið lengra en tilgangurinn helgar og
   notkunin í samræmi við sanngjarnar venjur.
           3. Þegar verk eru notuð með þeim hætti, sem greint er frá í
   málsgreininni að ofan, skulu verkin nafngreind og eins nafn höfundar, ef
   það sést á þeim.

                                   10. gr. a.
           1. Sambandslöndunum er áskilinn réttur til að leyfa með lögum að
   almenningi séu birtar, í dagblöðum, í útvarpi eða um þráð, greinar, sem
   áður hafa birst í dagblöðum eða tímaritum, um þá þætti fjármála,
   stjórnmála og trúmála, sem efst eru á baugi, eða ef um þessi efni hefur
   áður verið fjallað í útvarpi, enda sé birting í blöðum, útvarpi og um þráð
   ekki gagngert áskilin öðrum. Heimilda skal jafnan getið greinilega. Ef
   þeirri skyldu er ekki fullnægt, skal fara um viðurlög við því eftir lögum
   þess lands, þar sem verndar er krafist.
           2. Sambandslöndunum er einnig áskilinn réttur til að kveða á um
   það með lögum með hvaða skilmálum megi, til þess að flytja almenningi
   fréttir af daglegum atburðum í myndum, í kvikmyndum, í útvarpi og um þráð,
   af tilliti til þess, sem réttlætist af tilgangi fréttaþjónustunnar, hafa
   eftir og birta almenningi bókmennta- eða listaverk, sem sjást eða heyrast,
   þegar atburðirnir verða.

                                    11. gr.
           1. Höfundar leikrita, söngleikja og tónverka hafa einkarétt til að
   leyfa:

           1. opinberan flutning verka sinna og með hvaða aðferðum eða hætti
           slíkur opinber flutningur skuli fara fram;
           2. hvers konar flutning almenningi á flutningi verka sinna.

           2. Höfundar leikrita og söngleikja skulu allan þann tíma, sem
   réttur helst til frumverkanna, njóta sömu réttinda varðandi þýðingar á
   þeim.

                                   11. gr. a.
           1. Höfundar bókmennta- og listaverka hafa einkarétt til að leyfa:

           1. að verk þeirra séu flutt í útvarpi eða flutt almenningi með
           hvers konar öðrum þráðlausum sendingum, í táknum, hljóðum eða
           myndum;
           2. hvers konar flutning almenningi, um þráð eða með endurflutningi
           útvarpsflutnings, ef um hann annast aðrir en verkið fluttu
           upphaflega;
           3. opinberan endurflutning á flutningi verksins í útvarpi, með
           hátalara eða öðrum samsvarandi tækjum, sem senda í táknum, með
           hljóðum eða í myndum.

           2. Það er sambandslandsins að ákveða með lögum skilyrði fyrir því,
   að unnt sé að beita réttindum þeim, sem getið er um í málsgreininni að
   ofan, en skilyrðin skulu einungis gilda í þeim löndum, sem skilyrðin hafa
   sett. Þau skulu með engu móti skerða siðferðilegan rétt höfundar, né
   heldur rétt hans til að fá sanngjarna þóknun, sem ákveðin skal af þeim
   aðila, sem til þess hefur vald, ef ekki næst samkomulag um hana.
           3. Ef ekki eru fyrirmæli um það í gagnstæða átt, skal leyfi, sem
   veitt hefur verið samkvæmt 1. mgr. þessarar greinar, ekki fela í sér
   heimild til upptöku á verki, sem flutt er í útvarpi, með tækjum til
   upptöku á hljóðum og myndum. Sambandslöndunum skal þó heimilt að setja með
   lögum reglur um bráðabirgðaupptökur, sem útvarpsstöð gerir með eigin
   tækjum til afnota við útvarpssendingar sínar. Má leyfa í slíkum lögum, að
   upptökur þessar skuli varðveittar í opinberum söfnum vegna sérstaks
   sögulegs gildis þeirra.

                                   11. gr. b.
           1. Höfundar bókmenntaverka hafa einkarétt til að leyfa:

           1. opinberan upplestur á verkum sínum og þess konar opinberan
           upplestur með hvaða hætti og tækjum sem er;
           2. hvers konar endurflutning almenningi á upplestri verka sinna.

           2. Höfundar bókmenntaverka skulu allan þann tíma, sem réttur helst
   til frumverkanna, njóta sömu réttinda varðandi þýðingar á þeim.

                                    12. gr.
           Höfundar bókmennta- eða listaverka skulu hafa einkarétt til að
   leyfa aðlaganir á þeim, útsetningar eða aðrar breytingar.

                                    13. gr.
           1. Hvert sambandsland getur sett hjá sér fyrirvara og skilyrði um
   einkarétt þann, sem veittur er höfundi tónverks og höfundi texta, þegar
   hinn síðarnefndi hefur samþykkt upptöku textans með tónverkinu, til að
   leyfa hljóðupptöku á því tónverki með slíkum texta, ef um hann er að ræða.
   En allir slíkir fyrirvarar og skilyrði skulu aðeins gilda í þeim löndum,
   sem þau hafa sett, og með engu móti skerða rétt þessara höfunda til að fá
   sanngjarna þóknun, sem ákveðin skal af þeim aðila, sem til þess hefur
   vald, ef ekki næst um hana samkomulag.
           2. Upptökum á tónverkum, sem gerðar hafa verið í sambandslandi
   samkvæmt 3. mgr. 13. gr. sáttmálanna, sem undirritaðir voru í Róm 2. júní
   1928 og í Brüssel 26. júní 1948, má framleiða eftir í því landi án leyfis
   höfundar tónverksins, þar til liðin eru tvö ár frá því að það land verður
   bundið af samningi þessum.
           3. Upptökur, sem gerðar hafa verið samkvæmt 1. og 2. mgr. þessarar
   greinar og fluttar hafa verið án leyfis hlutaðeigandi aðila til lands, þar
   sem þær eru taldar brjóta í bága við upptökuréttindi, má gera upptækar.

                                    14. gr.
           1. Höfundar bókmennta- og listaverka hafa einkarétt til að leyfa:

           1. aðlögun og eftirgerð verkanna fyrir kvikmyndir og dreifingu
           þeirra, þegar þau hafa verið þannig aðlöguð og eftirgerð;
           2. opinberan flutning og flutning almenningi um þráð á verkum, sem
           þannig hafa verið aðlöguð og eftirgerð.

           2. Ef kvikmynd, sem gerð er eftir bókmennta- eða listaverki, er
   breytt í hvers konar annað listrænt form, skal það, án þess að skertur sé
   réttur höfundar kvikmyndarinnar til að veita leyfi, háð leyfi höfundanna
   að frumverkunum.
           3. Ákvæði 1. mgr. 13. gr. skulu ekki eiga við.

                                   14. gr. a.
           1. Kvikmynd skal njóta verndar sem frumverk, en að óskertum
   höfundarrétti til þeirra verka, sem við gerð hennar kunna að hafa verið
   aðlöguð eða eftirgerð. Eigandi höfundarréttar að kvikmynd skal njóta sama
   réttar og höfundar frumverkanna, þar með talin þau réttindi, sem tilgreind
   eru í undanfarandi grein.
           2. a. Um eignarrétt að höfundarrétti að kvikmynd fer eftir lögum
   þess lands, þar sem verndar er krafist.

           b. Ef um það er að ræða á hinn bóginn, að sambandslönd hafa
           ákveðið í lögum sínum, að til eigenda höfundarréttar að kvikmyndum
           skuli taldir þeir höfundar, sem lagt hafa fram skerf til að gera
           hana, þá er slíkum höfundum, ef þeir hafa tekið að sér að leggja
           fram slíkan skerf og ekki er um að ræða gagnstæðan eða sérstakan
           áskilnað, óheimilt að banna framleiðslu kvikmyndarinnar, dreifingu
           hennar, opinberan flutning, þess konar flutning um þráð eða í
           útvarpi, eða hvers konar annan flutning hennar almenningi, eða að
           textar séu sýndir, eða að aðrir séu látnir leggja leikendum tal í
           munn.
           c. Það fer eftir lögum í landi, þar sem höfundur kvikmyndar hefur
           aðalstöðvar sínar eða býr að staðaldri, hvort samningur um framlag
           höfunda, eða annars konar gerningur um sama efni, skuli vera
           skriflegur til að beitt verði ákvæði b-liðsins. En
           sambandslöndunum, þar sem verndar er krafist, er heimilt að ákveða
           með lögum, að skriflegur samningur eða annars konar skriflegur
           gerningur sama efnis skuli vera um umrætt framlag. Lönd þau, sem
           ákvæði hafa í þessa átt, skulu tilkynna það framkvæmdastjóranum
           með skriflegri yfirlýsingu, og skal hann þegar í stað skýra öllum
           öðrum sambandslöndum frá henni.
           d. Með ,,gagnstæðum eða sérstökum`` áskilnaði er átt við hvers
           konar skilyrði til takmörkunar, sem máli skipta um umrætt framlag.

           3. Ef landslög mæla ekki fyrir á annan veg, skulu ákvæði b-liðs 2.
   mgr. hér að ofan ekki taka til höfunda að handritum fyrir myndatökur,
   samtalshandritum og tónverkum, sem samin hafa verið fyrir kvikmyndir, né
   heldur til aðalleikstjóra þeirra. En þau sambandslönd, sem ekki hafa í
   lögum sínum ákvæði um gildi umrædds b-liðs 2. mgr. um umræddan leikstjóra,
   skulu tilkynna það framkvæmdastjóranum með skriflegri yfirlýsingu, og skal
   hann þegar í stað skýra öllum öðrum sambandslöndum frá henni.

                                   14. gr. b.
           1. Höfundur eða, ef hann er látinn, þeir einstaklingar eða
   stofnanir, sem til þess er veitt heimild í landslögum, skulu að því, er
   tekur til frumlistaverka og frumhandrita rithöfunda og tónskálda, eiga
   óframseljanlegan rétt til hlutdeildar í sérhverri sölu verksins, sem fram
   fer eftir fyrsta framsal höfundar þess.
           2. Verndar þeirrar, sem undanfarandi málsgrein veitir, verður því
   aðeins krafist í sambandslandi, að löggjöf í landi höfundar leyfi það, og
   aðeins að því marki, sem leyft er í landi, þar sem verndarinnar er
   krafist.
           3. Fyrirkomulag á innheimtu og fjárhæðir skulu ákveðnar með
   landslögum.

                                    15. gr.
           1. Til þess að höfundur að bókmennta- eða listaverki, sem verndar
   nýtur samkvæmt þessum sáttmála, verði talinn slíkur höfundur, þegar sönnun
   fyrir hinu gagnstæða liggur ekki fyrir, og geti því höfðað mál í
   sambandslandi vegna réttarskerðingar, er nægilegt, að nafn hans komi fram
   á verkinu á venjulegan hátt. Skal ákvæði þessarar málsgreinar gilda,
   jafnvel þótt nafn höfundar sé dulnefni, ef dulnefnið veldur engum vafa um,
   hver hann er.
           2. Ef sönnun fyrir hinu gagnstæða liggur ekki fyrir, skal sá
   einstaklingur eða fyrirtæki, sem nafngreint er í kvikmynd með venjulegum
   hætti, talið hafa gert hana.
           3. Ef um er að ræða önnur nafnlaus verk eða önnur verk undir
   dulnefni en þau, sem um getur í 1. mgr. að ofan, skal sá útgefandi, sem
   nafngreindur er á verkinu, talinn umboðsmaður höfundar, nema sönnun fyrir
   hinu gagnstæða liggi fyrir, og skal honum sem slíkum heimilt að vernda
   réttindi höfundar og framfylgja þeim. Ákvæði þessarar málsgreinar gilda
   ekki, þegar höfundur hefur gefið sig fram og sannað staðhæfingu sína um
   það, að hann sé höfundur verksins.
           4. a. Þegar um er að ræða verk, sem ekki hafa verið gefin út, og
   höfundur er óþekktur en allar ástæður til að ætla, að hann sé ríkisborgari
   í sambandslandi, skal með lögum í því landi heimilt að tilnefna fullgildan
   aðila, sem komi fram fyrir hönd höfundar og hafi heimild til að vernda
   réttindi hans og framfylgja þeim í sambandslandinu.

           b. Sambandslönd þau, sem gefa út slíkar tilnefningar samkvæmt
           skilmálum þessa ákvæðis, skulu tilkynna framkvæmdastjóranum það
           með skriflegri yfirlýsingu, sem hafi að geyma allar upplýsingar um
           þann aðila, sem þannig hefur verið tilnefndur. Skal
           framkvæmdastjórinn, þegar í stað skýra öllum öðrum sambandslöndum
           frá tilkynningunni.

                                    16. gr.
           1. Eignarupptaka á ólögmætum eftirgerðum skal heimil í öllum
   sambandslöndum, þar sem verkið er lögverndað.
           2. Ákvæði undanfarandi málsgreinar skulu einnig gilda um
   eftirgerðir, er koma frá löndum, þar sem verkið nýtur ekki verndar eða er
   hætt að njóta verndar.
           3. Upptaka skal fara fram eftir lögum í hverju landi.

                                    17. gr.
           Ákvæði þessa sáttmála geta á engan hátt haft áhrif á rétt
   ríkisstjórnar sambandslands til að leyfa, hafa eftirlit með eða banna með
   lögum eða reglugerðum útbreiðslu, flutning eða sýningu á hvers konar verki
   eða framleiðslu, þegar aðila, sem til þess er bær, finnst nauðsynlegt að
   beita þeim rétti.

                                    18. gr.
           1. Sáttmáli þessi tekur til allra þeirra verka, sem við gildistöku
   hans eru enn ekki orðin almenningseign í upprunalandi verksins, vegna þess
   að verndartímabil þess er á enda.
           2. Ef verk hefur á hinn bóginn orðið almenningseign í landi, þar
   sem verndar er krafist, fyrir þá sök, að verndartímabil það, sem því áður
   var veitt, er á enda, skal það ekki öðlast vernd á nýjan leik.
           3. Gildi þessarar reglu skal víkja fyrir hverjum þeim ákvæðum í
   sérstökum samningum um það efni, sem fyrir hendi eru eða gerðir verða
   milli sambandslandanna. Ef slík ákvæði eru ekki til, skulu þau lönd sem
   hlut eiga að máli, ákveða hvert fyrir sig skilyrðin fyrir gildi reglunnar.
           4. Framangreind ákvæði skulu einnig gilda um nýja aðila að
   sambandinu og um þau tilvik, þegar verndartími er lengdur samkvæmt ákvæðum
   7. gr. eða með því, að fallið er frá fyrirvörum.

                                    19. gr.
           Ekki skulu ákvæði þessa sáttmála girða fyrir það, að krafist sé
   víðtækari verndar, sem í té kann að vera látin í lögum sambandslands.

                                    20. gr.
           Ríkisstjórnir sambandslandanna áskilja sér rétt til að gera
   sérstaka samninga sín í milli, að svo miklu leyti sem slíkir samningar
   veita höfundum víðtækari réttindi en sáttmálinn, eða hafa að geyma önnur
   ákvæði, sem ekki brjóta í bága við hann. Ákvæði þau í samningum, sem fyrir
   eru, sem fullnægja þessum skilyrðum, skulu halda gildi sínu.

                                    21. gr.
           1. Sérstök ákvæði um þróunarlöndin er að finna í viðaukanum.
           2. Viðaukinn er óaðskiljanlegur hluti þessa samnings, sbr. þó
   ákvæði b-liðs 1. mgr. 28. gr.

                                    22. gr.
           1. a. Þau sambandslönd, sem bundin eru af ákvæðum 22.--26. gr.,
   skulu stofna með sér sambandsþing.

           b. Fyrir ríkisstjórn hvers lands skal vera einn fulltrúi, og má
           hann hafa sér til aðstoðar varafulltrúa, ráðgjafa og sérfræðinga.
           c. Kostnað við sendinefnd greiði sú ríkisstjórn, sem nefndina
           hefur tilnefnt.

           2. a. Sambandsþingið skal:

           1. fjalla um öll þau málefni, er það varða, að sambandinu sé
           haldið við lýði, þróun þess og framkvæmd þessa sáttmála;
           2. gefa fyrirmæli International Bureau of Intellectual Property
           (hér eftir nefnd ,,alþjóðaskrifstofan``), sem getið er um í
           Samþykktinni um stofnun The World Intellectual Property
           Organization (hér eftir nefnd ,,alþjóðasamtökin``), um undirbúning
           að ráðstefnum til endurskoðunar, enda sé tekið viðeigandi tillit
           til hvers konar athugasemda þeirra sambandslanda, sem ekki eru
           bundin af 22.--26. gr.;
           3. endurskoða og samþykkja skýrslur og störf framkvæmdastjóra
           alþjóðasamtakanna, þau sem sambandið varða, og gefa honum öll
           nauðsynleg fyrirmæli um málefni, sem það hefur vald til að segja
           fyrir um;
           4. kjósa í framkvæmdanefnd sambandsþingsins;
           5. endurskoða og samþykkja skýrslur og störf
           framkvæmdanefndarinnar og gefa henni fyrirmæli;
           6. gera framkvæmdaáætlun og samþykkja fjárlög sambandsins til
           þriggja ára í senn og samþykkja endanlega reikninga;
           7. samþykkja reglur um fjármál sambandsins;
           8. koma á fót þeim sérfræðinganefndum og starfshópum, sem
           nauðsynlegir eru vegna starfsemi sambandsins;
           9. ákveða hvaða löndum utan sambandsins og hvaða stjórnardeildum
           eða alþjóðlegum stofnunum, þótt ekki séu stjórnarstofnanir, skuli
           leyft að hafa áheyrnarfulltrúa á fundum þess;
           10. samþykkja breytingar á 22.--26. gr.;
           11. gera hverja þá aðra ráðstöfun, sem við á og til þess er
           fallin, að stuðla að tilgangi sambandsins;
           12. framkvæma önnur þau störf, sem til heyra samkvæmt þessum
           sáttmála;
           13. beita þeim rétti, sem því er veittur í Samþykktinni um stofnun
           alþjóðasamtakanna, ef það samþykkir það.

                        b. Þegar um er að ræða málefni, sem einnig varða
                        hagsmuni annarra sambanda, sem alþjóðasamtökin
                        stjórna, skal sambandsþingið taka ákvarðanir sínar,
                        eftir að það hefur leitað ráða samræmingarnefndar
                        alþjóðasamtakanna.

           3. a. Hvert aðildarríki sambandsþingsins fer með eitt atkvæði.

           b. Þingfundir eru lögmætir, ef fulltrúar fyrir helming
           aðildarríkja sambandsþingsins sækja fund.
           c. Sambandsþingið getur samþykkt ákvarðanir þrátt fyrir ákvæði
           b-liðsins, ef þingfund sækja færri en helmingur fulltrúa
           aðildarríkja sambandsþingsins en þó þriðjungur þeirra eða fleiri,
           en allar slíkar ákvarðanir, að undanskildum ákvörðunum um eigin
           þingsköp, skulu því aðeins taka gildi, að fullnægt sé eftirtöldum
           skilyrðum. Alþjóðaskrifstofan skal tilkynna umræddar ákvarðanir
           þeim aðildarríkjum sambandsþingsins, sem ekki áttu fulltrúa á
           fundi, og gefa þeim kost á að láta atkvæði sitt skriflega í ljós,
           eða að þeir greiði ekki atkvæði, innan þriggja mánaða frá
           dagsetningu tilkynningarinnar. Ef tala þeirra aðildarríkja, sem
           þannig hafa greitt atkvæði, eða ekki greitt atkvæði, nær í lok
           þess tímabils þeirri tölu aðildarríkja, sem á vantaði til að
           þingfundurinn hefði verið lögmætur, skulu slíkar ákvarðanir taka
           gildi, ef þær hafa jafnframt náð tilskildum meirihluta.
           d. Til að samþykkja ákvarðanir sambandsþingsins þarf tvo þriðju
           hluta greiddra atkvæða, sbr. þó ákvæði 2. mgr. 26. gr.
           e. Það teljast ekki greidd atkvæði, ef setið er hjá.
           f. Fulltrúi getur aðeins verið umboðsmaður fyrir eitt land og
           aðeins greitt atkvæði í nafni þess.
           g. Sambandslöndum, sem ekki eru aðilar að sambandsþinginu, skal
           leyft að senda áheyrnarfulltrúa.

           4. a. Halda skal reglulegt sambandsþing þriðja hvert almanaksár og
   framkvæmdastjórinn kveðja til þess á sama tíma og sama stað og
   allsherjarþing alþjóðasamtakanna er haldið, nema þegar sérstaklega stendur
   á.

           b. Sambandsþingið skal heyja aukaþing samkvæmt kvaðningu
           framkvæmdastjórans að beiðni framkvæmdanefndarinnar eða að beiðni
           eins fjórða hluta aðildarríkja sambandsþingsins.

           5. Sambandsþingið setur sér eigin þingsköp.

                                    23. gr.
           1. Sambandsþingið skal hafa framkvæmdanefnd.
           2. a. Framkvæmdanefndin skal skipuð fulltrúum þeirra ríkja, sem
   sambandsþingið hefur valið úr hópi aðildarríkja sambandsþingsins. Þá skal
   land það, þar sem aðalstöðvar alþjóðasamtakanna eru, enn fremur eiga
   sjálfkrafa sæti í nefndinni, sbr. þó b-lið 7. mgr. 25. gr.

           b. Ríkisstjórn hvers aðildarríkis framkvæmdanefndarinnar skal eiga
           þar fulltrúa, en honum til aðstoðar mega vera varafulltrúar,
           ráðgjafar og sérfræðingar.
           c. Kostnað við sendinefnd greiði sú ríkisstjórn, sem nefndina
           hefur tilnefnt.

           3. Aðildarríki framkvæmdanefndarinnar skulu vera einn fjórði hluti
   af aðildarríkjum sambandsþingsins. Við ákvörðun tölu nefndarmanna skal
   afgangi, þegar deilt hefur verið með fjórum, sleppt.
           4. Við kosningu fulltrúa í framkvæmdanefndina skal sambandsþingið
   taka hæfilegt tillit til sanngjarnrar skiptingar út frá landfræðilegri
   legu og til nauðsynja þeirra ríkja, sem aðilar eru að sérstökum samningum,
   er gerðir kynnu að verða á vegum sambandsins, á að vera meðal þeirra
   ríkja, sem sæti eiga í framkvæmdanefndinni.
           5. a. Fulltrúar í framkvæmdanefndinni hefja störf í lok
   sambandsþingsins, sem kaus þá, en ljúka störfum í lok næsta reglulegs
   sambandsþings.

           b. Heimilt er að endurkjósa fulltrúa í framkvæmdanefndina, en ekki
           fleiri en tvo þriðju þeirra.
           c. Sambandsþingið setur reglur í einstökum atriðum um kosningu og
           hugsanlega endurkosningu fulltrúa í framkvæmdanefndina.

           6. a. Framkvæmdanefndin skal:

           1. gera uppkast að dagskrá sambandsþingsins;
           2. leggja fyrir sambandsþingið tillögur um uppkast það að
           framkvæmdaáætlun og þriggja ára fjárlögum, sem framkvæmdastjórinn
           hefur undirbúið;
           3. samþykkja sérstök árleg fjárlög og framkvæmdaáætlanir, sem
           framkvæmdastjórinn hefur undirbúið, enda séu þær innan marka
           framkvæmdaáætlunarinnar og þriggja ára fjárlaganna;
           4. leggja fyrir sambandsþingið með viðeigandi athugasemdum
           starfsskýrslur framkvæmdastjórans og árlegar skýrslur
           endurskoðenda um reikningana;
           5. gera allar nauðsynlegar ráðstafanir, í samræmi við ákvarðanir
           sambandsþingsins og með hliðsjón af þeim kringumstæðum, sem fyrir
           hendi kunna að verða milli tveggja reglulegra sambandsþinga, til
           að tryggja það, að framkvæmdastjórinn framfylgi framkvæmdaáætlun
           sambandsins;
           6. framkvæma önnur þau störf, sem nefndinni eru falin samkvæmt
           þessum sáttmála.

                        b. Þegar um er að ræða málefni, sem einnig varða
                        hagsmuni annarra sambanda, sem alþjóðasamtökin
                        stjórna, skal framkvæmdanefndin taka ákvarðanir
                        sínar, eftir að leitað hefur verið ráða
                        samræmingarnefndar alþjóðasamtakanna.

           7. a. Framkvæmdanefndin skal halda reglulegan fund einu sinni á
   ári samkvæmt kvaðningu framkvæmdastjórans, og er æskilegt, að sá fundur sé
   haldinn á sama tíma og sama stað og fundur samræmingarnefndar
   alþjóðasamtakanna.

           b. Framkvæmdanefndin skal halda aukafundi samkvæmt kvaðningu
           framkvæmdastjórans, annað hvort að frumkvæði hans sjálfs eða
           samkvæmt beiðni formanns nefndarinnar eða eins fjórða hluta
           nefndarmanna.

           8. a. Hvert aðildarríki framkvæmdanefndarinnar fer með eitt
   atkvæði.

           b. Fundir eru lögmætir, þegar helmingur nefndarmanna sækir fund.
           c. Einfaldur meirihluti greiddra atkvæða ræður úrslitum mála.
           d. Það teljast ekki greidd atkvæði, ef setið er hjá.
           e. Nefndarmaður getur aðeins verið fulltrúi fyrir eitt land og
           aðeins greitt atkvæði í nafni þess.

           9. Sambandslöndum, sem ekki eiga fulltrúa í framkvæmdanefndinni,
   skal leyft að senda áheyrnarfulltrúa.
           10. Framkvæmdanefndin setur sér eigin þingsköp.

                                    24. gr.
           1. a. Alþjóðaskrifstofan hefur með höndum framkvæmdastörf fyrir
   sambandið og tekur við af sambandsskrifstofunni, sem stofnuð var samkvæmt
   Alþjóðasáttmálanum til verndar eignarréttindum á sviði iðnaðar.

           b. Alþjóðaskrifstofunni ber einkum að annast skrifstofuhald fyrir
           hinar ýmsu stofnanir sambandsins.
           c. Framkvæmdastjóri alþjóðasamtakanna skal vera framkvæmdastjóri
           sambandsins og koma fram fyrir þess hönd.

           2. Alþjóðaskrifstofan skal viða að sér upplýsingum, er varða vernd
   höfundarréttar, og gefa þær út. Skulu sambandslöndin þegar í stað tilkynna
   skrifstofunni um öll ný lög og opinber fyrirmæli um vernd höfundarréttar.
           3. Alþjóðaskrifstofan skal gefa út mánaðarrit.
           4. Alþjóðaskrifstofan veitir sambandslöndunum samkvæmt beiðni
   þeirra upplýsingar um málefni, sem varða vernd höfundarréttar.
           5. Alþjóðaskrifstofan skal annast rannsóknir og láta í té
   þjónustu, sem stuðli að því að auðvelda vernd höfundarréttar.
           6. Framkvæmdastjórinn og þeir starfsmenn, sem hann tilnefnir,
   skulu án atkvæðisréttar sitja fundi sambandsþingsins,
   framkvæmdanefndarinnar og annarra sérfræðinganefnda og starfshópa.
   Framkvæmdastjórinn eða starfsmaður, sem hann tilnefnir, skulu sjálfkrafa
   vera ritarar þessara aðila.
           7. a. Alþjóðaskrifstofan skal samkvæmt fyrirmælum sambandsþingsins
   og í samvinnu við framkvæmdanefndina annast undirbúning að ráðstefnum til
   endurskoðunar á ákvæðum sáttmálans öðrum en 22.--26. gr.

           b. Alþjóðaskrifstofunni er heimilt að ráðfæra sig við
           stjórnardeildir og alþjóðlegar stofnanir, þótt ekki séu á vegum
           ríkisstjórna, varðandi undirbúning að ráðstefnum til
           endurskoðunar.
           c. Framkvæmdastjórinn og þeir starfsmenn, sem hann tilnefnir,
           skulu taka þátt í umræðum á þessum ráðstefnum, en hafa ekki
           atkvæðisrétt.

           8. Alþjóðaskrifstofan skal framkvæma önnur þau verkefni, sem henni
   verða falin.

                                    25. gr.
           1. a. Sambandið skal hafa fjárlög.

           b. Í fjárlögum sambandsins skulu meðtaldar tekjur og gjöld
           sambandsins beinlínis, framlag þess til sameiginlegs kostnaðar
           sambandanna og, þegar þannig stendur á, fjárhæð sú, sem veitt er
           til að standast kostnað af ráðstefnu alþjóðasamtakanna.
           c. Sá kostnaður, sem ekki verður rakinn til sambandsins eingöngu,
           heldur einnig til eins eða fleiri sambanda, sem stjórnað er af
           alþjóðasamtökunum, skal talinn sameiginlegur kostnaður. Hlutdeild
           sambandsins í þessum kostnaði skal fara eftir þeim hag, sem
           sambandið hefur af honum.

           2. Fjárlög sambandsins skulu þannig úr garði gerð, að tekið sé
   hæfilegt tillit til þarfarinnar á að samræma þau fjárhagsáætlunum annarra
   sambanda, sem alþjóðasamtökin stjórna.
           3. Fjárlögum sambandsins koma tekjur með eftirtöldum hætti:

           1. framlög sambandslandanna;
           2. laun og greiðslur fyrir þjónustu, sem alþjóðaskrifstofan lætur
           í té á vegum sambandsins;
           3. sala á ritum alþjóðaskrifstofunnar varðandi sambandið og
           höfundarlaun fyrir þau;
           4. gjafir, arfur og styrkir;
           5. leigur, vextir og ýmsar aðrar tekjur.

           4. a. Sambandslöndunum skal skipt í flokka til ákvörðunar á
   framlagi þeirra til fjárlaganna, og skulu sambandslöndin greiða ársframlög
   á grundvelli einingartölu, sem þannig er ákveðin:

   I.   flokkur 25
   II.  flokkur 20
   III. flokkur 15
   IV.  flokkur 10
   V.   flokkur 5
   VI.  flokkur 3
   VII. flokkur 1

           b. Ef sambandsland hefur ekki þegar tilkynnt um það, skal það um
           leið og það afhendir fullgildingar- eða aðildarskjöl tilkynna,
           hvar í flokki það vilji vera. Sambandslandi er heimilt að skipta
           um flokk. Ef það kýs að fara í lægri flokk, verður það að tilkynna
           það sambandsþinginu á reglulegu þingi þess. Tekur breytingin gildi
           frá byrjun næsta almanaksárs eftir reglulegt þing.
           c. Ársframlag sambandslands skal vera eins hár hluti af þeirri
           fjárhæð, sem sambandslöndin öll leggja til árlegum fjárlögum þess,
           eins og einingartala sambandslands er hár hluti af samanlagðri
           einingartölu allra landanna, sem framlög greiða.
           d. Framlögin falla í gjalddaga 1. janúar ár hvert.
           e. Ef land er í vanskilum um greiðslu framlags síns, skal það ekki
           hafa atkvæðisrétt í neinum þeim samtökum sambandsins, sem það
           tekur þátt í, ef fjárhæð sú, sem það er í vanskilum um, nemur þeim
           framlögum, sem því var alls skylt að greiða fyrir tvö síðustu ár,
           eða hærri fjárhæð. Hverjum samtökum sambandsins er þó heimilt að
           leyfa því landi að fara áfram með atkvæðisrétt í þeim samtökum, ef
           og svo lengi sem þau þykjast fullviss um, að greiðsludrátturinn
           stafi af sérstökum og óviðráðanlegum ástæðum.
           f. Ef fjárlög hafa ekki verið samþykkt fyrir byrjun næsta
           reikningstímabils, skal farið eftir fjárlögum fyrra árs í samræmi
           við ákvæði fjármálareglugerðarinnar.

           5. Reiknað skal út hver laun og greiðslur séu útistandandi fyrir
   þjónustu, sem alþjóðaskrifstofan hefur látið í té á vegum sambandsins, og
   skal framkvæmdastjórinn annast um að tilkynna það sambandsþinginu og
   framkvæmdanefndinni.
           6. a. Sambandið skal hafa framkvæmdasjóð, og skal hann stofnaður
   með einni greiðslu frá hverju sambandslandi. Ef sjóðurinn verður
   ófullnægjandi, skal sambandsþingið ákveða um aukningu hans.

           b. Byrjunarframlag hvers lands til umrædds sjóðs, eða þátttaka
           þess í aukningu hans, skal vera ákveðið hlutfall af ársframlagi
           landsins á því ári, sem sjóðurinn er stofnaður eða aukningin
           ákveðin.
           c. Hlutföllin og greiðsluskilmálar skulu ákveðnir af
           sambandsþinginu samkvæmt tillögum framkvæmdastjórans og eftir að
           það hefur leitað ráða samræmingarnefndar alþjóðasamtakanna.

           7. a. Í samningi þeim um aðalstöðvarnar, sem gerður er við landið,
   þar sem þær hafa aðsetur, skal tekið fram, að jafnan þegar
   framkvæmdasjóðurinn verði ófullnægjandi, skuli það land leggja honum fé.
   Um fjárhæð þessa framlags og skilmálana fyrir veitingu þess skulu gerðir
   sérstakir samningar hverju sinni milli landsins og alþjóðasamtakanna.
   Meðan á landinu hvílir sú skylda, að láta slík framlög í té, skal það
   sjálfkrafa hafa sæti í framkvæmdanefndinni.

           b. Land það, sem um getur í a-lið, og alþjóðasamtökin hafa hvort
           um sig rétt til að segja upp samningnum um framlagsskylduna með
           skriflegri tilkynningu. Tekur uppsögnin gildi eftir þrjú ár frá
           lokum þess árs, þegar tilkynning var send.

           8. Eitt eða fleiri sambandslönd eða utan að komandi endurskoðendur
   skulu annast endurskoðun reikninganna í samræmi við ákvæði
   fjármálareglugerðarinnar. Skulu þeir tilnefndir af sambandsþinginu með
   samþykki þeirra.

                                    26. gr.
           1. Land, sem á aðild að sambandsþinginu, framkvæmdanefndin og
   framkvæmdastjórinn geta hver um sig borið fram tillögur til breytingar á
   22., 23., 24. og 25. gr., svo og um breytingar á þessari grein. Skal
   framkvæmdastjórinn tilkynna slíkar tillögur þeim löndum, sem aðild eiga að
   sambandsþinginu, a.m.k. sex mánuðum áður en þær verða teknar þar til
   meðferðar.
           2. Breytingar á greinum þeim, sem rætt er um í 1. mgr., skulu
   samþykktar af sambandsþinginu, og þarf til þess þrjá fjórðu hluta greiddra
   atkvæða. Þó þarf fjóra fimmtu hluta greiddra atkvæða til að breyta 22. gr.
   og þessari grein.
           3. Breytingar á greinum þeim, sem rætt er um í 1. mgr., taka gildi
   einum mánuði eftir að framkvæmdastjórinn hefur fengið í hendur skriflegar
   tilkynningar um það frá þremur fjórðu hlutum landa þeirra, sem aðild áttu
   að sambandsþinginu, þegar breytingarnar voru þar samþykktar, að þær hafi
   verið samþykktar á stjórnskipulegan hátt í landi því, sem hlut á að máli.
   Sérhver breyting á þessum greinum, sem þannig er samþykkt, skal vera
   bindandi fyrir öll þau lönd, sem aðild eiga að sambandsþinginu, þegar
   breytingin tekur gildi, eða verða síðar aðilar að því. Þó skal hver sú
   breyting, sem felur í sér aukningu á fjárskuldbindingum landanna, einungis
   binda þau lönd, sem hafa tilkynnt um samþykki sitt til þeirrar breytingar.

                                    27. gr.
           1. Sáttmáli þessi skal tekinn til endurskoðunar í því skyni, að
   lagðar verði fram tillögur til endurbóta á kerfi sambandsins.
           2. Fulltrúar sambandslandanna skulu í þessu skyni halda með sér
   ráðstefnur í sambandslöndunum hverju á eftir öðru.
           3. Breytingar á samningi þessum, þar með taldar breytingar á
   viðaukanum, verða aðeins samþykktar með samhljóða greiddum atkvæðum, sbr.
   þó ákvæði 26. gr. um breytingar á ákvæðum 22.--26. gr.

                                    28. gr.
           1. a. Hvert það sambandsland, sem hefur undirritað þennan samning,
   getur fullgilt hann, og ef það hefur ekki undirritað hann, getur það gerst
   aðili að honum. Fullgildingar- og aðildarskjöl skulu afhent
   framkvæmdastjóranum.

           b. Sérhvert sambandsland getur lýst því yfir í fullgildingar- eða
           aðildarskjölum sínum, að fullgilding þess eða aðildarákvörðun taki
           ekki til 1.--21. gr. eða til viðaukans, þó þannig, að ef umrætt
           land hefur áður gefið yfirlýsingu samkvæmt 1. mgr. VI. gr.
           viðaukans, getur það aðeins lýst því yfir í skjölum sínum, að
           fullgilding þess eða aðildarákvörðun taki ekki til 1.--20. gr.
           c. Hvert það sambandsland, sem í fullgildingar- eða aðildarskjölum
           sínum hefur í samræmi við ákvæði b-liðsins undanþegið sig þeim
           ákvæðum, sem þar er vísað til, getur síðar ákveðið, að fullgilding
           þess eða aðildarákvörðun skuli taka til þeirra ákvæða. Skal
           yfirlýsing þess efnis afhent framkvæmdastjóranum.

           2. a. 1.--21. gr. og viðaukinn öðlast gildi, þegar liðnir eru þrír
   mánuðir frá því, að fullnægt hefur verið báðum eftirfarandi skilyrðum:

           1. þegar a.m.k. fimm sambandslönd hafa fullgilt þennan samning eða
           gerst aðilar að honum, án þess að hafa gefið út yfirlýsingu
           samkvæmt b-lið 1. mgr., og
           2. þegar Frakkland, Spánn, Stóra-Bretland, Norður-Írland og
           Bandaríkin eru orðin bundin af Almenna höfundarréttarsáttmálanum
           (Universal Copyright Convention) eftir þá endurskoðun, sem fram
           fór á honum í París 24. júlí 1971.

                        b. Gildistakan, sem um er rætt í a-lið, skal eiga við
                        þau sambandslönd, sem a.m.k. þremur mánuðum fyrir
                        gildistökuna hafa skilað fullgildingar- eða
                        aðildarskjölum, sem ekki hafa að geyma yfirlýsingu
                        samkvæmt b-lið 1. mgr.
                        c. Að því er varðar hvert það sambandsland, sem
                        b-liður þessarar málsgreinar tekur ekki til, sem
                        fullgildir eða gerist aðili að þessum samningi, án
                        þess að gefa yfirlýsingu samkvæmt b-lið 1. mgr., skal
                        1.--21. gr. og viðaukinn öðlast gildi eftir þrjá
                        mánuði frá þeim degi, að framkvæmdastjórinn hefur
                        tilkynnt um afhendingu á viðeigandi fullgildingar-
                        eða aðildarskjölum, nema tiltekin hafi verið síðari
                        dagsetning í þeim skjölum, sem afhent hafa verið. Í
                        síðara tilvikinu skulu 1.--21. gr. og viðaukinn
                        öðlast gildi gagnvart því landi á þeim degi, sem
                        þannig er tiltekinn.
                        d. Ákvæði stafliða a--c hafa ekki áhrif á gildi VI.
                        gr. viðaukans.

           3. Að því er varðar hvert það sambandsland, sem fullgildir eða
   gerist aðili að þessum samningi, með eða án yfirlýsingar samkvæmt b-lið 1.
   mgr., skal 22.--38. gr. öðlast gildi eftir þrjá mánuði frá þeim degi, að
   framkvæmdastjórinn hefur tilkynnt um afhendingu á viðeigandi
   fullgildingar- eða aðildarskjölum, nema tiltekin hafi verið síðari
   dagsetning í skjölum þeim, sem afhent hafa verið. Í síðara tilvikinu skulu
   22.--38. gr. öðlast gildi gagnvart því landi á þeim degi, sem þannig er
   tiltekinn.

                                    29. gr.
           1. Hvert það land, sem er utan við sambandið, getur gerst aðili að
   þessum samningi og orðið þannig aðili að sáttmálanum og meðlimur
   sambandsins. Aðildarskjöl skulu afhent framkvæmdastjóranum.
           2. a. Að því er varðar sérhvert land utan sambandsins, öðlast
   sáttmáli þessi gildi þremur mánuðum eftir þann dag, að framkvæmdastjórinn
   hefur tilkynnt um afhendingu á aðildarskjali, nema síðari dagur hafi verið
   tiltekinn í skjali því, sem afhent hefur verið, sbr. þó staflið b. Í
   síðara tilvikinu skal sáttmálinn öðlast gildi gagnvart því landi á þeim
   degi, sem þannig er tiltekinn.

           b. Ef gildistakan samkvæmt staflið a á sér stað á undan gildistöku
           1.--21. gr. og gildistöku viðaukans samkvæmt a-lið 2. mgr. 28.
           gr., skal landið á meðan vera bundið af 1.--20. gr.
           Brüsselsamningsins í stað þess að vera bundið af 1.--21. gr. og
           viðaukanum.

                                   29. gr. a.
           Fullgilding þessa samnings eða yfirlýsing um aðild að honum af
   hálfu hvers þess lands, sem ekki er bundið af 22.--28. gr.
   Stokkhólmssamnings þessa sáttmála, skal --- einungis með hliðsjón af 2.
   mgr. 14. gr. sáttmálans, sem til alþjóðasamtakanna stofnaði --- jafngilda
   fullgildingu umrædds Stokkhólmssamnings, eða yfirlýsingu um aðild að
   honum, með þeim takmörkunum, sem greindar eru í 1. tölul. b-liðs 1. mgr.
   28. gr. hans.

                                    30. gr.
           1. Fullgilding eða aðildaryfirlýsing skal hafa sjálfkrafa í för
   með sér samþykki á öllum ákvæðum þessa sáttmála og rétt til að neyta alls
   þess hagræðis, sem hann veitir, sbr. þó undantekningar þær, sem leyfðar
   eru í 2. mgr. þessarar greinar, í b-lið 1. mgr. 28. gr., í 2. mgr. 33. gr.
   og í viðaukanum.
           2. a. Hvert það sambandsland, sem fullgildir þennan samning eða
   gerist aðili að honum, skal halda áfram að njóta góðs af þeim fyrirvörum,
   sem það hefur áður gert, að því tilskildu, að það gefi út yfirlýsingu þess
   efnis, þegar það afhendir fullgildingar- eða aðildarskjöl sín, sbr. þó 2.
   mgr. V. gr. viðaukans.

           b. Sérhvert land utan sambandsins getur lýst því yfir um leið og
           það gerist aðili að þessum sáttmála, sbr. þó 2. mgr. V. gr.
           viðaukans, að það hafi í hyggju að láta ákvæði 5. gr.
           sambandssáttmálans frá 1886, eins og frá honum var gengið í París
           1896, gilda a.m.k. um stundarsakir, í stað 8. gr. þessa samnings,
           um rétt til að gera þýðingar, enda sé það greinileg forsenda, að
           umrædd ákvæði taki aðeins til þýðinga á tungumál, sem almennt sé
           notað í því landi. Að áskildum ákvæðum b-liðs 6. mgr. 1. gr. í
           viðaukanum, er hverju landi heimilt, hvað viðvíkur réttinum til að
           þýða verk, sem upprunnin eru í landi, sem notfærir sér slíkan
           fyrirvara, að láta í té vernd, er sé jafnmikil og sú vernd, sem
           látin er í té í síðarnefnda landinu.
           c. Sérhvert land getur hvenær sem er fallið frá þessum fyrirvörum
           með tilkynningu til framkvæmdastjórans.

                                    31. gr.
           1. Sérhvert land getur lýst því yfir í fullgildingar- eða
   aðildarskjali sínu, eða tilkynnt framkvæmdastjóranum það með skriflegri
   tilkynningu hvenær sem er, að sáttmáli þessi skuli gilda um öll þau
   landssvæði eða hluta af þeim, sem tilgreind eru í yfirlýsingu eða
   tilkynningu og landið annast utanríkismál fyrir.
           2. Sérhvert land, sem hefur gefið slíka yfirlýsingu eða sent frá
   sér slíka tilkynningu, getur hvenær sem er tilkynnt framkvæmdastjóranum,
   að þessi sáttmáli skuli hætta að gilda á öllum landssvæðunum eða á hluta
   af þeim.
           3. a. Sérhver yfirlýsing samkvæmt 1. mgr. skal öðlast gildi sama
   daginn og fullgildingar- eða aðildarskjöl þau, sem hún var í, öðluðust
   gildi, og sérhver tilkynning samkvæmt þeirri málsgrein skal öðlast gildi
   þremur mánuðum eftir að framkvæmdastjórinn hefur tilkynnt um hana.

           b. Sérhver tilkynning samkvæmt 2. mgr. skal öðlast gildi tólf
           mánuðum eftir að hún barst framkvæmdastjóranum í hendur.

           4. Grein þessi skal á engan hátt skilin þannig, að hún gefi til
   kynna viðurkenningu sambandslands á raunverulegu ástandi á landssvæði, sem
   annað sambandsland hefur látið sáttmála þennan ná til með yfirlýsingu
   samkvæmt 1. mgr., eða að það sætti sig þegjandi við ástandið.

                                    32. gr.
           1. Samningur þessi skal að því er varðar samskiptin milli
   sambandslandanna og að svo miklu leyti, sem hann getur átt við, koma í
   stað Bernarsáttmálans 9. september 1886 og í stað þeirra
   endurskoðunarsamninga, sem seinna voru gerðir. Þeir samningar, sem áður
   giltu, skulu halda áfram að gilda, í heild sinni, eða að svo miklu leyti,
   sem þessi samningur kemur ekki í þeirra stað samkvæmt næstu setningu fyrir
   ofan, í samskiptum við þau sambandslönd, sem ekki fullgilda þennan samning
   eða gerast aðilar að honum.
           2. Þau lönd utan sambandsins, sem verða aðilar að þessum samningi,
   skulu með þeim fyrirvara, sem um er rætt í 3. mgr., beita honum gagnvart
   öllum sambandslöndum, sem ekki eru bundin af þessum samningi eða, enda
   þótt þau séu það, hafa gefið yfirlýsingu samkvæmt b-lið 1. mgr. 28. gr.
   Lönd þessi viðurkenna, að umræddum sambandslöndum skuli í samskiptum við
   þau:

           1. vera heimilt að láta gilda ákvæði nýjasta samningsins, sem þau
           eru bundin af,
           2. vera heimilt, með þeim fyrirvara, sem um er rætt í 6. mgr. 1.
           gr. viðaukans, að haga verndinni í samræmi við þá vernd, sem
           samningur þessi veitir.

           3. Hvert það sambandsland, sem hefur notfært sér eitthvað af þeim
   heimildum, sem veittar eru í viðaukanum, getur látið þau heimildarákvæði
   viðaukans, sem það hefur notfært sér, gilda í samskiptum sínum við hvert
   það sambandsland, sem ekki er bundið af þessum samningi, enda hafi
   síðarnefnt land fallist á, að ákvæðin skuli gilda.

                                    33. gr.
           1. Allan ágreining milli tveggja eða fleiri sambandslanda um
   túlkun eða framkvæmd á þessum sáttmála, sem ekki verður leystur með
   samkomulagi, er hverju landi, sem hlut á að máli, heimilt að bera undir
   Alþjóðadómstólinn með umsókn í samræmi við samþykktir dómstólsins, nema
   hlutaðeigandi lönd verði ásátt um að leysa málið með öðrum hætti. Land
   það, sem ágreininginn ber undir dómstólinn, skal tilkynna það
   alþjóðaskrifstofunni, sem annast um, að önnur sambandslönd fái vitneskju
   um málið.
           2. Sérhvert land getur lýst því yfir um leið og það undirritar
   þennan samning eða afhendir fullgildingar- eða aðildarskjöl, að það telji
   sig ekki bundið af ákvæðum 1. mgr. Skulu ákvæði 1. mgr. ekki gilda um
   ágreining milli þess lands og nokkurs annars sambandslands.
           3. Hvert það land, sem yfirlýsingu hefur gefið samkvæmt 2. mgr.,
   getur hvenær sem er afturkallað yfirlýsingu sína með tilkynningu til
   framkvæmdastjórans.

                                    34. gr.
           1. Engu landi skal heimilt að fullgilda eða gerast aðili að eldri
   samningum um þennan sáttmála eftir að 1.--21. gr. og viðaukinn hafa öðlast
   gildi, sbr. þó 29. gr. a.
           2. Eftir að 1.--21. gr. og viðaukinn hafa öðlast gildi, skal engu
   landi heimilt að gefa út yfirlýsingu í samræmi við 5. gr. Bókunarinnar um
   þróunarlönd, sem fest er við Stokkhólmssamninginn.

                                    35. gr.
           1. Sáttmáli þessi skal gilda án nokkurrar tímatakmörkunar.
           2. Sérhvert land getur sagt upp samningi þessum með tilkynningu
   til framkvæmdastjórans. Skal slík uppsögn einnig talin uppsögn á öllum
   eldri samningum og gilda fyrir það land, sem uppsögnina sendir, en
   sáttmálinn halda áfram að vera í fullu gildi gagnvart öðrum
   sambandslöndum.
           3. Uppsögnin tekur gildi, þegar ár er liðið frá þeim degi, er
   framkvæmdastjórinn fékk tilkynningu í hendur.
           4. Rétti þeim til uppsagnar, sem veittur er í þessari grein,
   verður ekki beitt af nokkru landi fyrr en liðin eru fimm ár frá þeim degi,
   að það gerðist aðili að sambandinu.

                                    36. gr.
           1. Hvert það land, sem er aðili að þessum sáttmála, lofar að
   lögleiða í samræmi við stjórnarskrá sína þau ákvæði, sem nauðsynleg eru
   til að tryggja framkvæmd hans.
           2. Gengið er út frá því, að á þeim tíma, sem land verður bundið af
   þessum sáttmála, verði því samkvæmt lögum sínum unnt að framfylgja ákvæðum
   hans.

                                    37. gr.
           1. a. Samningur þessi skal undirritaður í einu eintaki á frönsku
   og ensku og eintakið varðveitt hjá framkvæmdastjóranum, sbr. þó 2. mgr.

           b. Framkvæmdastjórinn annast um í samráði við þær ríkisstjórnir,
           sem hlut eiga að máli, að fyrir hendi séu viðurkenndir textar á
           arabísku, þýsku, ítölsku, portúgölsku og spönsku og á öðrum þeim
           tungumálum, sem sambandsþingið kann að ákveða.
           c. Ef ágreiningur verður um skilning á hinum ýmsu textum, skal
           farið eftir franska textanum.

           2. Samningur þessi skal vera opinn til undirskriftar þar til 31.
   janúar 1972. Fram að þeim degi skal eintak það, sem getur um í a-lið 1.
   mgr., varðveitt af ríkisstjórn franska lýðveldisins.
           3. Framkvæmdastjórinn skal staðfesta og senda tvö eintök af hinum
   undirrituðu textum til ríkisstjórna allra sambandslandanna og til
   ríkisstjórna allra annarra landa, sem þess óska.
           4. Framkvæmdastjórinn skal annast um, að samningur þessi verði
   skrásettur hjá aðalskrifstofu Sameinuðu þjóðanna.
           5. Framkvæmdastjórinn skal tilkynna ríkisstjórnum allra
   sambandslandanna um undirritanir og um afhendingu fullgildingar- eða
   aðildarskjala og um allar yfirlýsingar, sem fyrir koma í slíkum skjölum
   eða gefnar eru í samræmi við c-lið 1. mgr. 28. gr., a- og b-liði 2. mgr.
   30. gr. og 2. mgr. 33. gr., um gildistöku sérhverra ákvæða þessa samnings,
   tilkynningar um uppsagnir og tilkynningar samkvæmt c-lið 2. mgr. 30. gr.,
   1. og 2. mgr. 31. gr., 3. mgr. 33. gr. og 1. mgr. 38. gr., svo og samkvæmt
   viðaukanum.

                                    38. gr.
           1. Þau sambandslönd, sem hafa ekki fullgilt þennan samning eða
   gerst aðilar að honum og eru ekki bundin af 22.--26. gr.
   Stokkhólmssamnings þessa sáttmála, geta þar til 26. apríl 1975, ef þeim
   sýnist svo, beitt þeim rétti, sem veittur er í þessum greinum, eins og þau
   væru bundin af þeim. Hvert það land, sem þessum rétti vill beita, skal
   senda framkvæmdastjóranum skriflega tilkynningu um það; skal tilkynningin
   öðlast gildi á móttökudegi. Skulu slík lönd talin meðlimir
   sambandsþingsins allt til umrædds dags.
           2. Meðan öll sambandslöndin eru enn ekki orðin meðlimir
   samtakanna, skal alþjóðaskrifstofa samtakanna einnig starfa sem skrifstofa
   sambandsins og framkvæmdastjóri þeirra sem framkvæmdastjóri þeirrar
   skrifstofu.
           3. Þegar að því kemur, að sambandslöndin öll eru orðin meðlimir
   samtakanna, skulu réttindi, skyldur og eignaréttindi
   sambandsskrifstofunnar færast yfir á alþjóðaskrifstofu samtakanna.

                                    Viðauki.

                                     I. gr.
           1. Hvert það land, sem talið er þróunarland samkvæmt viðtekinni
   venju allsherjarþings Sameinuðu þjóðanna, sem fullgildir þennan samning
   eða gerist aðili að honum, en viðaukinn er óaðskiljanlegur hluti hans, sem
   telur sér ekki unnt með tilliti til afkomu sinnar, félagslegra og
   menningarlegra þarfa að gera þegar í stað ráðstafanir til verndar öllum
   þeim réttindum, sem gert er ráð fyrir í þessum samningi, getur með
   tilkynningu til framkvæmdastjórans um leið og það afhendir fullgildingar-
   eða aðildarskjöl, eða hvenær sem er eftir það, sbr. þó c-lið 1. mgr. V.
   gr., tilkynnt, að það vilji notfæra sér heimild II. gr. eða heimild III.
   gr., eða báðar þessar heimildir. Þá getur það í stað þess að notfæra sér
   heimild II. gr. gefið út yfirlýsingu í samræmi við a-lið 1. mgr. V. gr.
           2. a. Hver sú yfirlýsing samkvæmt 1. mgr., sem tilkynnt er fyrir
   lok tíu ára tímabils frá gildistöku 1.--21. gr. og gildistöku þessa
   viðauka samkvæmt 2. mgr. 28. gr., skal vera í gildi til loka umrædds
   tímabils. Allar slíkar yfirlýsingar má endurnýja, í heild eða að hluta,
   til tíu ára hverja um sig, með tilkynningu, sem afhent sé
   framkvæmdastjóranum ekki fyrr en fimmtán mánuðum og ekki síðar en þremur
   mánuðum fyrir lok hvers þess tíu ára tímabils, sem þá stendur yfir.

           b. Allar þær yfirlýsingar samkvæmt 1. mgr., sem tilkynntar eru
           eftir lok tíu ára tímabils frá gildistöku 1.--21. gr. og
           gildistöku viðaukans samkvæmt 2. mgr. 28. gr., skulu vera í gildi
           til loka þessa tíu ára tímabils, sem þá stendur yfir. Allar slíkar
           yfirlýsingar má endurnýja eins og gert er ráð fyrir í annarri
           setningu a-liðs.

           3. Hverju því sambandslandi, sem hætt er að teljast þróunarland
   samkvæmt reglu 1. mgr., skal ekki lengur heimilt að endurnýja yfirlýsingu
   sína eins og gert er ráð fyrir í 2. mgr., og hvort sem það land
   afturkallar yfirlýsingu sína formlega eða ekki, skal það útilokað frá því
   að notfæra heimildir þær, sem vísað er til í 1. mgr., frá lokum tíu ára
   tímabils þess, sem þá stendur yfir, eða frá lokum þriggja ára tímabils,
   sem liðið er frá því, að hætt var að telja það þróunarland, eftir því
   hvoru tímabilinu lýkur síðar.
           4. Þar sem svo stendur á, að fyrir hendi eru birgðir af eintökum,
   sem framleidd voru samkvæmt leyfi samkvæmt þessum viðauka, á þeim tíma,
   sem yfirlýsing samkvæmt 1. eða 2. mgr. hættir að gilda, er heimilt að
   halda áfram að dreifa slíkum eintökum uns birgðir af þeim eru þrotnar.
           5. Hvert það land, sem bundið er af ákvæðum þessa samnings og
   hefur afhent yfirlýsingu eða tilkynningu í samræmi við 1. mgr. 31. gr.
   varðandi gildi þessa samnings fyrir tiltekið landssvæði, sem jafnað verður
   um ástand þar til þeirra landa, sem vísað er til í 1. mgr., getur gefið þá
   yfirlýsingu varðandi það landssvæði, sem rætt er um í 1. mgr., og sent frá
   sér þá tilkynningu um endurnýjun, sem rætt er um í 2. mgr. Meðan slík
   yfirlýsing og tilkynning er í gildi, skulu ákvæði þessa viðauka gilda um
   það landssvæði, sem yfirlýsing og tilkynning tekur til.
           6. a. Enda þótt land notfæri sér af heimildum þeim, sem rætt er um
   í 1. mgr., felst ekki í því heimild til handa öðru landi til að veita
   minni vernd þeim verkum, sem eiga uppruna sinn í fyrrnefnda landinu, en
   því er skylt að veita samkvæmt ákvæðum 1.--20. gr.

           b. Réttinum til gagnkvæmrar meðferðar, sem gert er ráð fyrir í
           b-lið 2. mgr. 30. gr., annarri setningu, skal ekki þar til lýkur
           tímabili því, sem við á samkvæmt 3. mgr., 1. gr., verða beitt
           gagnvart verkum, sem eiga uppruna sinn í landi, sem yfirlýsingu
           hefur gefið samkvæmt a-lið 1. mgr. V. gr.

                                    II. gr.
           1. Hverju því landi, sem hefur lýst því yfir, að það vilji notfæra
   sér heimild þessarar greinar, skal heimilt að því er tekur til verka, sem
   eru prentuð eða eftirgerð með aðferð, sem til þess má jafna, að láta koma
   í stað einkaréttarins til að gera þýðingar, sem veittur er í 8. gr.,
   fyrirkomulag með þeim hætti, að veitt séu óframseljanleg leyfi án
   einkaréttar af fullgiltum aðila með eftirtöldum skilmálum og skilmálum IV.
   gr.
           2. a. Ef, að tilskildum ákvæðum 3. mgr., þýðing á slíku verki
   hefur ekki verið gefin út á máli, sem almennt er notað í því landi, af
   eiganda þýðingarréttarins eða með hans leyfi, eftir að liðin eru þrjú ár
   eða lengri tími, sem til er tekinn í lögum umrædds lands, frá þeim degi,
   er verkið var gefið út í fyrsta skipti, getur ríkisborgari í því landi
   fengið leyfi til að þýða verkið á umrætt mál og gefa þýðinguna út í
   prentuðu formi eða í formi, sem jafna má til prentunar.

           b. Leyfi með þeim skilmálum, sem gert er ráð fyrir í þessari
           grein, má einnig veita þegar svo stendur á, að allar útgáfur
           þýðingarinnar á því máli, sem um er að ræða, eru uppseldar.

           3. a. Þegar um er að ræða þýðingar á máli, sem ekki er almennt
   notað í einu eða fleiri þróunarlöndum, sem í sambandinu eru, skal eins árs
   tímabil koma í stað þess þriggja ára tímabils, sem getið er um í a-lið 2.
   mgr.

           b. Hvert það land, sem rætt er um í 1. mgr., getur með samhljóða
           samþykki þeirra þróunarlanda, sem eru meðlimir sambandsins, og þar
           sem sama tungumál er almennt notað, látið gilda í staðinn fyrir
           það þriggja ára tímabil, sem nefnt er í a-lið 2. mgr., styttra
           tímabil, sem til er tekið í samþykktinni, en ekki styttra en eitt
           ár. Ákvæði þessarar setningar skulu þó ekki gilda, ef tungumálin,
           sem um er að ræða, eru enska, franska eða spánska. Ríkisstjórnir,
           sem slíka samninga hafa gert skulu tilkynna framkvæmdastjóranum um
           þá.

           4. a. Ekkert leyfi, sem unnt er að fá eftir þrjú ár, skal veitt
   samkvæmt þessari grein fyrr en liðnir eru sex mánuðir til viðbótar og
   ekkert leyfi, sem unnt er að fá eftir eitt ár, fyrr en liðnir eru níu
   mánuðir til viðbótar talið

           1. frá þeim degi, sem umsækjandi fullnægir skilyrðum þeim, sem
           greind eru í 1. mgr. IV. gr., eða
           2. þegar ekki er vitað, hver eigandi þýðingarréttarins er eða
           heimilisfang hans, þá frá þeim degi, þegar umsækjandi sendir í
           samræmi við 2. mgr. IV. gr. endurrit af umsókn sinni, sem lögð var
           fyrir þann aðila, sem fullgiltur er til að veita leyfið.

                        b. Ef þýðing á því máli, sem umsóknin tók til, hefur
                        verið gerð af eiganda þýðingarréttarins eða með hans
                        leyfi á umræddu sex eða níu mánaða tímabili, skal
                        ekki veita leyfi samkvæmt þessari grein.

           5. Leyfi samkvæmt þessari grein verða aðeins veitt vegna kennslu,
   ritgerða eða rannsókna.
           6. Ef þýðing á verki er gefin út af eiganda þýðingarréttarins eða
   með hans leyfi gegn greiðslu, sem er sanngjörn miðað við það, sem
   venjulega er farið fram á fyrir svipuð verk í því landi, skulu leyfi, sem
   veitt hafa verið samkvæmt þessari grein, falla niður, ef slíkar þýðingar
   eru á sama tungumáli og sama efnis að því er máli skiptir og þýðingin, sem
   gefin var út samkvæmt leyfinu. Halda má áfram að dreifa þeim eintökum, sem
   framleidd hafa verið áður en leyfið féll úr gildi, uns birgðir eru
   þrotnar.
           7. Þegar um er að ræða verk, sem aðallega eru fólgin í myndum, er
   því aðeins heimilt að veita leyfi til að gefa út þýðingu á textanum og
   framleiða og gefa út myndirnar, að einnig sé fullnægt skilyrðum II. gr.
           8. Ekki skal veita leyfi samkvæmt þessari grein, þegar höfundur
   hefur tekið öll eintök af verki sínu úr umferð.
           9. a. Leyfi til þýðingar á verki, sem hefur verið gefið út á
   prenti eða á annan hátt, sem til þess má jafna, má einnig veita
   útvarpsstöðvum, sem hafa aðalstöðvar sínar í landi, sem um er rætt í 1.
   mgr., samkvæmt umsókn þeirra til þess aðila í því landi, sem fullgiltur er
   til að veita leyfið, svo fremi að fullnægt sé eftirtöldum skilyrðum:

           1. að þýðingin sé gerð eftir eintaki, sem gert hefur verið og
           fengið hefur verið í samræmi við lög umrædds lands;
           2. að þýðingin sé einungis til afnota í útvarpssendingum, er
           eingöngu séu ætlaðar til kennslu eða til að koma á framfæri við
           sérfræðinga í sérstökum greinum niðurstöðum af sérstökum teknískum
           eða vísindalegum rannsóknum;
           3. að þýðingin sé eingöngu notuð í því skyni, sem til er tekið í
           skilmála 2. tölul., og útvarpssendingin lögmæt og ætluð hlustendum
           á landssvæði umrædds lands, þar með taldar útvarpssendingar á
           hljóð- eða sjónvarpsupptökum, sem löglega eru gerðar í þeim
           tilgangi einum að vera til afnota í slíkum útvarpssendingum;
           4. að hvers kyns notkun þýðingarinnar eigi sér ekki stað í
           hagnaðarskyni.

                        b. Hljóð- eða sjónvarpsupptöku á þýðingu, sem gerð
                        hefur verið af útvarpsstöð með leyfi, sem veitt hefur
                        verið samkvæmt þessari málsgrein, er hverri annarri
                        útvarpsstöð, sem hefur aðalstöðvar sínar í því landi,
                        þar sem fullgiltur aðili veitti umrætt leyfi, einnig
                        heimilt að nota í þeim tilgangi og með þeim
                        skilmálum, sem um er rætt í staflið a, enda komi til
                        samþykki þargreindrar útvarpsstöðvar.
                        c. Svo fremi að fullnægt sé öllum þeim sjónarmiðum og
                        skilyrðum, sem um er rætt í staflið a, er einnig
                        heimilt að veita útvarpsstöð leyfi til að þýða hvern
                        þann texta, sem fyrir kemur í hljóð- eða
                        sjónvarpsupptöku, þegar sú upptaka sjálf var gerð og
                        útgefin til þess eins, að vera notuð í sambandi við
                        kerfisbundið kennslustarf.
                        d. Að tilskildum ákvæðum stafliða a--c, skulu ákvæði
                        næstu málsgreinar að ofan gilda um veitingu og notkun
                        hvers þess leyfis, sem veitt er samkvæmt þessari
                        málsgrein.

                                    III. gr.
           1. Hverju því landi, sem hefur lýst því yfir, að það vilji notfæra
   sér heimildina, sem veitt er í þessari grein, skal heimilt að láta koma í
   stað einkaréttar til eftirgerðar, sem ákveðinn er í 9. gr., fyrirkomulag
   með þeim hætti, að veitt séu óframseljanleg leyfi án einkaréttar af til
   þess bærum aðilum með eftirtöldum skilmálum og skilmálum IV. gr.
           2. a. Þegar um er að ræða verk, sem grein þessi tekur til samkvæmt
   ákvæðum 7. mgr., og ef svo stendur á í lok:

           1. þess tímabils, sem máli skiptir og tilgreint er í 3. mgr., er
           hefst á þeim degi, sem tiltekin útgáfa af verki er gefin út í
           fyrsta skipti, eða
           2. hvers eins lengra tímabils, sem ákveðið er í lögum þess lands,
           sem rætt er um í 1. mgr. og hefst á sama degi, að eintökum af
           slíkum útgáfum hefur ekki verið dreift til almennings í því landi,
           eða ekki verið dreift í sambandi við kerfisbundið kennslustarf, af
           hálfu eiganda réttarins til eftirgerðar eða með hans leyfi fyrir
           greiðslu, sem sanngjörn er miðað við það, sem venjulega er farið
           fram á í því landi fyrir verk af svipuðu tagi, er hverjum
           ríkisborgara í því landi heimilt að fá leyfi til að framleiða og
           gefa út slíkar útgáfur á því verði eða lægra verði, enda séu þær
           til notkunar í sambandi við kerfisbundið kennslustarf.

                        b. Leyfi, sem veitt hafa verið til eftirgerðar og
                        útgáfu á verki, sem dreift hefur verið eins og lýst
                        er í staflið a, má einnig veita með þeim skilmálum,
                        sem greindir eru í þessari grein, ef engin lögmæt
                        eintök af þeirri útgáfu hafa verið til sölu um sex
                        mánaða skeið eftir lok þess tímabils, sem við á, til
                        almennings í viðkomandi landi eða í sambandi við
                        kerfisbundið kennslustarf, á sanngjörnu verði miðað
                        við það, sem venjulega er farið fram á í því landi
                        fyrir verk af svipuðu tagi.

           3. Tímabil það, sem um er rætt í 1. tölul. a-liðs 2. mgr., skal
   vera fimm ár, en:

           1. fyrir verk um náttúrufræði og eðlisfræði, svo og stærðfræði og
           tækni, skal tímabilið vera þrjú ár;
           2. fyrir skáldverk, kvæðabækur, leikrit, tónsmíðar og
           listaverkabækur skal tímabilið vera sjö ár.

           4. a. Engin leyfi, sem unnt er að fá eftir þrjú ár, skulu veitt
   samkvæmt þessari grein fyrr en liðnir eru sex mánuðir

           1. frá þeim degi, að umsækjandi fullnægir skilyrðum þeim, sem rætt
           er um í 1. mgr. IV. gr., eða
           2. þegar ekki er vitað, hver eigandi réttar til eftirgerðar er eða
           heimilisfang hans, frá þeim degi, að umsækjandinn sendir endurrit
           af umsókn sinni til fullgilts aðila samkvæmt því, sem mælt er
           fyrir í 2. mgr. IV. gr.

                        b. Þegar unnt er að fá leyfi eftir að liðin eru önnur
                        tímabil og 2. mgr. IV. gr. á við, skal ekki veita
                        nein leyfi fyrr en liðnir eru þrír mánuðir frá þeim
                        degi, að endurrit af umsókninni eru send.
                        c. Ef dreifing eins og lýst er í a-lið 2. mgr. hefur
                        átt sér stað á því sex eða þriggja mánaða tímabili,
                        sem um er rætt í stafliðum a og b, skal ekki veita
                        nein leyfi samkvæmt þessari grein.
                        d. Engin leyfi skal veita, ef höfundurinn hefur tekið
                        úr umferð öll eintökin af þeirri útgáfu, sem sótt
                        hefur verið um leyfi til að framleiða og gefa út.

           5. Leyfi til að eftirgera og gefa út þýðingu á verki skal ekki
   veitt samkvæmt þessari grein í eftirfarandi tilvikum:

           1. þegar þýðingin var ekki gefin út af eiganda þýðingarréttarins
           eða með hans leyfi, eða
           2. þegar þýðingin er ekki á máli, sem almennt er notað í því
           landi, þar sem sótt er um leyfið.

           6. Ef eintökum af útgáfu á verki er dreift til almennings í því
   landi, sem rætt er um í 1. mgr., eða dreift í sambandi við kerfisbundið
   kennslustarf, af eiganda réttarins til eftirgerðar eða með hans leyfi á
   verði, sem er sanngjarnt miðað við það, sem venjulega er farið fram á í
   því landi fyrir verk af svipuðu tagi, skal hvert það leyfi, sem veitt er
   samkvæmt þessari grein, falla úr gildi, ef slík útgáfa er á sama tungumáli
   og að mestu sama efnis og útgáfan, sem gefin er út samkvæmt umræddu leyfi.
   Heimilt er að halda áfram að dreifa þeim eintökum, sem gerð kunna að hafa
   verið áður en leyfið féll úr gildi, uns birgðir af þeim eru þrotnar.
           7. a. Að ákvæðum b-liðsins tilskildum, skulu verk þau, sem grein
   þessi gildir um, takmarkast við þau verk, sem gefin eru út á prenti eða
   með aðferðum, sem jafna má til prentunar.

           b. Grein þessi skal einnig eiga við um eftirgerðir í hljóð- og
           sjónvarpsformi á löglega gerðum hljóð- og sjónvarpsupptökum, þar
           með talin vernduð verk, sem þar koma fyrir, og um þýðingar á
           textum, sem fyrir koma, á tungumál, sem almennt er notað í landi,
           þar sem um leyfið er sótt, en jafnan að því tilskildu, að hljóð-
           og sjónvarpsupptökurnar, sem um er að ræða, hafi verið gerðar og
           útgefnar til þess eins, að notast í sambandi við kerfisbundna
           kennslustarfsemi.

                                    IV. gr.
           1. Leyfi samkvæmt II. eða III. gr. verður einungis veitt ef
   umsækjandi sannar samkvæmt þeim reglum, sem gilda í landi því, sem um er
   að ræða, annaðhvort, að hann hafi beðið um og verið neitað um leyfi
   eiganda réttarins til að gera og gefa út þýðinguna, eða að framleiða og
   gefa út verkið, eftir atvikum, eða að hann hafi ekki getað haft upp á
   eigandanum þrátt fyrir tilhlýðilega eftirgrennslan. Um leið og umsækjandi
   biður um leyfið, skal hann tilkynna það þeim upplýsingaskrifstofum
   innanlands og utan, sem rætt er um í 2. mgr.
           2. Ef ekki er hægt að hafa upp á eiganda réttarins, skal
   umsækjandi senda endurrit af umsókn þeirri, sem hann sendi þeim aðila, sem
   heimild hefur til að veita leyfið, í ábyrgðarbréfi og flugpósti til þess
   útgefanda, sem tilgreindur er á verkinu, og til hverrar þeirrar
   upplýsingamiðstöðvar innanlands og utan, sem tilnefnd kann að hafa verið í
   tilkynningu þar að lútandi, er afhent hefur verið framkvæmdastjóranum af
   ríkisstjórn þess lands, þar sem útgefandinn er talinn hafa haft
   aðalstöðvar verslunarfyrirtækis síns.
           3. Tilgreina skal nafn höfundar á öllum eintökum af þýðingum eða
   eftirgerðum, sem út eru gefnar samkvæmt leyfi eftir II. og III. gr.
   Tilgreina skal heiti verksins á öllum slíkum eintökum. Þegar um er að ræða
   þýðingar, skal a.m.k. upprunalegt heiti verksins tilgreint á öllum slíkum
   eintökum.
           4. a. Ekkert leyfi, sem veitt er samkvæmt II. og III. gr., skal
   taka til útflutnings á eintökum, og skulu öll slík leyfi einungis gilda um
   útgáfur á þýðingum eða eftirgerðum, eftir atvikum, á landssvæði þess lands
   þar sem um leyfið var sótt.

           b. Með ,,útflutningi`` í skilningi a-liðsins er einnig átt við
           sendingu á eintökum frá einhverju landssvæði til lands, sem hefur
           gefið út yfirlýsingu varðandi það landssvæði samkvæmt ákvæðum 5.
           mgr. I. gr.
           c. Þegar ríkisstjórnin eða annar opinber aðili í því landi, sem
           veitt hefur leyfi til þýðingar samkvæmt II. gr., á tungumál annað
           en ensku, frönsku eða spönsku, sendir eintök af þýðingum, sem
           gefnar hafa verið út samkvæmt slíku leyfi, til annars lands, skal
           slík sending ekki teljast útflutningur í skilningi a-liðsins, ef
           fullnægt er öllum eftirtöldum skilyrðum:

                        1. að viðtakendur séu einstaklingar og ríkisborgarar
                        í því landi, þar sem fullgiltur aðili hefur veitt
                        leyfið, eða samtök slíkra einstaklinga;
                        2. að einungis sé ætlunin að nota eintökin við
                        kennslu, til að skrifa ritgerðir, eða til rannsókna;
                        3. að sending eintakanna og eftirfarandi dreifing
                        þeirra til viðtakenda sé ekki gerð í hagnaðarskyni;
                        og
                        4. að landið, sem eintökin eru send til, hafi samið
                        við landið, þar sem fullgiltur aðili hefur veitt
                        leyfið, um að leyfa móttöku eða dreifingu eða hvort
                        tveggja, og framkvæmdastjórinn hafi fengið
                        tilkynningu um þann samning frá því landi, þar sem
                        leyfið var veitt.

           5. Öll eintök, sem út eru gefin samkvæmt leyfi eftir ákvæðum II.
   og III. gr., skulu hafa að geyma tilkynningu á því máli, sem um er að
   ræða, þess efnis, að eintökunum megi einungis dreifa í því landi eða á
   þeim landssvæðum, sem leyfið nær til.
           6. a. Gerðar skulu viðeigandi ráðstafanir í hverju landi til að
   tryggja það,

           1. að leyfið geri ráð fyrir sanngjarnri þóknun til eiganda
           þýðingarréttarins eða réttarins til eftirgerðar, eftir atvikum, og
           sé hún í samræmi við þær fjárhæðir höfundarlauna, sem venjulegt er
           að miða við fyrir leyfi, sem frjálsir samningar eru gerðir um
           milli aðila í þeim tveimur löndum, sem hlut eiga að máli, og til
           að tryggja
           2. greiðslu og sendingu á þóknuninni. Ef gjaldeyrisákvæði landsins
           eru til fyrirstöðu, skal hinn fullgilti aðili gera allt, sem unnt
           er, með milligöngu alþjóðlegra aðila, til að tryggja sendingu
           þóknunar í alþjóðlegum gjaldeyri eða jafngildi hans.

           b. Lögleidd skulu þau ákvæði í hverju landi, sem nauðsynleg eru
           til að tryggja réttar þýðingar á verkum eða, eftir atvikum,
           nákvæmar eftirgerðir einstakra verka.

                                     V. gr.
           1. a. Hvert það land, sem hefur heimild til að gefa út yfirlýsingu
   um, að það muni notfæra sér heimildina samkvæmt II. gr., getur í þess stað
   og um leið og það fullgildir þennan samning eða gerist aðili að honum:

           1. gefið út yfirlýsingu samkvæmt a-lið 2. mgr. 30. gr. að því er
           varðar þýðingarrétt, ef það er land, sem ákvæðið tekur til;
           2. gefið út yfirlýsingu samkvæmt fyrstu setningu b-liðs 2. mgr.
           30. gr., ef það er land, sem a-liður 2. mgr. 30. gr. tekur ekki
           til, og jafnvel þótt það sé ekki land utan sambandsins.

           b. Ef um er að ræða land, sem hætt er að líta á sem þróunarland,
           eins og það er skilgreint í 1. mgr. I. gr., þá skal yfirlýsing,
           sem gefin er samkvæmt þessari málsgrein, gilda til þess dags, að
           tímabil það er liðið, sem við á samkvæmt II. gr.
           c. Hvert það land, sem gefið hefur út yfirlýsingu samkvæmt þessari
           málsgrein, getur ekki síðar notfært sér heimildina, sem veitt er í
           II. gr., jafnvel þótt það afturkalli umrædda yfirlýsingu.

           2. Að tilskildum ákvæðum 3. mgr., getur hvert það land, sem hefur
   notfært sér heimildina í II. gr., ekki síðar gefið út yfirlýsingu samkvæmt
   1. mgr.
           3. Hvert það land, sem hætt er að telja þróunarland samkvæmt
   skilgreiningunni í 1. mgr. I. gr., getur eigi síðar en tveimur árum fyrir
   lok þess tímabils, sem við á samkvæmt 3. mgr. I. gr., gefið út yfirlýsingu
   þess efnis, sem gert er ráð fyrir í b-lið 2. mgr. 30. gr., fyrstu
   setningu, enda þótt það sé ekki land utan sambandsins. Skal slík
   yfirlýsing taka gildi á þeim degi, sem tímabili því lýkur, sem við á
   samkvæmt 3. mgr. I. gr.

                                    VI. gr.
           1. Sérhvert sambandsland getur lýst því yfir, þegar samningur
   þessi er dagsettur, eða hvenær sem er áður en það verður bundið af ákvæðum
   1.--21. gr. og ákvæðum þessa viðauka, að það:

           1. muni, ef það er land, sem væri heimilt að notfæra sér heimildir
           þær, sem rætt er um í 1. mgr. I. gr., ef það væri bundið af
           ákvæðum 1.--21. gr. og af viðaukanum, láta gilda ákvæði II. gr.
           eða III. gr., eða beggja greinanna um verk, sem upprunnin eru í
           landi, sem samkvæmt ákvæði 2. tölul. fyrir neðan viðurkennir gildi
           þeirra greina um þau verk, eða er bundið af ákvæðum 1.--21. gr. og
           af viðaukanum; yfirlýsing þessi getur vísað til V. gr. í stað þess
           að vísa til II. gr.;
           2. viðurkenni gildi þessa viðauka um þau verk, sem í því landi eru
           upprunnin, í löndum, sem gefið hafa yfirlýsingu samkvæmt 1. tölul.
           að ofan, eða hafa sent frá sér tilkynningu samkvæmt I. gr.

           2. Hver sú yfirlýsing, sem gefin er samkvæmt 1. mgr., skal vera
   skrifleg og afhendast framkvæmdastjóranum. Yfirlýsingin tekur gildi frá
   afhendingu hennar.

References

   Visible links
   1. http://www.althingi.is/dba-bin/lawformpr.pl?lnr=1972080
