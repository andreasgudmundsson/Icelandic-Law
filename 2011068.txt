
   --------------------------------------------------------------------------

                            Lög um rannsóknarnefndir

                              2011 nr. 68 16. júní

   --------------------------------------------------------------------------

                 Ferill málsins á Alþingi.   Frumvarp til laga.

 Tóku gildi 25. júní 2011. Breytt með l. 84/2011 (tóku gildi 30. júní 2011 nema
            1. gr. og c-liður 14. gr. sem taka gildi 1. sept. 2012).

                           Skipun rannsóknarnefndar.
1. gr. Forseti Alþingis skipar rannsóknarnefnd ef Alþingi samþykkir ályktun þar
           um til þess að rannsaka mikilvæg mál sem almenning varða.
  Í tillögu til ályktunar skal kveðið á um hvað rannsaka á, hvernig haga skal
 rannsókninni og um fjölda nefndarmanna. Ef tillaga um skipan rannsóknarnefndar
     kemur ekki frá þeirri þingnefnd sem fer með eftirlit Alþingis gagnvart
  framkvæmdarvaldinu skal vísa henni til þeirrar nefndar til athugunar og skal
 nefndin gefa þinginu álit sitt um hana áður en greidd eru atkvæði um tillöguna
                               við síðari umræðu.
2. gr. Rannsóknarnefnd skal skipuð a.m.k. þremur nefndarmönnum. Heimilt er þó að
  fela einum einstaklingi rannsókn máls ef rök mæla með því. Forseti Alþingis
   velur formann og afmarkar umboð nefndarinnar, hvort tveggja í samráði við
        forsætisnefnd og að fengnum tillögum þeirrar nefndar sem fer með
            eftirlitshlutverk Alþingis gagnvart framkvæmdarvaldinu.
Formaður rannsóknarnefndar skal vera lögfræðingur. Fari einn maður með rannsókn
        máls skal hann enn fremur vera lögfræðingur. Hann skal uppfylla
starfsgengisskilyrði héraðsdómara, sbr. 2. mgr. [1]12. gr. laga nr. 15/1998, um
 dómstóla, en að undanskildum ákvæðum um hámarksaldur, sbr. 5. mgr. [2]31. gr.
                                   sömu laga.
Sé rannsóknarnefnd falið að meta lögfræðileg atriði sem geta varpað ljósi á það
 hvort einstaklingar skuli sæta ábyrgð skulu nefndarmenn vera þrír hið minnsta.
      3. gr. Forseti Alþingis skal tryggja rannsóknarnefnd þann mannafla,
         sérfræðiaðstoð og aðbúnað sem er nauðsynlegur við rannsóknina.
     Þrátt fyrir ákvæði [3]7. gr. laga nr. 70/1996, um réttindi og skyldur
       starfsmanna ríkisins, er heimilt að ráða starfsmenn til starfa hjá
rannsóknarnefnd án auglýsingar. Lögin gilda að öðru leyti um réttindi og skyldur
                                starfsmannanna.
         Kostnaður af starfi rannsóknarnefndar greiðist úr ríkissjóði.
                        Sjálfstæði og hæfi nefndarmanna.
  4. gr. Rannsóknarnefnd er í störfum sínum óháð fyrirmælum frá öðrum, þar með
   talið Alþingi. Skulu nefndarmenn jafnframt vera óhlutdrægir og óvilhallir
 gagnvart þeim stofnunum, fyrirtækjum, einstaklingum og öðrum sem nefndin hefur
 til athugunar. Sama á við um starfsmenn og aðstoðarmenn rannsóknarnefndarinnar
    að öðru leyti. Rannsóknarnefnd sker úr um hæfi starfsmanna nefndarinnar.
Um sérstakt hæfi nefndarmanna og starfsmanna fer eftir sömu reglum og fram koma
í [4]3. gr. stjórnsýslulaga, nr. 37/1993. Ber nefndarmanni að víkja sæti að því
  marki sem hann tengist einstaklingi, stofnun eða einkafyrirtæki sem rannsókn
                            nefndarinnar beinist að.
 Nú verður ágreiningur um sérstakt hæfi nefndarmanns og sker þá rannsóknarnefnd
  úr, sbr. [5]5. gr. stjórnsýslulaga, nr. 37/1993. Til forseta Alþingis verður
                skotið ágreiningi um almennt hæfi nefndarmanns.
                           Verkefni rannsóknarnefnda.
 5. gr. Verkefni rannsóknarnefndar skal skýrt afmarkað í umboði hennar, sbr. 1.
                                  mgr. 2. gr.
   Meginhlutverk rannsóknarnefndar er að afla upplýsinga og gera grein fyrir
  málsatvikum í tilteknu máli, sbr. 1. mgr. 1. gr., en einnig getur nefndin í
        skýrslu sinni gert tillögu um breytingu á lögum, reglugerðum eða
        stjórnsýsluframkvæmd eftir því sem rannsóknin gefur tilefni til.
  Rannsóknarnefnd má fela að meta lögfræðileg atriði til að varpa ljósi á það
hvort grundvöllur sé fyrir því að einstaklingar eða lögaðilar skuli sæta ábyrgð.
                 Skal nefndin þá fjalla um það í skýrslu sinni.
  Vakni grunur við rannsókn nefndarinnar um að refsiverð háttsemi hafi átt sér
   stað tilkynnir hún ríkissaksóknara um það og tekur hann ákvörðun um hvort
           rannsaka beri málið í samræmi við lög um meðferð sakamála.
 Ef nefndin telur að ætla megi að opinber starfsmaður hafi gerst brotlegur við
starfsskyldur sínar samkvæmt ákvæðum [6]laga nr. 70/1996, um réttindi og skyldur
starfsmanna ríkisins, eða ákvæðum annarra laga sem gilda um störf hans skal hún
      tilkynna viðkomandi forstöðumanni þar um og hlutaðeigandi ráðuneyti.
 Ekki er skylt að gefa viðkomandi kost á að tjá sig sérstaklega um þá ákvörðun
      rannsóknarnefndar að senda mál til ríkissaksóknara eða tilkynna það
                forstöðumanni eða ráðuneyti, sbr. 4. og 5. mgr.
 Rannsóknarnefnd skal aðeins meta lögfræðileg atriði til að varpa ljósi á hvort
  grundvöllur sé fyrir því að ráðherrar sæti ábyrgð ef Alþingi fer sérstaklega
   fram á álit nefndarinnar um það efni. Skal slík beiðni þá skýrt afmörkuð í
                              umboði nefndarinnar.
Skipan rannsóknarnefndar sem ætlað er að fjalla um störf ráðherra, sbr. 7. mgr.,
      hefur sömu réttaráhrif og kosning rannsóknarnefndar skv. [7]39. gr.
  stjórnarskrárinnar til athugunar á störfum ráðherra, sbr. 2. mgr. [8]14. gr.
                      laga nr. 4/1963, um ráðherraábyrgð.
                             Framkvæmd rannsóknar.
 6. gr. Formaður stýrir fundum nefndarinnar. Rannsóknarnefnd metur sjálf hvort
fundir nefndarinnar séu opnir eða lokaðir. Rannsóknarnefnd skal færa gerðabók á
                                 fundum sínum.
  Rannsóknarnefnd skal leitast við að upplýsa mál eins vel og unnt er. Nefndin
  ákveður sjálf, innan þess ramma sem umboð hennar og lög þessi leyfa, hvernig
framkvæmd rannsóknar skal hagað með það að markmiði að mál það sem til athugunar
er verði sem best upplýst. Nefndin kallar í því skyni eftir þeim upplýsingum um
                       málið sem hún telur nauðsynlegar.
   Við ákvarðanir nefndarinnar um framkvæmd rannsóknarinnar ræður afl atkvæða
  úrslitum mála. Verði ágreiningur um einstök atriði í niðurstöðum hennar geta
   einstakir nefndarmenn gert sérstaklega grein fyrir afstöðu sinni í bókun.
                           Öflun gagna og upplýsinga.
  7. gr. Sérhverjum, jafnt einstaklingum, stofnunum sem lögaðilum, er skylt að
verða við kröfu rannsóknarnefndarinnar um að láta í té gögn sem hún fer fram á.
Með gögnum er m.a. átt við skýrslur, skrár, minnisblöð, bókanir, samninga, álit
sérfræðinga og önnur gögn sem nefndin óskar eftir í þágu rannsóknarinnar, hvort
              sem þau eru prentuð (skrifleg) eða á rafrænu formi.
     Sömu aðilum og greinir í 1. mgr. er jafnframt skylt að verða við óskum
 rannsóknarnefndar um að skýra skriflega frá athöfnum sínum og svara skriflega
                              fyrirspurnum hennar.
 Skylt er að verða við kröfu rannsóknarnefndar um afhendingu gagna og að veita
  upplýsingar þótt þær séu háðar þagnarskyldu. Sama gildir um upplýsingar sem
      óheimilt er að lögum að veita fyrir dómi nema með samþykki ráðherra,
   forstöðumanns eða annars yfirmanns viðkomandi, jafnt hjá hinu opinbera sem
                                einkafyrirtæki.
     Lögmaður, endurskoðandi eða annar aðstoðarmaður verður þó ekki krafinn
upplýsinga, sem honum hefur verið trúað fyrir út af rannsókn nefndarinnar, nema
 með leyfi þess sem í hlut á. Ákvæði a- og b-liðar 2. mgr., 3. mgr. og 4. mgr.
     [9]119. gr. laga nr. 88/2008, um meðferð sakamála, gilda enn fremur um
        upplýsingagjöf þeirra sem þar eru tilgreindir. Dómari sker úr um
 upplýsingaskyldu þeirra og verður mál af því tagi rekið skv. 5. mgr. þessarar
                                    greinar.
 Nú verður ágreiningur um afhendingu gagna, skýringa eða skriflegra svara, sbr.
 1.3. mgr., og getur rannsóknarnefnd þá leitað um hann úrskurðar héraðsdóms á
  grundvelli XV. kafla laga um meðferð sakamála. Lögregla skal veita nefndinni
 liðsinni við að framfylgja slíkum dómsúrskurði. Heimilt er að kæra úrskurðinn
        til Hæstaréttar innan þriggja sólarhringa frá uppkvaðningu hans.
  Í þágu rannsóknar er rannsóknarnefnd heimilt að beita ákvæði 73. gr. laga um
     meðferð sakamála til að varna því að gögnum sé fargað og skal lögregla
                          framfylgja þeirri ákvörðun.
  Rannsóknarnefnd á frjálsan aðgang að öllum starfsstöðvum stjórnvalda og til
    rannsókna á aðstæðum í þágu þess verkefnis sem henni hefur verið falið.
Starfsmenn stjórnvalda og þeir aðilar sem rannsókn tekur til, sbr. 3. og 7. mgr.
  5. gr., skulu láta rannsóknarnefnd í té alla nauðsynlega aðstoð vegna starfa
                                    hennar.
8. gr. Rannsóknarnefnd getur kallað einstaklinga til skýrslugjafar og skulu þeir
    sem gefa skýrslu segja satt og rétt frá fyrir nefndinni. Formaður stýrir
    skýrslutökum en getur falið öðrum nefndarmanni það. Þá getur hann falið
starfsmanni nefndarinnar eða öðrum er vinna að rannsókninni að beina spurningum
að þeim sem gefur skýrslu. Taka skal upp á hljóð- eða myndband það sem fram fer
         við skýrslutöku eða varðveita það með öðrum tryggilegum hætti.
 Ef þeir sem kallaðir eru fyrir rannsóknarnefnd til skýrslutöku verða ekki við
  ósk nefndarinnar þar um getur nefndin óskað þess að héraðsdómari kveðji mann
fyrir dóm til að bera vitni telji hún það nauðsynlegt í þágu rannsóknar málsins.
 Um kvaðningu og skýrslugjöf og aðra framkvæmd skal fara eftir ákvæðum laga um
meðferð sakamála eftir því sem við á. Ákveða má að skýrsla sé gefin fyrir luktum
                                     dyrum.
                              Vernd uppljóstrara.
 9. gr. Óheimilt er að láta einstakling gjalda þess ef hann veitir í góðri trú
        rannsóknarnefnd upplýsingar sem hafa þýðingu fyrir rannsóknina.
  Undir 1. mgr. fellur sú háttsemi að rýra réttindi, segja upp samningi, slíta
     honum eða láta einstakling gjalda þess á annan hátt að hann hafi látið
 rannsóknarnefnd í té upplýsingar sem þýðingu hafa fyrir rannsókn. Séu leiddar
 líkur að því skal gagnaðili sýna fram á að ákvörðun sé reist á öðrum forsendum
            en þeim að hann hafi veitt rannsóknarnefnd upplýsingar.
Ef einstaklingur hefur frumkvæði að því að láta rannsóknarnefnd í té upplýsingar
  eða gögn sem tengjast stjórnsýslu ríkis og sveitarfélaga, opinberri stofnun,
    fyrirtæki, móður- eða dótturfyrirtæki þess eða fyrirtækjum sem það er í
   viðskiptum við eða stjórnendum þeirra og óskar eftir því að hann sæti ekki
   ákæru, þótt upplýsingarnar eða gögnin leiði líkur að refsiverðu broti hans
sjálfs, er rannsóknarnefnd heimilt að óska eftir því við ríkissaksóknara að hann
 ákveði að hlutaðeigandi sæti ekki ákæru. Ef um opinberan starfsmann er að ræða
  getur rannsóknarnefnd, af sama tilefni, óskað eftir því við forstöðumann eða
   ráðuneyti að hlutaðeigandi verði ekki látinn sæta viðurlögum vegna brota á
                                 starfsskyldum.
Skilyrði ákvörðunar skv. 3. mgr. eru að upplýsingar eða gögn tengist refsiverðu
 broti í opinberri stjórnsýslu eða broti á opinberum starfsskyldum og talið sé
líklegt að þessar upplýsingar eða gögn geti haft verulega þýðingu fyrir rannsókn
 nefndarinnar samkvæmt lögum þessum eða séu mikilvæg viðbót við fyrirliggjandi
  sönnunargögn. Ef upplýsingar eða gögn tengjast refsiverðu broti er jafnframt
 skilyrði fyrir beitingu þessarar heimildar að rökstuddur grunur sé uppi um það
    að mati ríkissaksóknara að upplýsingar eða gögn tengist alvarlegu broti,
fyrirséð sé að sök þess sem lætur slíkt í té sé mun minni en sök þess eða þeirra
sem gögnin eða upplýsingarnar beinast gegn og ástæða sé til að ætla að án þeirra
       muni reynast torvelt að færa fram fullnægjandi sönnur fyrir broti.
                Réttarstaða einstaklinga fyrir rannsóknarnefnd.
     10. gr. Sá sem til rannsóknar er, sbr. 3. og 7. mgr. 5. gr., á rétt á
 aðstoðarmanni að eigin vali á öllum stigum rannsóknar. Ef rök mæla sérstaklega
    með því getur nefndin ákveðið að kostnaður við störf aðstoðarmanns skuli
greiddur af nefndinni. Ákvörðun nefndarinnar þar um má kæra til forseta Alþingis
      innan þriggja vikna frá því að hún var kunngjörð þeim sem í hlut á.
  Sá sem til rannsóknar er, sbr. 3. og 7. mgr. 5. gr., skal, á meðan það ekki
 skaðar rannsóknarhagsmuni, hafa aðgang að gögnum málsins og vera upplýstur um
   þau atriði sem til skoðunar eru hjá nefndinni hvað hann varðar og teljast
  mikilvæg fyrir mál hans. Heimilt er að takmarka aðgang að gögnum ef þau hafa
jafnframt að geyma upplýsingar um einkamálefni annarra, enda vegi þeir hagsmunir
sem mæla með því að upplýsingunum sé haldið leyndum þyngra en hagsmunir þess sem
                         fer fram á aðgang að gögnunum.
Að skýrslutöku og gagnaöflun lokinni skal þeim sem til rannsóknar er og ætla má
  að sætt geti ábyrgð, sbr. 3. og 7. mgr. 5. gr., gert kleift að tjá sig um þá
málavexti og lagatúlkun sem rannsóknarnefnd íhugar að fjalla um í skýrslu sinni.
 Nefndin veitir viðkomandi hæfilegan frest til að gera skriflega athugasemd við
                                 þessi atriði.
 Skylda til afhendingar gagna og til að láta af hendi upplýsingar og svör, sbr.
7. gr., og til að láta af hendi upplýsingar við skýrslugjöf, sbr. 8. gr., er þó
ekki fyrir hendi ef ætla má að í henni geti falist játning eða bending um að sá
  sem beðinn er um að afhenda gögnin eða láta af hendi upplýsingar hafi framið
    refsiverðan verknað eða atriði sem valdi honum siðferðislegum hnekki eða
   tilfinnanlegu fjárhagstjóni. Sama á við ef ætla má að afhending gagna eða
   veiting upplýsinga hefði sömu afleiðingar fyrir einhvern þann sem tengist
   viðkomandi með þeim hætti sem segir í 1. og 2. mgr. [10]117. gr. laga nr.
  88/2008, um meðferð sakamála. Gögn sem ráðherra eða starfsmaður stjórnsýslu
         hefur útbúið um störf sín verða þó ekki undanþegin afhendingu.
Ekki er heimilt að nota upplýsingar sem einstaklingur hefur veitt nefndinni sem
               sönnunargagn í sakamáli sem höfðað er gegn honum.
Ef maður lætur af ásetningi rannsóknarnefnd í té rangar eða villandi upplýsingar
 samkvæmt fyrirmælum laga þessara fer um refsingu fyrir slík brot skv. [11]145.
   og [12]146. gr. almennra hegningarlaga, nr. 19/1940. Um slík mál skal fara
                      samkvæmt lögum um meðferð sakamála.
                                 Þagnarskylda.
   11. gr. Þagnarskylda skv. [13]18. gr. laga nr. 70/1996, sbr. [14]136. gr.
almennra hegningarlaga, nr. 19/1940, hvílir á nefndarmönnum og öðrum er vinna að
    rannsókn um þær upplýsingar sem nefndinni berast og leynt eiga að fara.
   Þagnarskyldan helst þótt nefndin hafi lokið störfum. Rannsóknarnefnd er þó
 heimilt að afhenda upplýsingar og gögn til sérfræðilegra ráðgjafa í þeim mæli
  sem nauðsynlegt er. Sama á við ef nefndin telur afhendingu slíkra upplýsinga
    nauðsynlega vegna gagnkvæmrar miðlunar upplýsinga og samstarfs við aðila
erlendis sem sinna hliðstæðum rannsóknum og nefndin. Afhendi nefndin upplýsingar
á grundvelli þessara heimilda hvílir þagnarskylda á þeim sem fær gögnin afhent.
    Ákvæði 1. mgr. skal ekki standa því í vegi að rannsóknarnefnd geti birt
     upplýsingar sem annars væru háðar þagnarskyldu ef nefndin telur slíkt
nauðsynlegt til að rökstyðja niðurstöður sínar. Nefndin skal þó því aðeins birta
   upplýsingar um persónuleg málefni einstaklinga, þ.m.t. fjármál þeirra, að
 almannahagsmunir af því að birta upplýsingarnar vegi þyngra en hagsmunir þess
                           einstaklings sem í hlut á.
                      Upplýsingagjöf nefndar á starfstíma.
  12. gr. Rannsóknarnefnd ákveður sjálf hvaða upplýsingar eða tilkynningar hún
birtir opinberlega um störf sín þar til hún hefur skilað lokaskýrslu sinni. Sama
                 gildir um aðgang að gögnum sem nefndin aflar.
      Rannsóknarnefnd getur veitt forseta Alþingis upplýsingar um framgang
   rannsóknarinnar meðan á henni stendur og getur forseti í tilefni af slíkri
 upplýsingagjöf og að höfðu samráði við forsætisnefnd gert Alþingi grein fyrir
                   fram komnum upplýsingum ef æskilegt þykir.
       Óheimilt er að veita aðgang að gögnum frá opinberum stofnunum sem
rannsóknarnefnd hefur fengið afhent við rannsókn nema með samþykki nefndarinnar.
                    Skýrsla og starfslok rannsóknarnefndar.
     13. gr. Rannsóknarnefnd skilar forseta Alþingis skriflegri skýrslu með
 rökstuddum niðurstöðum rannsóknar sinnar þegar henni er lokið. Rannsóknarnefnd
getur ákveðið að skila sérstökum skýrslum um einstaka hluta rannsóknarinnar eða
     áfangaskýrslum og skal haga meðferð þeirra á sama hátt og lokaskýrslu.
       Forseti skal þegar í stað senda þeirri nefnd Alþingis sem fer með
eftirlitshlutverk Alþingis gagnvart framkvæmdarvaldinu lokaskýrslu nefndarinnar
 sem tekur ákvörðun um hvort hún skuli strax tekin til efnislegrar meðferðar í
      nefndinni eða að lokinni umræðu í þinginu. Skal nefnd sú sem fer með
 eftirlitshlutverk Alþingis að lokinni umfjöllun um skýrsluna gefa þinginu álit
sitt um hana og leggja fram tillögur um úrvinnslu og meðferð niðurstaðna hennar.
         Með birtingu lokaskýrslu lýkur störfum rannsóknarnefndarinnar.
     Að rannsókn nefndarinnar lokinni skulu gögn, sem aflað hefur verið við
   rannsóknina, færð Þjóðskjalasafni Íslands. Um aðgang að þeim fer samkvæmt
           ákvæðum upplýsingalaga og laga um Þjóðskjalasafn Íslands.
                          Lagatengsl, gildistaka o.fl.
14. gr. Ákvæði upplýsingalaga og ákvæði [15]18.[16]21. gr. laga nr. 77/2000, um
persónuvernd og meðferð persónuupplýsinga, gilda ekki á meðan rannsóknarnefnd er
   að störfum. Sama gildir um ákvæði stjórnsýslulaga, nema sérstaklega sé til
    þeirra vísað í þessum lögum. Ekki er unnt að bera fram kvörtun um störf
                     nefndarinnar við umboðsmann Alþingis.
 Þegar rannsóknarnefnd hefur lokið störfum skulu þeir sem rannsókn hefur beinst
 að njóta réttinda samkvæmt ákvæðum [17]18.[18]21. gr. laga nr. 77/2000 og 9.
    gr. upplýsingalaga, enda hafi ákæruvaldið ekki tekið mál viðkomandi til
  meðferðar sem sakamál. Fer þá um rétt til aðgangs að gögnum samkvæmt ákvæðum
     laga um meðferð slíkra mála. Um réttindi annarra til aðgangs að gögnum
  rannsóknarnefndar, þar á meðal þeirra sem hafa komið fyrir rannsóknarnefnd,
  veitt upplýsingar eða rannsóknarnefnd hefur aflað upplýsinga um, fer skv. 4.
    mgr. 13. gr. að gættum ákvæðum [19]18. og [20]21. gr. laga nr. 77/2000.
                      15. gr. Lög þessi taka þegar gildi.
                            Ákvæði til bráðabirgða.
                                     I. ^1)
                              ^1)L. 84/2011, 41. gr.
    II. Þrátt fyrir ákvæði til bráðabirgða I skal forseti Alþingis, samkvæmt
 þingsályktun frá 17. desember 2010, skipa rannsóknarnefnd til þess að rannsaka
 starfsemi Íbúðalánasjóðs. Um störf nefndarinnar fer að öðru leyti eftir lögum
                                    þessum.

References

   Visible links
   1. file://1998015.html#g12
   2. file://1998015.html#g31
   3. file://1996070.html#g7
   4. file://1993037.html#g3
   5. file://1993037.html#g5
   6. file://1996070.html
   7. file://1944033.html#g39
   8. file://1963004.html#g14
   9. file://2008088.html#g119
  10. file://2008088.html#g117
  11. file://1940019.html#g145
  12. file://1940019.html#g146
  13. file://1996070.html#g18
  14. file://1940019.html#g136
  15. file://2000077.html#g18
  16. file://2000077.html#g21
  17. file://2000077.html#g18
  18. file://2000077.html#g21
  19. file://2000077.html#g18
  20. file://2000077.html#g21
