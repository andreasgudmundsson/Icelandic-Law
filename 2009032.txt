
   --------------------------------------------------------------------------

                              Lög um ábyrgðarmenn

                              2009 nr. 32 2. apríl

   --------------------------------------------------------------------------

                 Ferill málsins á Alþingi.   Frumvarp til laga.

 Tóku gildi 4. apríl 2009. Breytt með l. 98/2009 (tóku gildi 1. okt. 2009 nema
                  69. og 70. gr. sem tóku gildi 1. jan. 2010).

                   I. kafli. Markmið, gildissvið og framsal.
 1. gr. Markmið þessara laga er að setja reglur um ábyrgðir einstaklinga, draga
     úr vægi ábyrgða og að stuðla að því að lánveitingar verði miðaðar við
                 greiðslugetu lántaka og hans eigin tryggingar.
     2. gr. Lög þessi gilda um lánveitingar stofnana og fyrirtækja þar sem
   ábyrgðarmaður gengst í ábyrgð til tryggingar efndum lántaka. Stofnanir og
fyrirtæki geta m.a. verið viðskiptabankar, sparisjóðir, greiðslukortafyrirtæki,
      lánafyrirtæki, verðbréfafyrirtæki, vátryggingafélög, lífeyrissjóðir,
               Íbúðalánasjóður og Lánasjóður íslenskra námsmanna.
  Með ábyrgðarmanni er átt við einstakling sem gengst persónulega í ábyrgð eða
  veðsetur tilgreinda eign sína til tryggingar efndum lántaka enda sé ábyrgðin
  ekki í þágu atvinnurekstrar ábyrgðarmanns eða í þágu fjárhagslegs ávinnings
                                     hans.
  Persónuleg ábyrgð er annaðhvort einföld ábyrgð eða sjálfskuldarábyrgð. Sé í
  ábyrgðarsamningi ekkert tekið fram um hvers konar ábyrgð sé að ræða skal hún
                                álitin einföld.
  [Efnahags- og viðskiptaráðherra]^1) er heimilt með reglugerð að undanskilja
                   tiltekin form ábyrgða gildissviði laganna.
                              ^1)L. 98/2009, 44. gr.
3. gr. Lánveitandi skal tilkynna ábyrgðarmanni um framsal réttinda sem reist eru
        á ábyrgðinni eða láni því sem ábyrgðin stendur til tryggingar á.
              Lög þessi gilda um framsalshafa eftir því sem við á.

               II. kafli. Stofnun, efni og form ábyrgðarsamninga.
4. gr. Lánveitandi skal meta hæfi lántaka til að standa í skilum með lán þar sem
 ábyrgðarmaður gengst í ábyrgð til tryggingar efndum lántaka. Greiðslumat skal
byggt á viðurkenndum viðmiðum. [Efnahags- og viðskiptaráðherra]^1) er heimilt að
                   setja reglugerð um framkvæmd greiðslumats.
 Lánveitandi skal með skriflegum hætti ráða ábyrgðarmanni frá því að gangast í
 ábyrgð ef greiðslumat bendir til þess að lántaki geti ekki efnt skuldbindingar
                                     sínar.
   Með sama hætti skal lánveitandi ráða ábyrgðarmanni frá því að undirgangast
               ábyrgð ef aðstæður ábyrgðarmanns gefa tilefni til.
                              ^1)L. 98/2009, 44. gr.
    5. gr. Fyrir gerð ábyrgðarsamnings skal lánveitandi upplýsa ábyrgðarmann
skriflega um þá áhættu sem ábyrgð er samfara. Í því felst meðal annars að veita
                                upplýsingar um:
           a. almennar reglur sem um ábyrgðir gilda, þ.m.t. um muninn á
                    sjálfskuldarábyrgð og einfaldri ábyrgð,
                             b. greiðslugetu lántaka,
                    c. lán það sem ábyrgð er ætlað að tryggja,
                              d. gildistíma ábyrgðar,
     e. höfuðstól ábyrgðar, hlutfall eða hámarksfjárhæð sem henni er ætlað að
                                    tryggja,
    f. hvort ábyrgð standi til tryggingar innheimtukostnaði og hvernig hann er
                                 reiknaður út,
    g. tryggingar sem lántaki hefur útvegað hjá öðrum en ábyrgðarmanni og virði
                                    þeirra,
       h. hvort ábyrgðarmaður geti orðið sér úti um ábyrgðartryggingu í stað
                                   ábyrgðar,
     i. leiðir sem ábyrgðarmanni standa til boða til að fá leyst úr ágreiningi
                                vegna ábyrgðar.
 Ábyrgðarmaður á rétt á að fá afhent eintak af ábyrgðarsamningi og lánssamningi
    sem ábyrgðin stendur til tryggingar á áður en hann gengst undir ábyrgð.
    6. gr. Ábyrgðarsamningur skal vera skriflegur. Í honum skal getið þeirra
   upplýsinga sem nefndar eru í 5. gr. og skoðast þær sem hluti samningsins.
   Lánveitandi getur ekki einhliða breytt skilmálum ábyrgðarsamnings, þ.m.t.
lánssamnings, ábyrgðarmanni í óhag. Ákvæði þetta gildir þó ekki um breytingar á
  vöxtum eða eðlilegum kostnaðarliðum sem lánveitandi hefur rétt til að breyta
            samkvæmt lánssamningi sem ábyrgð stendur í tengslum við.

            III. kafli. Réttarsamband lánveitanda og ábyrgðarmanns.
7. gr. Lánveitandi skal senda ábyrgðarmanni tilkynningu skriflega svo fljótt sem
                                   kostur er:
                             a. um vanefndir lántaka,
             b. ef veð eða aðrar tryggingar eru ekki lengur tiltækar,
    c. um andlát lántaka eða að bú hans hafi verið tekið til gjaldþrotaskipta,
    d. eftir hver áramót með upplýsingum um stöðu láns sem ábyrgð stendur fyrir
                           og yfirliti yfir ábyrgðir.
 Ábyrgðarmaður skal vera skaðlaus af vanrækslu lánveitanda á tilkynningarskyldu
        skv. 1. mgr. og ef vanræksla er veruleg skal ábyrgð falla niður.
    Ábyrgðarmaður verður ekki krafinn um greiðslur á dráttarvöxtum eða öðrum
 innheimtukostnaði lántaka sem fellur til eftir gjalddaga nema liðnar séu tvær
    vikur frá því að ábyrgðarmanni var sannanlega gefinn kostur á að greiða
                             gjaldfallna afborgun.
 Lánveitandi getur ekki þannig að gildi hafi gagnvart ábyrgðarmanni gjaldfellt
 lán í heild sinni nema ábyrgðarmanni hafi áður verið gefinn kostur á að greiða
                        gjaldfallnar afborganir lánsins.
     8. gr. Ekki verður gerð aðför í fasteign þar sem ábyrgðarmaður býr eða
    fjölskylda hans ef krafa á rót sína að rekja til persónulegrar ábyrgðar.
  Lánveitandi getur ekki krafist gjaldþrotaskipta á búi ábyrgðarmanns ef krafa
hans á rót sína að rekja til persónulegrar ábyrgðar nema hann geri sennilegt að
        um sviksamlegt undanskot eigna ábyrgðarmanns hafi verið að ræða.

                        IV. kafli. Takmarkanir á ábyrgð.
 9. gr. Hafi lánveitandi keypt tryggingu vegna hugsanlegs greiðslufalls lántaka
og greiðsluskylda fellur til samkvæmt skilmálum tryggingar takmarkar sú greiðsla
    ábyrgð ábyrgðarmanns sem nemur þeirri fjárhæð sem greidd er inn á lánið.
 Ef lánveitandi vanrækir að lýsa kröfu í gjaldþrota- eða dánarbú lántaka lækkar
  krafa á hendur ábyrgðarmanni sem nemur þeirri fjárhæð sem ella hefði fengist
                     greidd úr þrota- eða dánarbúi lántaka.
     Þrátt fyrir ákvæði 4. mgr. 60. gr. laga um gjaldþrotaskipti o.fl. skal
nauðasamningur eða önnur eftirgjöf, þ.m.t. nauðasamningur til greiðsluaðlögunar,
sem kveður á um lækkun kröfu á hendur lántaka hafa sömu áhrif til lækkunar kröfu
                            á hendur ábyrgðarmanni.

         V. kafli. Brottfall ábyrgðar eða annarra tryggingarráðstafana.
10. gr. Ábyrgðarmaður verður ekki skuldbundinn af ábyrgðarsamningi hafi lántaki
 aldrei orðið skuldbundinn til að inna greiðslu af hendi samkvæmt samningi við
                                  lánveitanda.
Ef lánveitandi samþykkir að veð eða aðrar tryggingarráðstafanir sem gerðar voru
   til að tryggja efndir samnings skuli ekki lengur standa til tryggingar, og
  breytingin hefur í för með sér að staða ábyrgðarmanns er þá mun verri en hún
          var, er ábyrgðarmaður ekki lengur bundinn af samningi sínum.

                         VI. kafli. Reglugerðarheimild.
  11. gr. [Efnahags- og viðskiptaráðherra]^1) er heimilt að setja reglugerð um
                            framkvæmd laga þessara.
                              ^1)L. 98/2009, 44. gr.

                            VII. kafli. Gildistaka.
 12. gr. Lög þessi öðlast þegar gildi. Lögin taka til ábyrgða sem stofnað hefur
verið til fyrir gildistöku þeirra að frátöldum 4. gr., 5. gr., 1. mgr. 6. gr. og
                                     8. gr.
  Ákvæði til bráðabirgða. Heimilt er að víkja ábyrgð til hliðar í heild eða að
 hluta á grundvelli 36. gr. laga um samningsgerð, umboð og ógilda löggerninga,
 nr. 7/1936, og að teknu tilliti til þeirra atvika er leiddu til setningar laga
     um heimild til fjárveitingar úr ríkissjóði vegna sérstakra aðstæðna á
                    fjármálamarkaði o.[1]fl., nr. 125/2008.

References

   Visible links
   1. file://2008125.html
