
   --------------------------------------------------------------------------

                                                            Lög um bifreiðagjald

                              1988 nr. 39 20. maí

   --------------------------------------------------------------------------

                                     1. gr.
        Greiða skal til ríkissjóðs bifreiðagjald af bifreiðum sem skráðar eru
                         hér á landi eins og nánar er ákveðið í lögum þessum.
           Með gjaldskyldri bifreið samkvæmt lögum þessum er átt við vélknúið
                 ökutæki sem uppfyllir eitt eða fleiri eftirtalinna skilyrða:

   a.
           Vélknúið ökutæki sem aðallega er ætlað til fólks- eða
           vöruflutninga og er á fjórum hjólum eða fleiri, eða á þremur
           hjólum, og er 400 kg að eigin þyngd eða meira og hannað er til
           hraðari aksturs en 30 km á klukkustund eða aka má svo hratt án
           verulegra breytinga.
   b.
           Vélknúið ökutæki sem aðallega er ætlað til að draga annað ökutæki
           og hannað er til hraðari aksturs en 30 km á klukkustund.
   c.
           Vélknúið ökutæki sem aðallega er ætlað til fólks- eða
           vöruflutninga eða til að draga annað ökutæki og er búið beltum og
           eftir atvikum stýrimeiðum/stýrihjólum og er 400 kg að eigin þyngd
           eða meira.
   d.
           Fjórhjól er fellur í vörulið 8703 í viðauka I við [2]tollalög, nr.
           55/1987, með síðari breytingum.

         Verði ágreiningur um gjaldskyldu bifreiðar sker fjármálaráðherra úr.

                                     2. gr.
             [Bifreiðagjald skal vera 5,62 kr. fyrir hvert kílógramm af eigin
      þyngd bifreiðar. Sé bifreið þyngri en 1.000 kg skal að auki greiða 3,65
   kr. fyrir hvert kílógramm af eigin þyngd bifreiðar sem er umfram 1.000 kg.
      Þó skal aldrei greiða lægra gjald en 2.870 kr. né hærra gjald en 18.136
        kr. af hverri bifreið á hverju gjaldtímabili, sbr. 1. mgr. 3. gr.]^1)

   ^1)[3]L. 122/1993, 39. gr.

                                     3. gr.
        Gjalddagar bifreiðagjalds eru 1. janúar ár hvert vegna
   gjaldtímabilsins 1. janúar til 30. júní og 1. júlí ár hvert vegna
   gjaldtímabilsins 1. júlí til 31. desember, en eindagi er síðasti dagur
   næsta mánaðar eftir gjalddaga. Skal gjaldið innheimtast þar sem bifreið er
   skráð á gjalddaga.
        Gjald vegna nýskráðra bifreiða skal greiðast í hlutfalli við
   skráningartíma þeirra á gjaldtímabilinu og telst gjaldskyldan frá og með
   afhendingu skráningarmerkis. Gjaldið reiknast fyrir heila mánuði þannig að
   15 dagar eða fleiri teljast heill mánuður, en færri dögum skal sleppt.
   Bifreiðagjald vegna nýskráðra bifreiða skal þó aldrei vera lægra en 500
   kr. Gjald vegna nýskráðra bifreiða fellur í eindaga við skráningu.
        Bifreiðagjald skal sá greiða sem er skráður eigandi á gjalddaga. Hafi
   orðið eigandaskipti að bifreið án þess að þau hafi verið tilkynnt til
   skráningar hvílir greiðsluskyldan jafnframt á hinum nýja eiganda.
        Eigi skal endurgreiða gjald af bifreið sem greitt hefur verið af þótt
   eigandaskipti verði, hún flutt í annað skráningarumdæmi eða afskráð.
   Gildir greiðslan fyrir bifreiðina hver sem eigandi hennar er eða hvert sem
   hún er flutt á landinu.
        Fjármálaráðherra er heimilt að endurgreiða, lækka eða fella niður
   bifreiðagjald af bifreiðum í eigu öryrkja og björgunarsveita, [bifreiðum
   sem ekki eru í notkun]^1) svo og bifreiðum sem eru eldri en 25 ára í
   upphafi gjaldárs. Getur hann í reglugerð kveðið nánar á um hverjir falli
   undir undanþáguheimild þessa og önnur skilyrði sem hann telur nauðsynleg.

   ^1)[4]L. 122/1993, 40. gr.

                                     4. gr.
        Við árlega aðalskoðun bifreiðar, sem gjaldskyld er samkvæmt þessum
   lögum, skal eigandi hennar eða umráðamaður færa sönnur á að greitt hafi
   verið af henni gjaldfallið bifreiðagjald. Að öðrum kosti skal
   skoðunarmaður neita um skoðun á bifreiðinni, taka af henni skráningarmerki
   og afhenda þau lögreglustjóra. Lögreglustjóri skal ekki afhenda þau aftur
   fyrr en færðar hafa verið sönnur á greiðslu bifreiðagjaldsins.
        Skráning eða umskráning bifreiða skal ekki fara fram nema gjaldfallið
   bifreiðagjald hafi áður verið greitt af henni.
        Ef bifreiðagjald er ekki greitt fyrir eindaga skal lögreglustjóri,
   eftir kröfu innheimtumanns, taka af bifreiðinni skráningarmerki til
   geymslu svo sem að framan segir.

                                     5. gr.
        Bifreiðagjald skv. 2. gr. og lágmarksgjald skv. 3. gr. eru
   grunngjöld. Fjármálaráðherra er heimilt að hækka gjöld þessi í réttu
   hlutfalli við hækkun sem kann að verða á vísitölu byggingarkostnaðar, sbr.
   [5]lög nr. 42/1987. [Grunngjöld bifreiðagjalds og lágmarksgjalds eru miðuð
   við vísitölu 1. janúar 1994.]^1)

   ^1)[6]L. 122/1993, 41. gr.

                                     6. gr.
        Sé bifreiðagjald ekki greitt í síðasta lagi á eindaga skal greiða
   ríkissjóði dráttarvexti, sbr. [7]III. kafla laga nr. 25/1987, af því sem
   ógreitt er talið frá og með gjalddaga.

                                     7. gr.
        Innheimtu bifreiðagjalds annast [tollstjórar]^1) og fer um
   reikningsskil eftir því sem fjármálaráðherra ákveður. Heimilt er að fela
   Bifreiðaeftirliti ríkisins innheimtu bifreiðagjalds.
        Bifreiðagjald nýtur lögtaksréttar.

   ^1)[8]L. 92/1991, 98. gr.

                                     8. gr.
        Fjármálaráðherra er heimilt að kveða nánar á um framkvæmd laga
   þessara í reglugerð.^1)

   ^1)Rg. 590/1987, sbr. 526/1993.

                                     9. gr.
        Lög þessi öðlast þegar gildi. ...

   Ákvæði til bráðabirgða.

                                  [I.III.]^1)
   ...

   ^1)[9]L. 6/1990 og 11/1990.

References

   Visible links
   1. http://www.althingi.is/dba-bin/lawformpr.pl?lnr=1988039
   2. file://1987055.html
   3. file:///altext/stjt/1993.122.html
   4. file:///altext/stjt/1993.122.html
   5. file://1987042.html
   6. file:///altext/stjt/1993.122.html
   7. file://1987025.html
   8. file:///altext/stjt/1991.092.html
   9. file:///altext/stjt/1990.006.html
