
   --------------------------------------------------------------------------

   Lög um skipti á upplýsingum um tæknilegar reglur um vörur og fjarþjónustu

                              2000 nr. 57 19. maí

   --------------------------------------------------------------------------

    Tóku gildi 26. maí 2000. EES-samningurinn: II eða XI. viðauki tilskipun
         98/34/EB. Breytt með [2]l. 76/2002 (tóku gildi 17. maí 2002).

                               1. gr. Tilgangur.
 Tilgangur laga þessara er að uppfylla samningsskuldbindingar Íslands varðandi
skipti á upplýsingum um tæknilegar reglur um vörur og fjarþjónustu sem geta haft
             í för með sér óheimilar tæknilegar viðskiptahindranir.
 [Samningar þeir sem hér um ræðir eru samningurinn um Evrópska efnahagssvæðið,
  samningur Alþjóðaviðskiptastofnunarinnar um tæknilegar viðskiptahindranir og
                 stofnsamningur Fríverslunarsamtaka Evrópu.]^1)
                             ^1)[3]L. 76/2002, 37. gr.
                             2. gr. Skilgreiningar.
   Í lögum þessum er merking eftirfarandi orða og orðasambanda sem hér segir:
   1. Tæknilegar viðskiptahindranir: Hindranir í milliríkjaviðskiptum sem stafa
              af mismunandi tæknilegum reglum í einstökum ríkjum.
     2. Tæknilegar reglur: Lög, reglugerðir eða önnur stjórnvaldsfyrirmæli sem
  fela í sér eða vísa beint eða óbeint til tæknilýsinga, tæknilegra krafna eða
 annarra krafna og eru íþyngjandi við markaðssetningu eða notkun vöru eða banna
framleiðslu, innflutning, markaðssetningu eða notkun vöru. Til tæknilegra reglna
í skilningi laganna teljast einnig frjálsir samningar sem stjórnvöld eru aðilar
 að og kveða á um að tæknilegum kröfum sé hlítt. Þá falla undir skilgreininguna
   tæknilegar kröfur eða aðrar kröfur sem tengjast ráðstöfunum í skatta- eða
 peningamálum og hafa áhrif á neyslu vara með því að hvatt er til að tilteknum
 tæknilegum kröfum sé hlítt. Til tæknilegra reglna í skilningi laganna teljast
 hins vegar ekki tæknilegar kröfur eða aðrar kröfur sem settar eru við opinber
  útboð eða við önnur innkaup hins opinbera eða tæknilegar reglur sem tengjast
                            almannatryggingakerfinu.
      3. Tæknilegar kröfur: Kröfur sem skilgreina þá eiginleika sem vara skal
uppfylla, til dæmis varðandi gæði, afköst, öryggi eða stærð, að meðtöldum kröfum
  um vörumerki, íðorð, tákn, prófun og prófunaraðferðir, umbúðir, merkingu og
    möguleika á að meta samhæfi. Til tæknilegra krafna teljast einnig kröfur
               varðandi framleiðsluferli og framleiðsluaðferðir.
   4. Aðrar kröfur: Kröfur sem ekki eru tæknilegar kröfur en eru gerðar til vöru
  og hafa áhrif á feril hennar eftir að hún hefur verið sett á markað, svo sem
   skilyrði varðandi notkun, endurvinnslu, endurnýtingu eða vörslu, ef þessar
    kröfur geta haft afgerandi áhrif á samsetningu, eðli eða markaðssetningu
                                   vörunnar.
         5. Vörur: Allar framleiðsluafurðir iðnaðar, allar landbúnaðar- og
                                  fiskafurðir.
     6. Tæknilegar reglur um fjarþjónustu: Tæknilegar reglur um uppsetningu og
     starfrækslu fjarþjónustu, einkum ákvæði um þann sem veitir þjónustuna,
 þjónustuna sjálfa og viðtakanda hennar og eru íþyngjandi við markaðssetningu,
                    uppsetningu eða notkun slíkrar þjónustu.
       7. Fjarþjónusta: Þjónusta sem innt er af hendi gegn þóknun og veitt:
    a. úr fjarlægð, þ.e. án þess að aðilar séu staddir á sama stað á sama tíma,
     b. rafrænt, þ.e. þjónustan er send og móttekin með notkun rafbúnaðar sem
ætlaður er til vinnslu og geymslu gagna og er algerlega send, flutt og móttekin
      um þráð eða þráðlaust, um ljósleiðara eða með öðrum rafsegulleiðum,
   c. að beiðni viðtakandans, þ.e. þjónustan er veitt þannig að gögn eru send að
                              beiðni viðtakandans.
                             3. gr. Almenn ákvæði.
  Stjórnvöld skulu jafnan beita sér fyrir því að alþjóðlegar skuldbindingar um
      frjálst flæði vöru séu virtar. Þegar settar eru tæknilegar reglur um
  vöruviðskipti eða fjarþjónustu skal þess gætt að ekki skapist ónauðsynlegar
hindranir í milliríkjaviðskiptum. Sama á við þegar settar eru reglur um aðferðir
   við mat á samræmi við tæknilegar kröfur og um gagnkvæmar viðurkenningar á
    prófunum og vottunum. Haga skal samningu tæknilegra reglna í samræmi við
               alþjóðlega og evrópska staðla, svo sem kostur er.
                    4. gr. Hlutverk utanríkisráðuneytisins.
     Utanríkisráðuneytið tilkynnir alþjóðastofnunum um fyrirhugaða setningu
  tæknilegra reglna í samræmi við ákvæði milliríkjasamninga. Ráðuneytið veitir
ráðgjöf um samningu tæknilegra reglna, tekur á móti tilkynningum um fyrirhugaða
 setningu tæknilegra reglna erlendis frá og miðlar upplýsingum um efni þeirra.
 Ráðuneytinu er heimilt að fela öðrum stofnunum framkvæmd upplýsingamiðlunar af
                           þessum toga með samningi.
                     5. gr. Tilkynningarskylda stjórnvalda.
  Sá sem útbýr drög að tæknilegum reglum skal tilkynna utanríkisráðuneytinu um
fyrirhugaðar reglur þegar drögin eru efnislega fullbúin. Senda skal ráðuneytinu
 drögin ásamt stuttri samantekt um efni þeirra. Ekki er þörf á tilkynningu til
       utanríkisráðuneytis um fyrirhugaða setningu tæknilegrar reglu sem:
     a. eingöngu framkvæmir gerðir sem vísað er til í ákvörðunum sameiginlegu
                               EES-nefndarinnar,
    b. uppfyllir skuldbindingar vegna alþjóðlegra samninga þar sem stefnt er að
 því að samþykkja almennar tæknilegar reglugerðir á vettvangi EES-samningsins,
        c. færir sér í nyt öryggisákvæði í bindandi gerðum EES-samningsins,
   d. byggist á Rapex-tilkynningarkerfinu um hættulega vöru á markaði í samræmi
   við ákvæði [4]laga nr. 134/1995, um öryggi vöru og opinbera markaðsgæslu,
     e. sett er í þeim tilgangi einum að fullnægja dómum sem EFTA-dómstóllinn
fellir og dómum sem nefndir eru í 6. gr. samningsins um Evrópska efnahagssvæðið
       og 3. gr. samningsins um Eftirlitsstofnun EFTA og EFTA-dómstólinn,
     f. sett er í þeim tilgangi einum að breyta tæknilegri reglu í samræmi við
athugasemdir Eftirlitsstofnunar EFTA með það í huga að ryðja viðskiptahindrunum
                                    úr vegi.
 Þörf er á tilkynningu til Alþjóðaviðskiptastofnunarinnar ef fyrirhuguð setning
     tæknilegrar reglu getur haft veruleg áhrif á viðskipti annars aðila að
samningnum um stofnun Alþjóðaviðskiptastofnunarinnar. Sama gildir um tæknilegar
                   reglur sem ekki samræmast alþjóðastöðlum.
                      6. gr. Frestun formlegrar setningar.
  Fresta skal formlegri setningu tæknilegra reglna um vörur um þrjá mánuði frá
        þeim degi sem tilkynnt var um fyrirhugaða setningu reglnanna til
alþjóðastofnana, sbr. 4. gr., en um fjóra mánuði þegar um er að ræða tæknilegar
                            reglur um fjarþjónustu.
Ákvæði 1. mgr. gildir þó ekki í þeim tilvikum þegar nauðsynlegt er vegna brýnna
 ástæðna sem tengjast verndun almannaheilbrigðis og -öryggis eða vernd dýra eða
 náttúru að grípa til setningar reglna með skömmum fyrirvara svo að ekki gefst
   færi til samráðs. Í þeim tilvikum ber í tilkynningu skv. 4. gr. að greina
      ástæður þess að ekki er unnt að fresta formlegri setningu reglnanna.
                           7. gr. Reglugerðarheimild.
Utanríkisráðherra er heimilt að setja í reglugerð^1) nánari ákvæði um framkvæmd
                                 laga þessara.
                                ^1)[5]Rg. 733/2000.
                               8. gr. Gildistaka.
                         Lög þessi öðlast þegar gildi.

References

   Visible links
   1. http://www.althingi.is/dba-bin/lawformpr.pl?lnr=2000057
   2. file:///altext/stjt/2002.076.html
   3. file:///altext/stjt/2002.076.html
   4. file://1995134.html
   5. http://www.reglugerd.is/interpro/dkm/WebGuard.nsf/key2/733-2000
