
   --------------------------------------------------------------------------

                                   Vegalög^1)

                               1994 nr. 45 6. maí

   --------------------------------------------------------------------------

                                ^1)[2]Rg. 325/1995.
  Ákvæði III. kafla, 16. og 17. gr. og V. kafla laganna tóku gildi 25. febrúar
 1995. Ákvæði 56. gr. tók gildi 1. janúar 1995. Önnur ákvæði laganna tóku gildi
20. maí 1994. Breytt með [3]l. 56/1995 (tóku gildi 9. mars 1995), [4]l. 83/1997
  (tóku gildi 6. júní 1997), [5]l. 54/2000 (tóku gildi 1. júní 2000) og [6]l.
            73/2002 (tóku gildi 4. nóv. 2002, sbr. [7]l. 111/2002).

                            I. kafli. Almenn ákvæði.
   1. gr. Vegur merkir í lögum þessum akbraut, önnur mannvirki og land sem að
staðaldri eru nauðsynleg til þess að vegur sé varanlegur, unnt sé að halda honum
                      við og hafa af honum sem fyllst not.
 Til vegar telst því vegsvæði og öll mannvirki viðkomandi veginum sem eru innan
                                     þess.
  2. gr. Veghald merkir forræði yfir vegi og vegsvæði, þar með talið vegagerð,
      þjónusta og viðhald vega. Veghaldari er sá aðili sem hefur veghald.
Ákvæði laganna gilda um allt veghald að svo miklu leyti sem við á nema annað sé
                                ákveðið í lögum.
3. gr. Þegar lega vegar er ákveðin á staðfestum skipulagsuppdrætti, eða á annan
hátt af þar til bærum skipulagsyfirvöldum, skulu ákvæði laga þessara taka gildi
                               um vegalagninguna.

                     II. kafli. Stjórn vegamála og veghald.
 4. gr. Ráðherra sá, er fer með samgöngumál, hefur yfirstjórn vegamála. [Til að
stjórna framkvæmdum í þessum málum skipar ráðherra vegamálastjóra til fimm ára í
senn og veitir hann Vegagerðinni forstöðu. Ráðherra ræður aðstoðarvegamálastjóra
    að fengnum tillögum vegamálastjóra. Vegamálastjóri ræður aðra starfsmenn
                              Vegagerðarinnar.]^1)
                Ráðherra setur reglur um framkvæmd þessara laga.
                            ^1)[8]L. 83/1997, 140. gr.
 5. gr. Vegagerðin er veghaldari þjóðvega samkvæmt lögum þessum. Vegamálastjóra
   er þó heimilt að fela einstaklingi, fyrirtæki, sveitarstjórn, stofnun eða
 samtökum þessara aðila veghald einstakra vegarkafla að nokkru eða öllu leyti.
  6. gr. Nú er heimild 5. gr. notuð og skal þá Vegagerðin hafa eftirlit með að
  lagning og viðhald vega þeirra eða gatna, sem um er að ræða, sé framkvæmt á
 viðunandi hátt. Sé um vanrækslu að ræða að dómi Vegagerðarinnar skal hún gefa
veghaldara fyrirmæli um að framkvæma nauðsynlegar umbætur innan hæfilegs frests.
   Ef umbætur eru ekki gerðar getur Vegagerðin látið framkvæma þær á kostnað
                   veghaldara og/eða rift samningi við hann.

                             III. kafli. Þjóðvegir.
    7. gr. Þjóðvegir eru þeir vegir sem ætlaðir eru almenningi til frjálsrar
     umferðar, haldið er við af fé ríkisins og upp eru taldir í vegáætlun,
                        safnvegaáætlun og landsvegaskrá.
 8. gr. Þjóðvegir skulu mynda eðlilegt, samfellt vegakerfi til tengingar byggða
 landsins. Vegakerfi þetta skal tengja öll býli á landinu, alla þéttbýlisstaði,
 flugvelli þar sem starfrækt er reglubundið áætlunarflug, hafnir og bryggjur ef
þaðan eru stundaðar áætlunarsiglingar og aðra staði eins og nánar er lýst hér á
                                     eftir.
           Þjóðvegum skal skipað í flokka eftir eftirfarandi reglum:
                                    Stofnvegir:
    Vegir sem ná til 1.000 íbúa svæðis og tengja slík svæði saman. Víkja má frá
  reglunni um íbúafjölda ef um er að ræða tengingu kaupstaða eða kauptúna sem
 mynda samræmda heild frá atvinnulegu eða félagslegu sjónarmiði. Sama gildir um
 vegi sem hafa mikla árstíðabundna umferð eða þar sem innan 10 ára má búast við
 1.000 bíla umferð á dag yfir sumarmánuðina. Við það stofnvegakerfi sem þannig
 fæst skal tengja með stofnvegi þéttbýli 400 íbúa eða fleiri enda sé tengingin
ekki lengri en 20 km, svo og þéttbýli með 200400 íbúa ef tenging er ekki lengri
en sem svarar 5 km fyrir hverja 100 íbúa í þéttbýlinu. Þar sem stofnvegur endar
  í þéttbýli skal hann ná til þess svæðis sem mikilvægast er fyrir athafnalíf
                                 þéttbýlisins.
                                    Tengivegir:
    Vegir sem tengja safnvegi við stofnvegi og ná að þriðja býli frá vegarenda
 þar sem búseta er. Þetta ákvæði gildir þó ekki ef um er að ræða veg í kaupstað
eða kauptúni. Einnig má telja tengiveg að innsta býli þar sem landsvegur liggur
                                   úr byggð.
   Þar sem tengivegur tengir þéttbýli við stofnvegakerfið skal hann ná til þess
            svæðis sem mikilvægast er fyrir athafnalíf þéttbýlisins.
   Vegir að flugvöllum þar sem starfrækt er reglubundið áætlunarflug og vegir að
höfnum og bryggjum, ef þaðan eru stundaðar áætlunarsiglingar, skulu einnig vera
tengivegir ef þeir eru ekki stofnvegir samkvæmt skilgreiningu um þann vegflokk.
                                    Safnvegir:
    Safnvegir tengja einstök býli, stofnanir o.fl. við tengivegi eða stofnvegi.
                               Til safnvega teljast:
     Vegir að öllum býlum sem búseta er á og ekki eru tengd með stofnvegi eða
tengivegi. Vegur samkvæmt þessum lið skal þó aldrei teljast ná nær býli en 50 m
 ef hann endar þar eða vera inni í þéttri byggð ef vegakerfi þar er styttra en
                   sem svarar 50 m fyrir hvert býli eða íbúð.
      Vegir að kirkjustöðum, opinberum skólum og öðrum opinberum stofnunum í
                 dreifbýli og í þéttbýli með minna en 200 íbúa.
                                    Landsvegir:
        Til þessa vegflokks skal telja þjóðvegi sem ekki tilheyra neinum af
 framangreindum vegflokkum. Þar er um að ræða vegi yfir fjöll og heiðar, þar á
    meðal vegi sem tengja saman landshluta, vegi innan þjóðgarða og vegi að
                          fjölsóttum ferðamannastöðum.
   Á vegum þessum skal yfirleitt einungis gera ráð fyrir árstíðabundinni umferð
           og minna eftirliti og minni þjónustu en á öðrum þjóðvegum.

       IV. kafli. [Almennir vegir, einkavegir, reiðvegir og hjólreiða- og
                                göngustígar.]^1)
                             ^1)[9]L. 54/2000, 3. gr.
 9. gr. Almennir vegir eru þeir vegir sem ekki teljast þjóðvegir en eru í eigu
opinberra aðila og eru ætlaðir almenningi til frjálsrar umferðar. Einkavegir eru
    þeir vegir sem ekki teljast þjóðvegir og eru kostaðir af einstaklingum,
 fyrirtækjum eða opinberum aðilum. [Reiðvegir eru vegir sem einkum eru ætlaðir
     umferð ríðandi manna og eru kostaðir af einstaklingum, félagasamtökum,
 fyrirtækjum eða opinberum aðilum. Hjólreiða- og göngustígar eru einkum ætlaðir
       hjólandi og gangandi vegfarendum og eru kostaðir af einstaklingum,
             félagasamtökum, fyrirtækjum eða opinberum aðilum.]^1)
                             ^1)[10]L. 54/2000, 1. gr.
 10. gr. Eigendur almennra vega og einkavega hafa veghald þeirra. Á einkavegum,
  sem opnir eru fyrir almennri umferð, getur viðkomandi lögreglustjóri skyldað
eiganda að gera úrbætur og stöðvað vegagerð eða bannað umferð um veginn þar til
 bót hefur verið á ráðin ef hann telur veghaldi svo áfátt að hætta geti stafað
                                      af.
 11. gr. [Ráðherra getur að fengnum tillögum vegamálastjóra heimilað eignarnám
lands til lagningar tiltekinna almennra vega, einkavega, reiðvega og hjólreiða-
 og göngustíga, enda komi fullar bætur fyrir.]^1) Bætur skulu ákveðnar samkvæmt
                               reglum IX. kafla.
  Ráðherra getur bundið eignarnámsheimild fyrir einkavegi skv. 1. mgr. vissum
skilyrðum, svo sem um gerð og frágang vegarins, umferðarrétt um hann, viðhald og
                    tengingar við þjóðvegi og almenna vegi.
                             ^1)[11]L. 54/2000, 2. gr.
12. gr. Ríkissjóður ábyrgist greiðslu bóta skv. 11. gr. en getur krafið þann sem
    bætur á að greiða um tryggingar sem gildar eru metnar, þar á meðal fyrir
                                 matskostnaði.
 13. gr. Þegar einkavegur er notaður sem umferðarleið að fleiri eignum en einni
 eru allir eigendur skyldir að halda veginum við í hlutfalli við not þeirra af
 honum. Ákvæði þetta breytir í engu áunnum réttindum eða ákvörðunum um viðhald
 vegarins. Viðhaldsskyldu geta eigendur uppfyllt með því að láta í té efni eða
                          vinnu eða með fjárframlögum.
Það er hér hefur verið ákveðið um viðhald einkavega skal við sömu aðstæður gilda
                     um endurbætur og endurbyggingu vegar.
14. gr. Nú verða þeir sem einkaveg nota ekki á eitt sáttir um hverjir hafi rétt
 til nota af veginum eða um greiðslu viðhaldskostnaðar og getur þá hver þeirra
                      krafist mats samkvæmt reglum 46. gr.
 Þegar meiri hluti þeirra sem afnotarétt hafa af veginum er sammála um hvernig
mæta skuli sameiginlegum útgjöldum eru þær ákvarðanir bindandi fyrir hina, þar á
meðal að kostnaður skuli að einhverju eða öllu leyti greiðast af umferðargjaldi.
  Þegar skipting kostnaðar hefur verið ákveðin með samkomulagi eða mati getur
endurskoðun ekki farið fram fyrr en liðin eru fimm ár frá síðustu ákvörðun nema
                        rétthafar séu sammála um annað.
  Útgjöldum, sem einn eða fleiri rétthafar hafa haft af viðhaldi og ekki hefur
  verið skipt, er ekki hægt að krefjast að skipt verði með matsgjörð eftir að
              liðin eru þrjú ár frá því að stofnað var til þeirra.
    15. gr. Meiri hluti rétthafa getur ákveðið að rétthafar velji stjórn eða
               eftirlitsmann með veginum til þriggja ára í senn.
  Stjórn vegarins eða eftirlitsmaður skal sjá um að viðhaldsskyldu sé fullnægt
    eins og til er tekið í mati eða samkomulagi og sker úr ágreiningi í því
                                   sambandi.
 Stjórn eða eftirlitsmaður getur bannað umferð um veginn til að forða honum frá
  skemmdum. Vanræki einhver, sem til þess er skyldur, að halda veginum við að
       sínum hluta getur stjórnin látið framkvæma viðhald á hans kostnað.
     16. gr. Í vegáætlun er heimilt að veita fé til greiðslu kostnaðar við
  eftirfarandi samgönguleiðir: götur í þéttbýli, vegi yfir fjöll og heiðar sem
ekki eru þjóðvegir, vegi að bryggjum, vegi að eyðibýlum, vegi að flugvöllum sem
 ekki eru áætlunarflugvellir en taldir upp í flugmálaáætlun sem þjónustuvellir
   eða lendingarstaðir, vegi að skipbrotsmannaskýlum, vegi að skíðaskálum og
   skíðasvæðum, vegi að fjallskilaréttum, vegi að leitarmannaskálum, vegi að
 fjallaskálum, vegi að fullgerðum orkuverum, vegi að félagsheimilum, vegi að og
innan uppgræðslu- og skógræktarsvæða og ferjur sem ekki fullnægja skilyrðum 23.
                                      gr.
   Þeir aðilar, sem sækja um og er veitt fé til framkvæmda við vegi samkvæmt
             þessari grein, skulu annast veghald viðkomandi vegar.
Heimilt er að binda fjárveitingu samkvæmt þessari grein skilyrði um afnot vegar
                               og merkingu hans.
   Ráðherra ákveður skiptingu fjárveitinga til einstakra framkvæmdaflokka að
          fengnum tillögum vegamálastjóra og samgöngunefndar Alþingis.
  Engar skyldur hvíla á ríkissjóði vegna samgönguleiða samkvæmt þessari grein.
  17. gr. Í vegáætlun skal veita fé til reiðvega samkvæmt sérstakri áætlun sem
        gerð er að höfðu samráði við samtök hestamanna og sveitarfélög.

                           V. kafli. [Vegáætlun.]^1)
                            ^1)[12]L. 73/2002, 19. gr.
  18. gr. [Í vegáætlun skal gerð grein fyrir fjáröflun til vegamála og útgjöld
sundurliðuð á einstakar framkvæmdir, rekstur, þjónustu og viðhald eftir því sem
  við á í samræmi við uppsetningu samgönguáætlunar. Við skiptingu fjárveitinga
skal höfð hliðsjón af gerð vega, ástandi þeirra, notkun eða lengd eftir því sem
                          við getur átt hverju sinni.
 Sé fé veitt til þjóðvegagerðar eftir öðrum leiðum en getið er um í vegáætlun,
 svo sem í landshlutaáætlunum, með sérstakri fjáröflun eða á annan slíkan hátt,
  skal fjalla um skiptingu þess innan ramma samgönguáætlunar á sama hátt og að
                                 framan getur.
Vegáætlun^1) skal gerð samkvæmt lögum um samgönguáætlun. Með vegáætlun samkvæmt
     lögum þessum er átt við vegáætlunarkafla samgönguáætlunar, sbr. lög um
                              samgönguáætlun.]^2)
       ^1)Augl. A 104/2002 (um breytingu á vegáætlun fyrir árin 20002004).
                           ^2)[13]L. 73/2002, 17. gr.
     19. gr. Í vegáætlun skulu taldir upp allir stofnvegir og tengivegir og
   nýbyggingar á þeim á áætlunartímabilinu. Enn fremur áætlaður kostnaður við
        vegaviðhald og annar kostnaður Vegagerðarinnar á sama tímabili.
  Í vegáætlun um nýbyggingar skal gera grein fyrir fjárveitingum til einstakra
             framkvæmda a.m.k. þrjú fyrstu ár áætlunartímabilsins.
    20. gr. Þar sem þjóðvegur liggur um þéttbýli skal við það miðað við gerð
 vegarins að til vegagerðarkostnaðar teljist aðeins sá kostnaður sem til fellur
      vegarins vegna, en þann kostnað, sem sérstaklega er til kominn vegna
      þéttbýlisins, svo sem við holræsi, færslur á lögnum, [hjólreiða- og
         göngustíga]^1) og því um líkt, greiði viðkomandi sveitarfélag.
                             ^1)[14]L. 54/2000, 4. gr.
 21. gr. Vegagerðin skal gera áætlun til fjögurra ára í senn um framkvæmdir við
einstök verkefni á safnvegum í samráði við héraðsnefndir eða vegasamlög. Áætlun
   þessa skal endurskoða á tveggja ára fresti. Áætlun um safnvegi skal fylgja
                           upptalning allra safnvega.
  22. gr. Ráðherra ákveður skiptingu framlags til landsvega árlega að fengnum
 tillögum vegamálastjóra. Skiptingunni skal fylgja upptalning allra landsvega.
  23. gr. Vegagerðinni er heimilt að kaupa, eiga og hafa umsjón með ferjum og
flóabátum sem reknir eru til samgöngubóta, svo og eiga aðild að félögum sem hafa
                               eignarhald á þeim.
  Heimilt er að greiða af vegáætlun hluta kostnaðar við ferjur til flutnings á
 fólki og bifreiðum yfir sund og firði, enda komi ferjan í stað vegasambands um
  stofnveg eða tengiveg a.m.k. hluta úr ári. Einnig er heimilt að greiða hluta
                  kostnaðar við bryggjur fyrir slíkar ferjur.
Í vegáætlun skulu ferjuleiðir taldar upp og gerð grein fyrir stofnframlögum til
                                einstakra ferja.
24. gr. Ár hvert skal a.m.k. einum hundraðshluta af tekjum samkvæmt [15]lögum um
fjáröflun til vegagerðar, nr. 3/1987, varið til rannsókna og tilrauna við vega-
                   og gatnagerð undir stjórn Vegagerðarinnar.
  25. gr. Ráðherra er heimilt að ákveða að fengnum meðmælum vegamálastjóra að
 ráðist skuli í framkvæmdir sem ekki er gert ráð fyrir í vegáætlun ef til hefur
 komið tjón á vegum, t.d. vegna vatnavaxta, eldgosa eða annarra náttúruhamfara.
  26. gr. Heimilt er að reisa sæluhús við þjóðvegi þar er þurfa þykir og telst
   kostnaður við byggingu þeirra með vegagerðarkostnaði. Fela má öðrum aðilum
                           viðhald þeirra og rekstur.
                                  27. gr. ^1)
                            ^1)[16]L. 73/2002, 18. gr.
                                  28. gr. ^1)
                            ^1)[17]L. 73/2002, 18. gr.

              VI. kafli. Skipulag og fjarlægð mannvirkja frá vegi.
29. gr. Vegir skulu lagðir í samræmi við skipulag. Við gerð skipulags skal haft
 samráð við Vegagerðina um val á legu þjóðvega og tengingar við þá. Ef þjóðvegi
 er að ósk sveitarstjórnar valinn annar staður en Vegagerðin telur æskilegt og
það leiðir til aukins kostnaðar er heimilt að krefja viðkomandi sveitarfélag um
  kostnaðarmun. Rísi ágreiningur um réttmæti slíkrar kröfu eða um fjárhæð skal
                   málinu skotið til ráðherra til úrskurðar.
    30. gr. Óheimilt er að tengja vegi og götur þjóðvegum nema í samræmi við
skipulag og að fenginni heimild Vegagerðarinnar. Þegar slík tenging er heimiluð
           skal eigandi tengingar bera allan kostnað við gerð hennar.
31. gr. Ef skipulag er ekki fyrir hendi er Vegagerðinni heimilt að banna að hús
  verði reist eða önnur mannvirki gerð innan marka fyrirhugaðs vegar sem mælt
  hefur verið fyrir og markað. Má slíkt bann vera í gildi allt að þremur árum
       hverju sinni. Einnig er Vegagerðinni heimilt að óska eftir því við
    [Skipulagsstofnun]^1) að fyrirhugað vegarstæði sé auglýst sem skipulag.
                            ^1)[18]L. 73/2002, 20. gr.
  32. gr. Nú er lagður vegur gegnum land manns þar sem skipulag er ekki fyrir
 hendi og á hann þá rétt á að fá óhindraðan aðgang að vegi, a.m.k. á einum stað
  frá landareign sinni. Landeigandi skal birta Vegagerðinni kröfu sína í þessu
efni áður en vegurinn er fullgerður á þeim stað sem hann vill hafa aðgang að og
skal aðgangur gerður þar eða svo nálægt sem kostur er á. Telst kostnaður við það
                       verk með öðrum vegagerðarkostnaði.
 Nú birtir landeigandi Vegagerðinni eigi kröfu sína um aðgang að veginum í tæka
               tíð og skal hann þá gera aðganginn á sinn kostnað.
    33. gr. Byggingar, leiðslur eða önnur mannvirki, föst eða laus, má ekki
   staðsetja, nema leyfi Vegagerðinnar komi til, nær vegi en 30 m frá miðlínu
                stofnvega og 15 m frá miðlínu annarra þjóðvega.
  Loftlínur má ekki strengja yfir veg nema lægsti hluti línu sé a.m.k. 5 m frá
                                yfirborði vegar.
Ekki er heimilt að gera brýr yfir þjóðvegi nema að fengnu leyfi Vegagerðarinnar
             sem ákveður hvert lágmarksrými skuli vera undir þeim.
 Ekki er heimilt að hengja á loftlínur eða brýr merki eða auglýsingar sem ekki
                     eru leyfð annars staðar á vegsvæðinu.
 34. gr. Vegagerðin getur ákveðið að fjarlægð mannvirkja frá vegi skv. 33. gr.
   skuli aukin. Enn fremur getur Vegagerðin leyft að fjarlægð verði minnkuð á
             tilteknum köflum ef sérstakar ástæður eru fyrir hendi.
   35. gr. Óheimilt er að reisa mannvirki nema með leyfi Vegagerðarinnar við
vegamót á svæði sem takmarkast af beinum línum milli punkta á miðlínu vega 40 m
 frá skurðpunkti þeirra. Vegagerðin getur ef sérstaklega stendur á fært út mörk
                             þessi, allt að 150 m.
 36. gr. Óheimilt er að grafa framræsluskurði, nema leyfi Vegagerðarinnar komi
  til, nær vegi en 15 m frá miðlínu tengivegar og 30 m frá miðlínu stofnvegar.
 Einnig er óheimilt að leggja uppgröft úr skurðum að vegi, nema að fengnu leyfi
                                Vegagerðarinnar.

                             VII. kafli. Girðingar.
[37. gr. Nú er vegur lagður gegnum tún, ræktunarland, engjar eða girt beitiland
og skal þá veghaldari girða báðum megin vegarins eða leggja til ristarhlið ásamt
    grindarhliði ef hann telur það hentugra. Sama gildir ef girðing er lögð
umhverfis slík lönd er vegur liggur um. Veghaldara er heimilt að girða með vegum
  sínum þótt þess sé ekki krafist af landeiganda. Skal veghaldara þá skylt að
           setja hlið að minnsta kosti á einum stað á slíka girðingu.
 Vegagerðinni er heimilt að taka þátt í stofnkostnaði girðinga sem reistar eru
     til að friða svæði sem vegur liggur um og girðingar með vegum þar með
  ónauðsynlegar. Skilyrði fyrir slíkri þátttöku er að viðkomandi sveitarfélag
  banni lausagöngu búfjár á því svæði sem friðað er. Kostnaður Vegagerðarinnar
 skal takmarkaður við lengd þeirra girðinga með vegum sem komist verður hjá að
                            girða með þessum hætti.
   Áður en girðingar samkvæmt þessari grein eru reistar skal haft samráð við
                         viðkomandi sveitarstjórn.]^1)
                             ^1)[19]L. 56/1995, 1. gr.
  [38. gr.]^1) Enginn má gera girðingu yfir veg með hliði á veginum án leyfis
 Vegagerðarinnar nema um einkaveg sé að ræða. Sama bann gildir þar sem mælt og
 markað hefur verið fyrir vegi enda hafi Vegagerðin tilkynnt jarðarábúanda hvar
                               mælt hefur verið.
Nú er leyft að gera girðingu yfir veg með hliði á veginum og skal þá grind vera
  í hliðinu, að minnsta kosti 4 m á breidd, þannig gerð að hún haldist opin af
sjálfu sér meðan ekið er um hliðið. Skylt er vegfarendum að loka hliðinu á eftir
                                      sér.
  Vegagerðinni er heimilt að afturkalla með eins árs fyrirvara gefið leyfi til
              þess að gera girðingu yfir veg með hliði á veginum.
                             ^1)[20]L. 56/1995, 2. gr.
39. gr. [[Landeigandi skal annast viðhald girðinga með vegum í landi sínu, sbr.
 þó 4. mgr.]^1) Viðkomandi sveitarstjórn hefur eftirlit með viðhaldi girðinga í
sveitarfélaginu. Sé viðhaldi girðinga ábótavant eða girðing bersýnilega óþörf og
 til mikillar óprýði er viðkomandi sveitarstjórn heimilt að framkvæma viðhald á
     girðingunni eða fjarlægja hana á kostnað landeiganda, sbr. þó 2. mgr.
  Viðhaldskostnaður girðinga með stofnvegum og tengivegum greiðist að jöfnu af
 veghaldara og landeiganda. Þó skal veghaldari greiða allan viðhaldskostnað ef
girðingin er reist eingöngu til þess að fría vegsvæði frá búfé, þ.e. á afréttum
                og öðrum sameiginlegum sumarbeitilöndum búfjár.
Viðhaldskostnaður girðinga með safnvegum og landsvegum greiðist af landeiganda.
[Vegagerðin getur að höfðu samráði við viðkomandi sveitarfélag ákveðið að annast
 og kosta viðhald girðinga með einstökum vegarköflum á þjóðvegum þar sem umferð
   er 300 bílar á dag eða meira að meðaltali yfir sumarmánuði (SDU), enda sé
lausaganga búfjár á viðkomandi vegarkafla bönnuð. Áður en Vegagerðin ákveður að
    taka við viðhaldi girðinga samkvæmt þessari grein skal hún tilkynna það
          viðkomandi sveitarfélagi og hlutaðeigandi landeigendum.]^1)
 [Viðkomandi sveitarfélag annast viðhald girðinga sem reistar eru skv. 2. mgr.
       37. gr. Þó er heimilt að semja um að veghaldari annist viðhaldið.
Viðhaldskostnaður þeirra girðinga greiðist að jöfnu af viðkomandi sveitarfélagi
             og veghaldara nema sérstaklega sé um annað samið.]^1)
Vegagerðinni er heimilt að flytja girðingar og fjarlægja tré og annan gróður ef
    nauðsyn ber til af öryggisástæðum eða til framkvæmdar viðhaldi, svo sem
                                snjómokstri.]^2)
                ^1)[21]L. 54/2000, 5. gr. ^2)[22]L. 56/1995, 3. gr.
40. gr. Nú liggur vegur, stígur eða götutroðningur yfir land manns og telst eigi
til neins vegflokks og er landeiganda þá heimilt að gera girðingu yfir þann veg
með hliði á veginum en eigi má hann læsa hliðinu né með öðru móti hindra umferð
                     um þann veg nema sveitarstjórn leyfi.
 Ákvörðun sveitarstjórnar skv. 1. mgr. má leggja undir úrskurð vegamálastjóra.

                      VIII. kafli. Bráðabirgðaafnot lands.
 41. gr. Vegagerðinni er heimilt að framkvæma rannsóknir og byrjunarathuganir,
 sem nauðsynlegar eru við undirbúning vegagerðar, á hvaða landi sem er. Merki,
hæla, vörður eða því líkt, sem Vegagerðin hefur sett til að marka mælda veglínu,
 má ekki nema burt án leyfis hennar. Leit að efni til vegagerðar má Vegagerðin
                            gera hvar sem vera skal.
    42. gr. Vegagerðinni eru heimil afnot lands fyrir geymslu efnis og fyrir
            bækistöðvar vinnuflokka við lagningu eða viðhald vegar.
43. gr. Skylt er landeiganda að leyfa að vatni, sem veita þarf frá vegi, sé gerð
                             framrás um land hans.
    Til framkvæmdar vetrarþjónustu má Vegagerðin ryðja snjó af vegi út fyrir
                             vegsvæði ef með þarf.
 44. gr. Vegagerðin skal hafa samráð við landeiganda um bráðabirgðaafnot lands.
Um bætur fyrir bráðabirgðaafnot lands fer eftir ákvæðum IX. kafla, eftir því sem
                                     við á.

               IX. kafli. Eignarnám, jarðrask, átroðningur o.fl.
45. gr. Hver landeigandi er skyldur til að láta af hendi land það er þarf undir
vegi eða til breytingar eða breikkunar eða viðhalds vegum, svo og leyfa að efni
 til vega sé tekið í landi hans, hvort heldur er grjót, möl eða önnur jarðefni
 enda komi fullar bætur fyrir. Bætur fyrir jarðrask og eignarnám á óyrktu landi
 skulu því aðeins greiddar að álitið verði að landeigandi hafi beðið skaða við
                                      það.
  Bætur fyrir jarðrask og eignarnám vegna vegar teljast með kostnaði vegarins.
 Veghaldari skal jafnan leitast við að valda sem minnstum spjöllum á gróðri við
    veghald og græða upp sár sem myndast á grónu landi við vegaframkvæmdir.
46. gr. Bætur fyrir eignarnám, jarðrask og átroðning þann, er nýr vegur kann að
hafa í för með sér, má ákveða eftir samkomulagi milli landeigenda og veghaldara.
   Nú næst ekki samkomulag og skal þá ákveða bætur með mati samkvæmt lögum um
                             framkvæmd eignarnáms.
47. gr. Mat skal fara fram á vettvangi þá jörð er snjólaus. Við matið skal taka
  tillit til árlegs afrakstrar af landi því er um ræðir, svo og til þess hvort
  girðingar þurfi að flytja eða nýjar að setja og athuga vandlega allt það er
   getur haft áhrif á verðmæti þess er meta skal. Einnig skal taka tillit til
  annarra hagsbóta sem eiganda hlotnast við vegagerðina eða geta haft áhrif á
                               verðmæti eignanna.
Nú leggst eldri vegur niður við lagningu nýs vegar og fellur til landeiganda og
skal þá við matsgerðina meta sérstaklega hið gamla vegsvæði og draga frá upphæð
  þeirri er landeiganda er metin fyrir eignarnám lands fyrir hinn nýja veg eða
  jarðrask er leiðir af lagningu hans. Bætur fyrir átroðning skal eigi meta í
slíkum tilfellum nema sannað verði að meiri átroðningur stafi af hinum nýja vegi
                               en af hinum eldri.
48. gr. Landeigandi á bætur allar fyrir eignarnám og jarðrask vegna vegagerðar.
 Ábúandi á þó bætur fyrir átroðning og skemmdir á mannvirkjum þeim sem eru hans
                       eign og skal meta það sérstaklega.
49. gr. Skaðabóta, sem af vegagerð eða vegaviðhaldi leiðir, skal krefjast innan
 árs frá því að verki lauk, eða frá því að skaði kom í ljós, ella fellur réttur
til skaðabóta niður. Slíkar kröfur fyrnast þó í síðasta lagi á tíu árum frá því
                                 að verki lauk.

               X. kafli. Viðhald þjóðvega og reglur fyrir umferð.
  50. gr. Vegagerðin skal, svo fljótt sem við verður komið eftir að hún hefur
 fengið vitneskju um skemmdir á þjóðvegum sem hættulegar eru umferð, láta gera
   við þær eða merkja hina hættulegu staði þar til viðgerð hefur farið fram.
  Vegagerðin er ekki ábyrg fyrir tjóni sem hljótast kann af slysum á þjóðvegum
nema um sé að ræða stórkostlegt gáleysi af hendi starfsmanna hennar og sannað sé
 að slysi hefði ekki orðið afstýrt þótt ökumaður hefði sýnt eðlilega varkárni.
 51. gr. Kostnað við vetrarþjónustu skal telja með öðrum viðhaldskostnaði vega.
Heimilt er Vegagerðinni að binda vetrarþjónustu því skilyrði að allur kostnaður
         við hana eða hluti hans verði greiddur með framlagi úr héraði.
52. gr. Vegagerðin getur sett þær reglur fyrir umferð, sem nauðsynlegar eru, til
 þess að girða fyrir skemmdir á vegum eða til þess að greiða fyrir umferð, svo
        sem um hámarksþunga bifreiða er fara mega um ákveðna vegarkafla.
Vegagerðin getur enn fremur bannað umferð ökutækja þann tíma árs sem hættast er
  við skemmdum á vegum. Einnig getur Vegagerðin bannað alla umferð ökutækja um
   vegi sem hættulegir eru vegna skemmda eða af öðrum slíkum orsökum þar til
                               viðgerð er lokið.

                    XI. kafli. Skemmdir á mannvirkjum o.fl.
     53. gr. Óheimilt er að gera skurði eða önnur mannvirki sem aukið geta
 vatnsrennsli í vegskurðum án leyfis Vegagerðarinnar. Enn fremur er óheimilt að
     leiða holræsi úr íbúðarhúsum, verksmiðjum eða þess háttar í vegskurði.
54. gr. Enginn má stífla skurði meðfram vegi eða ræsi gegnum veg eða gera neitt
það er hindrað getur eða aukið eðlilegt vatnsrennsli gegnum veg eða frá vegi eða
                               veita vatni á veg.
55. gr. Bannað er að skilja eftir hluti eða muni á vegi eða vegsvæði. Enn fremur
     er bannað að kasta sorpi eða hvers konar úrgangi á vegi eða vegsvæði.
  Vegagerðinni er heimilt að fjarlægja óviðkomandi hluti eða muni af vegi eða
                          vegsvæði á kostnað eigenda.
  56. gr. Lausaganga búfjár á vegsvæðum stofnvega og tengivega þar sem girt er
   báðum megin vegar er bönnuð. Vegagerðinni er heimilt að fjarlægja búfé af
                      lokuðum vegsvæðum á kostnað eigenda.
 57. gr. Enginn má skemma eða aðhafast neitt sem leitt getur til skemmda á vegi
                     eða mannvirki sem til vegarins telst.
 Skemmist eitthvert mannvirki, sem til vegarins telst, við árekstur ökutækis er
   ökumanni skylt að tilkynna það þegar Vegagerðinni eða lögreglu. Skal sá er
           valdið hefur árekstrinum skyldur að bæta áorðnar skemmdir.
58. gr. Hver sá sem notar sæluhús skal ganga þrifalega um það, fara gætilega með
 eld, eldfæri og önnur tæki er þar kunna að vera, ganga frá hverju á sínum stað
og loka dyrum svo að ekki nái að fenna inn. Skylt er hverjum sem verður var við
   að brotið hafi verið á móti þessu að tilkynna það tafarlaust umsjónarmanni
                        sæluhússins eða lögreglustjóra.

                XII. kafli. Sektir fyrir brot gegn lögum þessum.
 59. gr. Brot gegn lögum þessum og þeim reglugerðum og ákvæðum, sem sett verða
samkvæmt lögunum, varða sektum nema þyngri hegning liggi við að lögum. Bæta skal
           einnig á kostnað hins seka tjón það sem hann hefur unnið.
     60. gr. Með brot gegn lögum þessum skal farið að hætti opinberra mála.

                  XIII. kafli. Gildistaka og brottfallin lög.
 61. gr. Ákvæði III. kafla, 16. og 17. gr. og V. kafla laga þessara, sem fjalla
 um vegáætlun, flokkun þjóðvega og styrkvegi, öðlast gildi við næstu reglulegu
   endurskoðun vegáætlunar. Ákvæði 56. gr. öðlast gildi 1. janúar 1995. Önnur
                        ákvæði laganna taka þegar gildi.
                                    62. gr.
Ákvæði til bráðabirgða. Heimilt er að greiða hluta kostnaðar við ferjur skv. 23.
    gr. í allt að fimm ár frá gildistöku laga þessara þótt ekki sé fullnægt
                            skilyrðum greinarinnar.

References

   Visible links
   1. http://www.althingi.is/dba-bin/lawformpr.pl?lnr=1994045
   2. http://www.reglugerd.is/interpro/dkm/WebGuard.nsf/key2/325-1995
   3. file:///altext/stjt/1995.056.html
   4. file:///altext/stjt/1997.083.html
   5. file:///altext/stjt/2000.054.html
   6. file:///altext/stjt/2002.073.html
   7. file:///altext/stjt/2002.111.html
   8. file:///altext/stjt/1997.083.html
   9. file:///altext/stjt/2000.054.html
  10. file:///altext/stjt/2000.054.html
  11. file:///altext/stjt/2000.054.html
  12. file:///altext/stjt/2002.073.html
  13. file:///altext/stjt/2002.073.html
  14. file:///altext/stjt/2000.054.html
  15. file://1987003.html
  16. file:///altext/stjt/2002.073.html
  17. file:///altext/stjt/2002.073.html
  18. file:///altext/stjt/2002.073.html
  19. file:///altext/stjt/1995.056.html
  20. file:///altext/stjt/1995.056.html
  21. file:///altext/stjt/2000.054.html
  22. file:///altext/stjt/1995.056.html
