                                    dálkum.

   --------------------------------------------------------------------------

                             Lög um yfirskattanefnd

                              1992 nr. 30 27. maí

   --------------------------------------------------------------------------

                                 Upphafsákvæði.
 1. gr. Ágreiningsmál um ákvörðun skatta, gjalda og skattstofna, þar með talin
    rekstrartöp, skulu úrskurðuð af sérstakri óháðri nefnd, yfirskattanefnd.
                                  Gildissvið.
  2. gr. Úrskurðarvald yfirskattanefndar tekur til ákvörðunar skatta og gjalda
samkvæmt lögum um tekjuskatt og eignarskatt, lögum um tekjustofna sveitarfélaga,
   lögum um staðgreiðslu opinberra gjalda, lögum um tryggingagjald, lögum um
 Iðnlánasjóð, lögum um iðnaðarmálagjald, lögum um Útflutningsráð Íslands, lögum
      um málefni aldraðra, lögum um skattskyldu innlánsstofnana, lögum um
   Þjóðarbókhlöðu og endurbætur menningarbygginga, lögum um sérstakan skatt á
verslunar- og skrifstofuhúsnæði, lögum um frádrátt frá skattskyldum tekjum vegna
fjárfestinga manna í atvinnurekstri, lögum um húsnæðissparnaðarreikninga, lögum
 um virðisaukaskatt, lögum um vörugjald, lögum um sérstakt vörugjald, lögum um
almannatryggingar er varða skattákvörðun og öllum öðrum lögum um skattákvörðun.
      Yfirskattanefnd skal úrskurða kærur um öll gjöld sem skattstjórar og
                   ríkisskattstjóri úrskurða um skv. 1. mgr.
 Yfirskattanefnd skal úrskurða um sektir skv. 107. gr., sbr. 108. gr., [2]laga
nr. 75/1981, um tekjuskatt og eignarskatt, með síðari breytingum, skv. 30. gr.,
sbr. 31. gr., [3]laga nr. 45/1987, um staðgreiðslu opinberra gjalda, með síðari
        breytingum, [skv. 40. gr., sbr. 41. gr., [4]laga nr. 50/1988, um
virðisaukaskatt, með síðari breytingum, skv. 38.40. gr., sbr. 41. gr., [5]laga
    nr. 145/1994, um bókhald, og skv. 84.87. gr., sbr. 88. gr., [6]laga nr.
                         144/1994, um ársreikninga].^1)
                                ^1)37/1995, 8. gr.
                                     Aðild.
  3. gr. Skattaðilum er heimilt að skjóta til yfirskattanefndar kæruúrskurðum
        skattstjóra og ríkisskattstjóra um skattákvörðun og skattstofna.
 Ríkisskattstjóra og eftir atvikum viðkomandi sveitarfélagi er heimilt að kæra
   úrskurði skattstjóra til nefndarinnar með sama hætti og skattaðilar og að
                           uppfylltum sömu skilyrðum.
      Ríkisskattstjóri skal koma fram gagnvart yfirskattanefnd fyrir hönd
    gjaldkrefjenda. Við ákvörðun sekta kemur skattrannsóknarstjóri fram sem
                                  kröfuaðili.
                                    Lögsaga.
     4. gr. Yfirskattanefnd hefur lögsögu á öllu landinu og hefur aðsetur í
Reykjavík. Nefndinni er þó heimilt að ákveða málflutning og úrskurða um einstök
           ágreiningsmál annars staðar á landinu ef hún telur þörf á.
                                  Kærufrestur.
      5. gr. [Kærufrestur til yfirskattanefndar skal vera þrír mánuðir frá
            póstlagningu úrskurðar skattstjóra eða ríkisskattstjóra.
  Kæra skal vera skrifleg. Kærunni skal fylgja frumrit eða endurrit úrskurðar
 skattstjóra eða ríkisskattstjóra sem kæran tekur til. Í kærunni skal koma fram
 hvaða atriði í úrskurðinum sæta kæru og rökstuðningur fyrir kröfum. Gögn, sem
    ætluð eru til stuðnings kærunni, skulu fylgja í frumriti eða endurriti.
  Ef kæra fullnægir ekki skilyrðum 2. mgr. skal yfirskattanefnd beina því til
 kæranda að bæta úr annmörkum innan hæfilegs frests. Verði kærandi ekki við því
                   skal yfirskattanefnd vísa kærunni frá.]^1)
     [Kæra til yfirskattanefndar frestar ekki réttaráhrifum ákvörðunar.]^2)
                ^1)[7]L. 96/1998, 1. gr. ^2)[8]L. 37/1993, 36. gr.
                                  Gagnaöflun.
 6. gr. Yfirskattanefnd skal tafarlaust senda ríkisskattstjóra kæru skattaðila
       ásamt endurriti af þeim gögnum er kunna að fylgja kæru hans. Hafi
  ríkisskattstjóri kært úrskurð skattstjóra, sbr. 5. gr., skal yfirskattanefnd
 tafarlaust senda skattaðila endurrit kæru ásamt gögnum er henni fylgdu og gefa
skattaðila kost á, innan hæfilegs frests, að koma með andsvör sín og gögn. Sama
               gildir eftir því sem við á um kæru sveitarfélags.
   Ríkisskattstjóri skal í tilefni af málsmeðferð fyrir yfirskattanefnd afla
        frumgagna skattstjóra varðandi hina kærðu ákvörðun skattstjóra.
Ríkisskattstjóri skal hafa lagt fyrir yfirskattanefnd innan 45 daga, frá því að
  honum barst endurrit kæru, rökstuðning í málinu fyrir hönd gjaldkrefjenda og
      nauðsynleg gögn er hann hefur aflað frá skattstjóra. [Jafnframt skal
 ríkisskattstjóri senda viðbótarupplýsingar ef málavextir þykja vera þess eðlis
                að ástæða sé til þess að afla frekari gagna.]^1)
       [Yfirskattanefnd er jafnan heimilt að beina því til skattaðila eða
ríkisskattstjóra að leggja fram frekari gögn eða upplýsingar máli til skýringar
  ef hún telur málið ekki nægilega upplýst og setja þeim ákveðinn frest í því
                                   skyni.]^1)
                             ^1)[9]L. 96/1998, 2. gr.
                                 Málflutningur.
  7. gr. Skattaðila er heimilt að óska þess að hann eða umboðsmaður hans geti
flutt mál munnlega fyrir yfirskattanefnd. Sömu óskir getur ríkisskattstjóri sett
  fram. Ósk skattaðila eða ríkisskattstjóra um munnlegan málflutning skal koma
   fram í rökstuðningi hans í kæru. Formaður yfirskattanefndar ákveður hvort
        munnlegur málflutningur fari fram og skal tilkynna skattaðila og
                     ríkisskattstjóra um þá ákvörðun sína.
      Ef mál er flókið, hefur að geyma vandasöm úrlausnarefni, er sérlega
   þýðingarmikið eða varðar ágreining um grundvallaratriði í skattarétti eða
reikningsskilum er yfirskattanefnd heimilt að ákveða sérstakan málflutning. Skal
  yfirskattanefnd þá afgreiða mál skv. 4. mgr. 9. gr. og eftir atvikum 10. gr.
 [Sé eigi þörf á sérstökum málflutningi að mati nefndarinnar skal taka mál til
  uppkvaðningar úrskurðar að fengnum gögnum sem um ræðir í 6. gr. og andmælum
                      kæranda eftir því sem ástæða er til.
 Séu gögn skv. 3. mgr. 6. gr. ekki lögð fyrir yfirskattanefnd innan frests sem
    þar greinir er yfirskattanefnd heimilt að kveða upp úrskurð á grundvelli
        fyrirliggjandi gagna, enda telji hún málið nægilega upplýst.]^1)
                             ^1)[10]L. 96/1998, 3. gr.
                               Lok málsmeðferðar.
  8. gr. [Yfirskattanefnd skal úrskurða kærur eins fljótt og auðið er og eigi
 síðar en sex mánuðum eftir að henni hafa borist gögn sem um ræðir í 3. mgr. 6.
 gr. Ef gögn þessi berast ekki fyrir lok frests sem þar greinir skal sex mánaða
                   fresturinn reiknast frá lokum þess frests.
Nú fellur úrskurður yfirskattanefndar skattaðila í hag, að hluta eða öllu leyti,
 og getur yfirskattanefnd þá úrskurðað greiðslu málskostnaðar úr ríkissjóði, að
hluta eða öllu leyti, enda hafi hann haft uppi slíka kröfu við meðferð málsins,
  um sé að ræða kostnað sem eðlilegt var að hann stofnaði til vegna meðferðar
       málsins og ósanngjarnt væri að hann bæri þann kostnað sjálfur.]^1)
                             ^1)[11]L. 96/1998, 4. gr.
                                  Nefndarmenn.
 9. gr. Í yfirskattanefnd skulu sitja sex menn sem skipaðir skulu til sex ára í
     senn og skulu fjórir nefndarmannanna hafa starfið að aðalstarfi. Skulu
  nefndarmenn fullnægja skilyrðum sem sett eru í 86. gr. laga um tekjuskatt og
  eignarskatt um embættisgengi skattstjóra. Fjármálaráðherra skipar formann og
 varaformann úr hópi þeirra nefndarmanna sem hafa starfið að aðalstarfi. Báðir
 skulu uppfylla skilyrði sem sett eru um embættisgengi héraðsdómara. Ætíð skal
      annaðhvort formaður eða varaformaður taka þátt í úrlausn hvers máls.
  Formaður yfirskattanefndar hefur yfirstjórn hennar með höndum og ber á henni
    ábyrgð. Hann fer með fyrirsvar nefndarinnar út á við. Formaður úthlutar
 nefndarmönnum málum til meðferðar og skipar þeim í deildir ef yfirskattanefnd
starfar deildaskipt. Varaformaður er staðgengill formanns og gegnir störfum hans
    þegar formaður er forfallaður eða fjarstaddur. Hann skipar forsæti þegar
                          formaður situr eigi í nefnd.
  Í hverju máli skulu þrír nefndarmenn úrskurða eftir nánari ákvörðun formanns
                               yfirskattanefndar.
 Hafi yfirskattanefnd ákveðið sérstakan málflutning, sbr. 2. mgr. 7. gr., skulu
                   fimm nefndarmenn taka þátt í úrlausn máls.
                               Sérfróðir aðilar.
   10. gr. Yfirskattanefnd er heimilt að kalla sér til ráðgjafar og aðstoðar
sérfróða aðila ef hún telur þörf á. Skulu þeir aðilar starfa með yfirskattanefnd
 eftir nánari ákvörðun formanns eða varaformanns sem ákveður þeim þóknun fyrir
                                   starfann.
                                  Sératkvæði.
11. gr. Formaður eða varaformaður stýrir störfum nefndarinnar. Þegar nefndarmenn
  eru eigi sammála um niðurstöðu ræður meiri hluti niðurstöðu máls. Ef nefndin
  þríklofnar í afstöðu sinni eða niðurstaða getur eigi ráðist af atkvæðamagni
  ræður atkvæði formanns eða varaformanns ef formaður situr ekki í nefndinni.
                             Skattframtal sem kæra.
 12. gr. Berist yfirskattanefnd kæra sem rökstudd er með skattframtali sem ekki
     hefur sætt efnisúrlausn hjá skattstjóra skal nefndin senda kæruna til
 skattstjóra til uppkvaðningar nýs úrskurðar. Nefndin skal tilkynna skattaðila,
              umboðsmanni hans og ríkisskattstjóra um þá ákvörðun.
   Með slíkt mál skal skattstjóri fara skv. [12]99. gr. laga nr. 75/1981, um
  tekjuskatt og eignarskatt, og ljúka úrskurði innan tveggja mánaða frá því að
              honum barst málið til meðferðar frá yfirskattanefnd.
                         [Endurákvörðun vegna kæru.]^1)
                             ^1)[13]L. 96/1998, 5. gr.
 13. gr. [Komi fram í kæru til yfirskattanefndar sem ríkisskattstjóri hefur til
umsagnar skv. 6. gr. upplýsingar eða gögn sem ekki hafa legið fyrir skattstjóra
  við hina kærðu skattákvörðun en ríkisskattstjóri telur að eigi að leiða til
   verulega breyttrar niðurstöðu í málinu er ríkisskattstjóra heimilt að gefa
   skattaðila kost á því að honum verði gerður skattur að nýju, sbr. 3. mgr.
 [14]101. gr. laga nr. 75/1981, með þeim áhrifum að kæran til yfirskattanefndar
 teljist afturkölluð. Í tilkynningu um þetta til skattaðila skal tilgreina þær
breytingar sem af endurákvörðun mundi leiða. Veita skal skattaðila 15 daga frest
 til að fara fram á endurákvörðun á þessum grundvelli og er hún ekki heimil án
   samþykkis hans. Fari skattaðili fram á endurákvörðun skal ríkisskattstjóri
tilkynna það yfirskattanefnd þegar í stað. Heimilt er ríkisskattstjóra að leggja
    fyrir skattstjóra að framkvæma endurákvörðun samkvæmt þessari grein.]^1)
                             ^1)[15]L. 96/1998, 5. gr.
                                Útgáfa úrskurða.
   14. gr. Yfirskattanefnd skal gefa út helstu úrskurði nefndarinnar árlega.
 Heimilt er að stytta úrskurði í þeirri útgáfu en tryggja ber að úrskurðir, sem
                        fordæmisgildi hafa, birtist þar.
                             Málskot til dómstóla.
   15. gr. Úrskurður yfirskattanefndar er fullnaðarúrskurður um skattfjárhæð.
       Ágreining um skattskyldu og skattstofna má þó bera undir dómstóla.
        [Frestur fjármálaráðherra til málshöfðunar í tilefni af úrskurði
                       yfirskattanefndar er sex mánuðir.
  Nú telur ríkisskattstjóri ástæðu til að mæla með því við fjármálaráðherra að
 höfðað verði mál í því skyni að fá úrskurði yfirskattanefndar hnekkt og getur
 hann þá jafnframt farið þess á leit við yfirskattanefnd að úrskurðurinn verði
  ekki látinn hafa fordæmisgildi að svo stöddu. Yfirskattanefnd er heimilt að
fallast á slíkt erindi ef sýnt þykir að skattframkvæmd gæti raskast bagalega ef
niðurstöðu úrskurðar yrði breytt með dómi. Frestun réttaráhrifa úrskurðar fellur
 úr gildi ef mál er ekki höfðað innan frests skv. 2. mgr. eða ef dómari fellst
      ekki á flýtimeðferð málsins eftir ákvæðum laga um meðferð einkamála.
 Sé mál höfðað vegna úrskurðar yfirskattanefndar er nefndinni heimilt að fresta
  afgreiðslu annarra sambærilegra mála sem til meðferðar eru fyrir henni.]^1)
                             ^1)[16]L. 96/1998, 6. gr.
                             Vanhæfi nefndarmanns.
 16. gr. Skylt er nefndarmanni að víkja sæti úr nefndinni í máli ef honum hefði
                 borið að víkja sæti sem héraðsdómari í málinu.
   Þá er nefndarmanni óheimilt að sitja í nefndinni til úrskurðar um kærumál
   skattaðila sem hann hefur haft afskipti af í fyrri störfum sínum og varðar
                           skattákvörðun viðkomandi.
                         Starfsmenn yfirskattanefndar.
   17. gr. Yfirskattanefnd er heimilt að ráða sér starfsmenn til undirbúnings
  úrlausna mála auk almennra skrifstofustarfa eftir nánari ákvörðun Alþingis á
                            fjárlögum hverju sinni.
                               Gjaldabreytingar.
     18. gr. Þegar yfirskattanefnd hefur lokið úrskurði máls skal hún senda
 skattaðila, umboðsmanni hans og ríkisskattstjóra eintak úrskurðar og tilkynna
  innheimtumanni um gjaldabreytingu sem nefndin kann að ákveða samhliða því að
endurrit úrskurðar er sent skattstjóra. Skattaðilum skal tilkynnt um niðurstöðu
                   máls og breytingu gjalda í ábyrgðarbréfi.
                                 Þagnarskylda.
   19. gr. Starfsmönnum yfirskattanefndar er bannað að viðlagðri ábyrgð eftir
 ákvæðum almennra hegningarlaga um brot í opinberu starfi að skýra óviðkomandi
aðilum frá því sem þeir komast að í starfi sínu og leynt á að fara, þar á meðal
  um tekjur og efnahag skattaðila. Þagnarskylda helst þótt látið sé af starfi.
 Hafi óviðkomandi aðili lagaheimild til að krefja yfirskattanefnd ofangreindra
 upplýsinga skal sama þagnarskylda hvíla á þeim sem fær slíkar upplýsingar nema
                  ríkari þagnarskylda hvíli á honum að lögum.
                                   Reglugerð.
  20. gr. Fjármálaráðherra er heimilt að kveða nánar á um starfshætti og störf
 yfirskattanefndar með reglugerð, þar með talið um réttarfarsreglur sem nefndin
                               skal starfa eftir.
                                   Eftirlit.
21. gr. Fjármálaráðherra hefur eftirlit með störfum yfirskattanefndar og fylgist
        með að hún ræki skyldur sínar. Árlega skal yfirskattanefnd senda
                     fjármálaráðherra skýrslu um störf sín.
                                 Sektarmeðferð.
 22. gr. Yfirskattanefnd úrskurðar um sektir fyrir brot á lögum þeim sem talin
   eru í 2. gr. laga þessara nema máli sé vísað til opinberrar rannsóknar og
dómsmeðferðar. Við meðferð máls skal gæta ákvæða laga um meðferð opinberra mála
    að því er varðar rétt sökunautar og varnir hans. [Skattrannsóknarstjóri
  ríkisins]^1) kemur fram af hálfu hins opinbera fyrir nefndinni við ákvörðun
sekta og annast kröfugerð í sektarmálum. Úrskurðir nefndarinnar um sektarfjárhæð
eru fullnaðarúrskurðir. Sektir skulu renna í ríkissjóð, nema vegna brota á lögum
   um tekjustofna sveitarfélaga, en þá skal sektarfjárhæð renna í viðkomandi
                                  sveitarsjóð.
   Um innheimtu sekta gilda sömu reglur og um innheimtu vanskilafjár og álags
            samkvæmt lögum sem talin eru upp í 2. gr. laga þessara.
                            ^1)[17]L. 111/1992, 27. gr.
                                  Gildistaka.
             23. gr. Yfirskattanefnd skal hefja störf 1. júlí 1992.
                            Ákvæði til bráðabirgða.
                                     I.IV.

References

   Visible links
   1. http://www.althingi.is/dba-bin/lawformpr.pl?lnr=1992030
   2. file://1981075.html
   3. file://1987045.html
   4. file://1988050.html
   5. file://1994145.html
   6. file://1994144.html
   7. file:///altext/stjt/1998.096.html
   8. file://1993037.html#g36
   9. file:///altext/stjt/1998.096.html
  10. file:///altext/stjt/1998.096.html
  11. file:///altext/stjt/1998.096.html
  12. file://1981075.html#g99
  13. file:///altext/stjt/1998.096.html
  14. file://1981075.html#g101
  15. file:///altext/stjt/1998.096.html
  16. file:///altext/stjt/1998.096.html
  17. file:///altext/stjt/1992.111.html
