
   --------------------------------------------------------------------------

                                 Lög um háskóla

                           1997 nr. 136 23. desember

   --------------------------------------------------------------------------

                   I. kafli. Gildissvið og hlutverk háskóla.
 1. gr. Lög þessi taka til þeirra menntastofnana sem veita æðri menntun. Ákvæði
            IV. kafla laganna taka þó einvörðungu til ríkisháskóla.
   Nánari reglur um starfsemi háskóla er að finna í sérlögum, reglugerðum,^1)
              starfsreglum, samþykktum eða skipulagsskrám háskóla.
                   ^1)Rg. 888/1999 (fyrir Háskólann á Akureyri).
2. gr. Háskóli er menntastofnun sem jafnframt sinnir rannsóknum ef svo er kveðið
   á um í reglum um starfsemi hvers skóla. Háskóli skal veita nemendum sínum
menntun til þess að sinna sjálfstætt vísindalegum verkefnum, nýsköpun og listum
  og til þess að gegna ýmsum störfum í þjóðfélaginu þar sem æðri menntunar er
   krafist. Háskólar skulu miðla fræðslu til almennings og veita þjóðfélaginu
                      þjónustu í krafti þekkingar sinnar.
      3. gr. Ríkisreknir háskólar eru sjálfstæðar ríkisstofnanir sem heyra
  stjórnarfarslega undir menntamálaráðherra og lúta stjórn samkvæmt sérstökum
  lögum um hvern skóla. Háskólar geta verið sjálfseignarstofnanir og starfa þá
  eftir staðfestri skipulagsskrá. Heimilt er einkaaðilum að stofna háskóla að
   fengnu samþykki menntamálaráðherra. Allir háskólar skulu hafa sjálfstæðan
                          fjárhag gagnvart ríkissjóði.
 4. gr. Menntamálaráðherra skal hafa eftirlit með gæðum menntunar sem háskólar
 veita og að þeir uppfylli ákvæði laga þessara og þeirra sérfyrirmæla sem um þá
                                     gilda.
Menntamálaráðherra er heimilt að veita háskólum sem kostaðir eru af einkaaðilum
       starfsleyfi ef þeir starfa eftir samþykktum eða skipulagsskrám sem
                         menntamálaráðherra staðfestir.
    Uppfylli háskóli sem fengið hefur starfsleyfi ekki ákvæði laga þessara,
  sérfyrirmæla sem um hann gilda eða þær kröfur, sem gerðar eru til kennslu og
         rannsókna, getur menntamálaráðherra afturkallað starfsleyfið.
  5. gr. Menntamálaráðherra skal setja almennar reglur um eftirfarandi þætti:
   1. Með hvaða hætti hver háskóli skuli uppfylla skyldur sínar um eftirlit með
gæðum kennslunnar, hæfni kennara og hvernig ytra gæðaeftirliti skuli háttað.^1)
   2. Með hvaða hætti hver háskóli, sem hefur rannsóknarhlutverk, skuli uppfylla
skyldur sínar um eftirlit með gæðum rannsóknanna og nýtingu þeirra fjármuna sem
                              fara til rannsókna.
    3. Kærur eða málskotsrétt nemenda í málum þar sem þeir telja brotið á rétti
 sínum. Slíkar reglur geta falið í sér ákvæði um að kærumál nemenda skuli fara
       fyrir sérstaka áfrýjunarnefnd sem hafi endanlegt úrskurðarvald.^2)
                  ^1)Rg. 331/1999. ^2)Rg. 73/1999, sbr. 575/1999.

                        II. kafli. Kennarar og nemendur.
 6. gr. Nemendur, sem hefja nám í háskóla, skulu hafa lokið stúdentsprófi, öðru
  sambærilegu námi eða búa yfir jafngildum þroska og þekkingu að mati stjórnar
                              viðkomandi háskóla.
 Tryggja skal að inntökuskilyrði í háskóla og námskröfur svari jafnan til þess
      sem krafist er í viðurkenndum háskólum á sambærilegu sviði erlendis.
  Háskólar geta ákveðið sérstök viðbótarinntökuskilyrði ef þörf gerist, þar á
    meðal að láta nemendur sem uppfylla framangreind skilyrði gangast undir
                           inntökupróf eða stöðupróf.
 7. gr. Kennarar í háskóla skulu hafa lokið meistaraprófi hið minnsta eða hafa
jafngilda þekkingu og reynslu að mati dómnefndar. Þeir skulu jafnframt hafa sýnt
 þann árangur í starfi að þeir njóti viðurkenningar á starfssviði sínu. Nánari
 fyrirmæli um dómnefndir, kröfur til kennara, hæfni þeirra og starfsskyldur eru
   sett í sérlög og reglugerð, samþykktir eða skipulagsskrá um hvern háskóla.

                       III. kafli. Fyrirkomulag kennslu.
 8. gr. Yfirstjórn hvers skóla tekur ákvörðun um fyrirkomulag kennslu, náms og
                       námsmats og um skipulag rannsókna.
9. gr. Kennsla í háskólum skal fara fram í námskeiðum sem metin eru í einingum.
Fullt nám telst 30 einingar á námsári að jafnaði og endurspeglar alla námsvinnu
                      nemenda og viðveru í kennslustundum.
 Námi á háskólastigi skal ljúka með prófgráðu sem veitt er þegar nemandi hefur
    staðist próf í öllum námskeiðum og skilað með fullnægjandi árangri þeim
                 verkefnum sem tilheyra námi til prófgráðunnar.
  Menntamálaráðherra skal gefa út skrá^1) um viðurkenndar prófgráður og inntak
                                    þeirra.
     Nánari fyrirmæli um kennslu, nám og prófgráður eru sett í reglugerðir,
                 samþykktir eða skipulagsskrá um hvern háskóla.
                                ^1)Augl. 603/1999.

                        IV. kafli. Stjórn ríkisháskóla.
 10. gr. Yfirstjórn hvers háskóla er falin háskólaráði, rektor, deildarfundum,
         deildarráðum og deildarforseta ef skólanum er skipt í deildir.
  11. gr. Háskólaráð fer með úrskurðarvald í málefnum skólans og stofnana sem
honum tengjast, vinnur að þróun og eflingu þeirra og markar þeim heildarstefnu.
Háskólaráð er æðsti ákvörðunaraðili innan hvers skóla nema annað sé berum orðum
       tekið fram í lögum þessum eða í sérlögum sem gilda um hvern skóla.
Ef háskóla er í lögum skipt upp í sjálfstæða skóla færist yfirstjórn skólans frá
      háskólaráði til skólastjórna. Háskólaráð fær þá það hlutverk að vera
     samráðsvettvangur skólanna og ráðgefandi aðili og fer með yfirstjórn í
                      sérstaklega tilgreindum málaflokkum.
 12. gr. Háskólaráð skal samþykkja eftirfarandi nema annað sé berum orðum tekið
                 fram í sérlögum eða reglugerð um hvern skóla:
          1. Stjórnskipulag skólans og þar á meðal stjórnskipulag deilda.
            2. Rammafjárhagsáætlun og starfsáætlun skólans, þar á meðal
              rammafjárhagsáætlun og starfsáætlun hverrar deildar.
                                  3. Kennsluskrá.
13. gr. Háskólaráð hvers skóla skal skipað allt að tíu fulltrúum og þar á meðal
rektor sem er sjálfkjörinn í ráðið og er forseti þess. Allt að fimm fulltrúar úr
hópi kennara skólans eiga setu í ráðinu samkvæmt nánari ákvæðum í sérlögum hvers
skóla. Nemendur skulu kjósa allt að tvo fulltrúa hlutfallsbundinni kosningu til
       tveggja ára í senn samkvæmt nánari ákvæðum í sérlögum hvers skóla.
  Menntamálaráðherra skal skipa allt að tvo fulltrúa til tveggja ára í senn. Í
 deildaskiptum háskólum, þar sem æðsta ákvörðunarvald er í höndum háskólaráðs,
eru fulltrúar í háskólaráði að jafnaði hvorki kjörgengir í stöðu deildarforseta
      né í deildarráð og þeir geta ekki gegnt stjórnunarstöðum í deildum.
   Varaforseta og ritara kýs ráðið úr hópi fulltrúa háskólans sem setu eiga í
          ráðinu. Varaforseti er staðgengill rektors í forföllum hans.
        Falli atkvæði í háskólaráði jöfn ræður atkvæði rektors úrslitum.
   14. gr. Menntamálaráðherra skipar rektor til fimm ára samkvæmt tilnefningu
viðkomandi háskólaráðs eftir nánari ákvæðum í sérlögum hvers skóla. Skal staðan
                             auglýst til umsóknar.
 Þann einan má skipa í stöðu rektors sem lokið hefur æðri prófgráðu við háskóla
   og öðlast hefur stjórnunarreynslu. Óheimilt er að framlengja skipunartíma
                            rektors án auglýsingar.
Rektor verður ekki leystur frá störfum án þess að það sé borið undir háskólaráð
                      og hljóti samþykki meiri hluta þess.
    15. gr. Rektor er yfirmaður stjórnsýslu háskólans og æðsti fulltrúi hans
gagnvart mönnum og stofnunum innan hans og utan. Hann hefur almennt eftirlit með
     starfsemi háskólans og hefur frumkvæði að því að háskólaráð marki sér
    heildarstefnu í málefnum skólans. Rektor hefur ráðningarvald yfir öllum
starfsmönnum skólans nema annað sé berum orðum tekið fram í lögum. Á milli funda
háskólaráðs hefur rektor ákvörðunarvald í umboði ráðsins í öllum málum háskólans
sem ekki varða veruleg fjárhagsmálefni skólans eða hafa í för með sér breytingar
                               á skipulagi hans.
16. gr. Nú er háskóla skipt í háskóladeildir og telst þá hver deild grunneining
  skólans. Í háskóla, sem ekki er deildaskiptur, heyrir öll starfsemi skólans
        undir háskólaráð. Háskólaráð tekur ákvörðun um deildaskiptingu.
     Deildir eru sjálfráðar um eigin málefni innan þeirra marka sem lög og
      reglugerðir hvers háskóla setja. Yfirstjórn hverrar deildar er falin
                 deildarforseta, deildarfundum og deildarráði.
Nánar skal kveða á um kjör í deildarráð, kjör fulltrúa til setu á deildarfundum
         og val á deildarforseta í sérlögum eða reglugerð hvers skóla.
17. gr. Háskólaráð getur að fengnum tillögum deildar skipt viðkomandi deild upp
                 í skorir. Hver skor kýs sér stjórn og formann.
  18. gr. Nánar skal kveða á um starfssvið, starfshætti og tengsl háskólaráðs,
    rektors, deildarforseta, deildarfunda, deildarráðs og skora í sérlögum,
                     reglugerð og starfsreglum hvers skóla.

                              V. kafli. Fjárhagur.
      19. gr. Hver ríkisháskóli hefur sjálfstæða fjárveitingu á fjárlögum.
  Menntamálaráðherra gerir tillögur um fjárveitingar á grundvelli fjárhags- og
 starfsáætlunar hvers skóla til fimm ára. Menntamálaráðherra er heimilt að gera
samning við hvern skóla um þjónustu og verkefni og greiðslur ríkisins fyrir þau
         í þeim tilgangi að skólarnir taki á sig aukna rekstrarábyrgð.
   Menntamálaráðherra er heimilt að gera samning við háskóla sem rekinn er af
   einkaaðilum og fengið hefur starfsleyfi skv. 4. gr. um að annast tiltekna
  menntun á háskólastigi gegn því að ríkissjóður greiði ákveðna fjárhæð fyrir
                                  þjónustuna.
  Í sérlögum, samþykktum eða skipulagsskrám hvers háskóla skal setja reglur um
 hvernig háttað skuli gjaldtöku af nemendum vegna náms við viðkomandi skóla. Í
  sérlög hvers ríkisháskóla skal setja reglur um öflun sértekna með gjaldtöku
                       fyrir þjónustu er skólarnir bjóða.
   20. gr. Við ákvörðun fjárveitinga til háskóla skal miða við eftirfarandi:
      1. Fjárveitingar vegna kennslu miðast við fjölda nemenda í fullu námi.
  Menntamálaráðherra setur reglur^1) um kennslukostnað og þar á meðal um hvað
  telst fullt nám í þessu tilliti og útreikning á fjölda nemenda í fullu námi.
   2. Fjárveitingar vegna rannsókna, nýsköpunar og þróunar í þeim háskólum, sem
 hafa rannsóknarhlutverk, skulu taka mið af fjölda fastra kennara og sérstakra
 framlaga til rannsóknarverkefna og þjónustustofnana. Menntamálaráðherra setur
                   nánari reglur^1) um framlög til rannsókna.
     3. Fjárveitingar vegna húsnæðis skulu taka mið af fjölda fastra kennara,
fjölda nemenda og sérstakrar aðstöðu sem námið krefst. Menntamálaráðherra setur
                 nánari reglur^1) um framlög til húsnæðismála.
                                 ^1)Rg. 646/1999.
 21. gr. Í samningum sem menntamálaráðherra kann að gera við einkaaðila skv. 2.
                   mgr. 19. gr. skal eftirfarandi koma fram:
                           1. Námsframboð og námskröfur.
                  2. Áætlaður fjöldi nemenda í hverri námsgrein.
                     3. Hvaða þjónustustarfsemi skólinn býður.
                            4. Áætlaður fjöldi kennara.
                          5. Upplýsingar um námsárangur.
       6. Hvernig greiðslum úr ríkissjóði skuli hagað á samningstímabilinu.
 Samningar þessir skulu endurskoðaðir árlega með hliðsjón af fjölda nemenda og
 námsframboði. Þá skal fara fram uppgjör á milli samningsaðila vegna mismunar á
      raunverulegum og áætluðum tilkostnaði. Fyrir lok samningstímans skal
menntamálaráðherra láta fara fram úttekt á starfsemi viðkomandi háskóla í heild.
 22. gr. Ríkisháskólum er heimilt með samþykki menntamálaráðherra að eiga aðild
 að rannsóknar- og þróunarfyrirtækjum sem eru hlutafélög, sjálfseignarstofnanir
  eða félög með takmarkaða ábyrgð og stunda framleiðslu og sölu í því skyni að
  hagnýta og þróa niðurstöður rannsókna sem háskólinn vinnur að hverju sinni.
 Háskólaráð viðkomandi háskóla fer með eignarhlut skólans í slíkum fyrirtækjum.
  23. gr. Árlega skal hver háskóli sem nýtur fjárframlaga frá ríkissjóði halda
  opinn ársfund þar sem fjárhagur háskólans og meginatriði starfsáætlunar eru
                                     kynnt.

                          VI. kafli. Samstarf háskóla.
  24. gr. Háskólar skulu hafa með sér samráð og samstarf til að nýta sem best
tiltæka starfskrafta og gagnakost og stuðla með hagkvæmum hætti að fjölbreyttri
   háskólamenntun. Í því skyni skulu háskólar m.a. setja reglur um gagnkvæma
                            viðurkenningu námsþátta.
  Samstarfsnefnd háskólastigsins skal skipa á grundvelli þessara laga. Í henni
skulu eiga sæti rektorar háskóla. Nefndin skal koma saman reglulega og fjalla um
        málefni háskólamenntunar. Nefndin skal veita umsögn í málum sem
             menntamálaráðherra eða einstakir háskólar vísa þangað.

                          VII. kafli. Gildistaka o.fl.
                 25. gr. Lög þessi öðlast gildi 1. janúar 1998.
                                    26. gr.
 Ákvæði til bráðabirgða. Háskólar sem nú starfa samkvæmt sérstökum lögum skulu
   innan tveggja ára frá gildistökudegi að telja laga starfsemi sína að lögum
 þessum. Á þeim tíma skal lokið við að endurskoða löggjöf um starfsemi þeirra.

References

   Visible links
   1. http://www.althingi.is/dba-bin/lawformpr.pl?lnr=1997136
