
   --------------------------------------------------------------------------

                                Lög um sjóvarnir

                               1997 nr. 28 5. maí

   --------------------------------------------------------------------------

  1. gr. Sjóvarnir eru varnir gegn sjávarflóðum og landbroti af völdum ágangs
    sjávar. Byggð svæði og svæði þar sem til staðar eru dýrmæt mannvirki eða
       menningarminjar skulu að jafnaði njóta forgangs við gerð sjóvarna.
 Samgönguráðherra fer með yfirstjórn mála er varða sjóvarnir en Siglingastofnun
                         Íslands með framkvæmd þeirra.
           Framlög til sjóvarna ákvarðast af fjárlögum hverju sinni.
  2. gr. Hafnaráð, sem starfar samkvæmt lögum um Siglingastofnun Íslands, skal
      vera Siglingastofnun til ráðgjafar við mat á sjóvörnum, sbr. 4. gr.
 3. gr. Umsóknir um framlög úr ríkissjóði til sjóvarna skulu sveitarfélög senda
   Siglingastofnun sem sér um gerð áætlana um sjóvarnir. Í áætlunum skal meta
nauðsyn framkvæmda, með hliðsjón af hættu á sjávarflóðum og landbroti af völdum
 ágangs sjávar, og áætlaðan kostnað. Jafnframt skal leggja mat á hagrænt gildi
  þeirra aðgerða sem lagðar eru til á hverju svæði og gera tillögu um flokkun
framkvæmda í forgangsröð. Þá skal koma fram umsögn um fyrirkomulag framkvæmda og
              gerð þeirra mannvirkja sem reisa þarf við ströndina.
4. gr. Hafnaráð fjallar um áætlanir Siglingastofnunar um sjóvarnir og skal ráðið
            setja fram umsögn um slíkar áætlanir í skriflegu áliti.
Álit ráðsins skal senda hlutaðeigandi sveitarstjórn og landeigendum til umsagnar
  og skal þeim gefinn tiltekinn frestur til þess að gera athugasemdir. Að þeim
 fresti liðnum skal ráðið yfirfara málið að nýju. Á grundvelli endanlegra álita
 ráðsins skal Siglingastofnun síðan semja fjögurra ára áætlun um sjóvarnir sem
            samgönguráðherra leggur fyrir Alþingi til samþykktar.^1)
                               ^1)Augl. A 100/2001.
5. gr. Siglingastofnun skal við gerð fjögurra ára áætlunar, sbr. 2. mgr. 4. gr.,
    ganga úr skugga um að landsvæði það og/eða mannvirki sem verja á, svo og
 varnarmannvirkin sjálf, hafi fengið meðferð samkvæmt skipulagslögum. Sé umrætt
    landsvæði og/eða mannvirki á óskipulögðu svæði skal liggja fyrir umsögn
 stofnunarinnar og framkvæmdirnar síðan undirbúnar á þann hátt sem skipulagslög
                                 segja til um.
 6. gr. Siglingastofnun skal sjá um tæknilegan undirbúning framkvæmda, eða fela
  hann verkfræðilegum ráðgjöfum, og hafa umsjón með framkvæmdum við sjóvarnir.
Stofnunin skal einnig standa fyrir þeim rannsóknum sem taldar eru nauðsynlegar á
                                  þessu sviði.
Um undirbúning allan og framkvæmdir skal fara að lögum um opinberar framkvæmdir.
  7. gr. Ríkissjóður greiðir allt að ^7/8 hlutum kostnaðar við undirbúning og
                           framkvæmdir við sjóvarnir.
   Landeigendur og sveitarfélög, sem hag hafa af varnaraðgerðum á landi sínu,
 greiða minnst ^1/8 hluta og skiptist kostnaður á milli landeigenda að tiltölu
  við stærð þess lands og strandlengju sem verja á. Siglingastofnun skal gera
  tillögur um skiptingu kostnaðar og leggja fram til afgreiðslu hlutaðeigandi
 sveitarstjórna. Verði ekki samkomulag um skiptingu kostnaðar sker hafnaráð úr.
   Ekki er heimilt að hefja framkvæmdir fyrr en þessi skipting liggur fyrir.
 Sveitarfélögin eru eigendur þeirra mannvirkja sem lögin taka til og greiða þau
           kostnað við viðhald vegna varnarframkvæmda, sbr. þó 8. gr.
 8. gr. Þurfi með sjóvörnum að stöðva landbrot, sem stofnar mannvirkjum í eigu
 ríkisins í hættu, greiðir ríkissjóður allan kostnað þótt í landi einstaklinga
                                 eða félaga sé.
  9. gr. Nú telur Siglingastofnun, að höfðu samráði við hafnaráð, að ekki megi
 dragast að hefja framkvæmdir vegna yfirvofandi skemmda á landi eða mannvirkjum
 við ströndina sem þar hafa verið reist í samræmi við skipulag, sbr. 5. gr., og
     skal það þá heimilt, enda komi samþykki samgönguráðuneytis til. Slíkar
                 framkvæmdir ganga framar áætlun um sjóvarnir.
10. gr. Siglingastofnun sér um greiðslur á hlut ríkissjóðs í hverju verki fyrir
  hönnun, eftirlit og framkvæmdir. Hlutaðeigandi sveitarfélag er ábyrgt fyrir
 framlagi sveitarsjóðs og landeigenda. Siglingastofnun sér um innheimtu á hlut
   landeigenda í kostnaði fyrir hvert verk. Kostnaðarhluta landeigenda fylgir
     lögveð í viðkomandi landareign og þeim mannvirkjum sem á henni standa.
             Siglingastofnun hefur með höndum uppgjör við verktaka.
 11. gr. Hver landeigandi er skyldur til að láta af hendi mannvirki og land er
þarf til sjóvarna samkvæmt lögum þessum, svo og land til þess að gera brautir og
 vegi í því sambandi og til að leyfa að tekin verði í landi hans möl, grjót og
önnur jarðefni og þola þær eignakvaðir, óhagræði og takmörkun á afnotarétti sem
gerð sjóvarna hefur í för með sér, allt þó gegn því að fullar bætur komi fyrir.
   Nú næst ekki samkomulag og skal þá ákveða bætur með mati samkvæmt lögum um
                             framkvæmd eignarnáms.
 12. gr. Ráðherra er heimilt að setja nánari reglur um framkvæmd laga þessara.
                 13. gr. Lög þessi öðlast gildi 1. janúar 1998.

References

   Visible links
   1. http://www.althingi.is/dba-bin/lawformpr.pl?lnr=1997028
