
   --------------------------------------------------------------------------

                Lög um skil menningarverðmæta til annarra landa

                              2011 nr. 57 1. júní

   --------------------------------------------------------------------------

                 Ferill málsins á Alþingi.   Frumvarp til laga.

  Taka gildi 1. janúar 2013. EES-samningurinn: II. viðauki tilskipun 93/7/EBE.
 Breytt með l. 126/2011 (tóku gildi 30. sept. 2011) og l. 172/2011 (tóku gildi
                                30. des. 2011).

                               1. gr. Tilgangur.
Tilgangur laga þessara er að tryggja skil á menningarverðmætum til annarra landa
             hafi þau verið flutt til Íslands með ólögmætum hætti.
                             2. gr. Skilgreiningar.
                Menningarverðmæti í skilningi laga þessara eru:
      a. gripir sem teljast til þjóðarverðmæta í landinu sem þeir hafa verið
  fluttir frá, vegna listræns, menningarsögulegs eða fornleifafræðilegs gildis
   samkvæmt löggjöf eða reglugerðum viðkomandi ríkis, og falla undir einhvern
                     þeirra flokka sem taldir eru í 5. gr.,
   b. gripir sem falla ekki undir neinn þeirra flokka sem taldir eru í 5. gr. en
 eru hlutar opinberra minja- eða listasafna, bókasafna eða skjalasafna samkvæmt
                                   safnskrá,
                       c. gripir í eigu stofnana trúfélaga.
     Til opinberra safna samkvæmt þessari grein teljast söfn í eigu ríkis,
sveitarfélaga eða sjálfseignarstofnana sem hafa fengið opinbera viðurkenningu í
                     samræmi við löggjöf viðkomandi lands.
                               3. gr. Framkvæmd.
Minjastofnun Íslands annast framkvæmd laga þessara fyrir hönd íslenska ríkisins.
Stofnunin leggur mat á verðgildi menningarminja og annast skil á menningarminjum
til annarra ríkja. Við mat á verðgildi menningarminja og öðrum þáttum sem snerta
    minjagildi þeirra skal stofnunin hafa samráð við Þjóðminjasafn Íslands,
      Listasafn Íslands, Náttúruminjasafn Íslands, Kvikmyndasafn Íslands,
 Landsbókasafn Íslands  Háskólabókasafn, Stofnun Árna Magnússonar í íslenskum
 fræðum eða Þjóðskjalasafn Íslands eftir því sem við á. Ef þörf gerist skal og
 leitað álits sérfróðra manna er eigi starfa við stofnanir þær er hér um ræðir.
 Minjastofnun Íslands tekur við kröfum um skil menningarminja frá hlutaðeigandi
                          stjórnvöldum í öðrum ríkjum.
  Minjastofnun Íslands skal hafa náið samstarf og samráð við þau stjórnvöld í
 öðrum ríkjum er fjalla þar um leyfi til útflutnings menningarminja og um skil
 þeirra, svo og við fjölþjóðlegar stofnanir er láta sig þau mál varða. Þá skal
stofnunin leitast við að upplýsa um vörslustaði menningarminja sem fluttar hafa
 verið til landsins með óheimilum hætti. Skulu lögregluyfirvöld aðstoða við þá
                              leit ef þörf gerist.
 Tollyfirvöld skulu tafarlaust tilkynna Minjastofnun Íslands um menningarminjar
             sem reynt hefur verið að flytja ólöglega til landsins.
                   4. gr. Reglur um flutning menningarminja.
Óheimilt er að flytja til Íslands menningarminjar ef flutningurinn brýtur gegn:
   a. reglum sem gilda á Evrópska efnahagssvæðinu um skil á menningarminjum sem
                fluttar hafa verið ólöglega frá ríki á svæðinu,
            b. löggjöf þess ríkis sem menningarminjar eru fluttar frá.
  Ákvæði þessarar greinar taka einnig til þess ef menningarminjar eru fluttar
tímabundið til landsins með lögmætum hætti en hefur ekki verið skilað á umsömdum
  tíma eða öðrum skilyrðum um tímabundinn flutning hefur ekki verið fullnægt.
                             5. gr. Þjóðarverðmæti.
Eftirtaldir flokkar menningarminja teljast til þjóðarverðmæta skv. 2. gr. og er
         skylt að skila berist krafa um það frá öðru ríki skv. 6. gr.:
   1. Forngripir, eldri en 100 ára, sem fundist hafa í jörðu, vatni eða sjó við
                     fornleifarannsóknir eða á annan hátt.
   2. Hlutar úr listrænum, sögulegum eða trúarlegum minjum er losaðir hafa verið
                       frá þeim og eru eldri en 100 ára.
     3. a. Málverk og handgerðar myndir, aðrar en þær sem getið er um í b-lið
 þessa töluliðar og 4. tölul., úr hvaða efni sem er, ef þær eru eldri en 50 ára
                         og ekki í eigu höfunda þeirra.
     b. Vatnslitamyndir, gvassmyndir og pastelmyndir, gerðar í höndum að öllu
  leyti á hvaða efni sem er, ef þær eru eldri en 50 ára og ekki í eigu höfunda
                                    þeirra.
   4. Mósaíkverk úr hvaða efni sem er og að öllu leyti handunnin, sem ekki falla
  undir 1. eða 2. tölul., og teikningar úr hvaða efni sem er séu myndverkin að
      öllu leyti handunnin, eldri en 50 ára og ekki í eigu höfunda þeirra.
        5. Frumeintök af stungum, þrykki, silkiprenti og steinprenti ásamt
tilheyrandi plötum og frumgerð veggspjalda, séu verkin eldri en 50 ára og ekki í
                              eigu höfunda þeirra.
      6. Frumeintök höggmynda eða myndastyttna og eftirmyndir þeirra, sem eru
  gerðar með sömu aðferð og frumeintökin, séu verkin eldri en 50 ára og ekki í
            eigu höfunda þeirra, enda falli þau ekki undir 1. tölul.
    7. Ljósmyndir og kvikmyndir og filmur eða glerplötur af þeim, enda séu þær
                eldri en 50 ára og ekki í eigu höfunda myndanna.
    8. Bækur, prentaðar fyrir 1500 (vögguprent), svo og handrit, þar með talin
 landabréf og raddskrár, stakar eða sem safn, sem eldri eru en 50 ára og ekki í
                              eigu höfunda þeirra.
              9. Aðrar bækur, eldri en 100 ára, stakar eða sem safn.
                     10. Prentuð landabréf, eldri en 200 ára.
    11. Skjalasöfn hvers konar og hlutar þeirra, úr hvaða efni sem er, eldri en
                                    50 ára.
     12. a. Dýrafræðileg, grasafræðileg, bergfræðileg eða líffræðileg söfn og
                                  safneintök.
     b. Söfn sem gildi hafa fyrir sagnfræði, steingervingafræði, mannfræði eða
                                   myntfræði.
                        13. Samgöngutæki, eldri en 75 ára.
                    14. Aðrar menningarminjar, eldri en 50 ára.
Menningarminjar skv. 1. mgr. falla einungis undir þessi lög sé verðgildi þeirra
                    í samræmi við eftirfarandi upptalningu:
   a. menningarminjar er falla undir 1., 2., 8. og 11. tölul. 1. mgr. án tillits
                             til verðgildis þeirra,
       b. menningarminjar er falla undir 4., 5., 7. og 10. tölul. 1. mgr. sé
                   verðgildi þeirra 1.100.000 kr. eða meira,
    c. menningarminjar er falla undir 6., 9., 12., 13. og 14. tölul. 1. mgr. sé
                   verðgildi þeirra 3.800.000 kr. eða meira,
   d. menningarminjar er falla undir a-lið 3. tölul. 1. mgr. sé verðgildi þeirra
    11.500.000 kr. eða meira og b-lið 3. tölul. 1. mgr. sé verðgildi þeirra
                            2.300.000 kr. eða meira.
 Upphæðir skv. 2. mgr. miðast við verðlag á þeim tíma er lög þessi öðlast gildi
 og taka breytingum samkvæmt vísitölu neysluverðs. Við verðgildismat skal miðað
 við ætlað markaðsverð hlutaðeigandi menningarminja á þeim degi er krafa annars
                          ríkis um skil er borin fram.
                         6. gr. Skil á menningarminjum.
 Menningarminjum sem hafa verið fluttar ólöglega frá yfirráðasvæði aðildarríkis
Evrópska efnahagssvæðisins skal skilað í samræmi við reglur sem gilda á Evrópska
 efnahagssvæðinu um skil á menningarminjum sem fluttar hafa verið ólöglega frá
                          yfirráðasvæði aðildarríkis.
  Minjastofnun Íslands skal leitast við að finna tilteknar menningarminjar og
  eiganda eða handhafa þeirra berist krafa um það frá öðru ríki innan Evrópska
efnahagssvæðisins. Slíkri kröfu skulu fylgja allar nauðsynlegar upplýsingar sem
                        kunna að auðvelda fund minjanna.
Finnist menningarminjar hér á landi sem Minjastofnun Íslands telur að rökstuddur
   grunur leiki á að fluttar hafi verið til landsins með ólögmætum hætti skal
  stofnunin með sannanlegum hætti tilkynna hlutaðeigandi ríkjum innan Evrópska
                         efnahagssvæðisins um fundinn.
 Telji valdbær stjórnvöld einhvers ríkjanna að minjarnar hafi verið fluttar frá
  yfirráðasvæði þess með ólögmætum hætti skal krafa þeirra um skil hafa borist
  Minjastofnun Íslands innan tveggja mánaða frá því að stofnunin tilkynnti um
       fundinn. Berist krafa um skil ekki innan þess frests falla skyldur
       Minjastofnunar Íslands til varðveislu minjanna skv. 5. mgr. niður.
 Minjastofnun Íslands skal í samráði við stjórnvöld viðkomandi ríkis gera allar
 nauðsynlegar ráðstafanir til varðveislu menningarminja sem sótt hefur verið um
skil á. Stofnunin skal með viðeigandi ráðstöfunum sjá til þess að ekki sé reynt
                             að hindra skilaferlið.
Ákvæði þessarar greinar er varða skil menningarverðmæta til annarra ríkja gilda
  einvörðungu um kröfur um skil til hlutaðeigandi stjórnvalda í aðildarríkjum
    samningsins um Evrópska efnahagssvæðið, sbr. [1]lög nr. 2/1993. Íslensk
 stjórnvöld skulu þó jafnframt leitast við eftir föngum að aðstoða við réttmæt
   skil menningarminja til ríkja sem ekki eiga aðild að nefndum samningi hafi
minjarnar verið fluttar þaðan í andstöðu við þarlend lög. Skil á menningarminjum
samkvæmt ákvæði þessu hafa farið fram þegar menningarminjar hafa verið afhentar
            stjórnvöldum þess ríkis sem leggur fram beiðni um skil.
                               7. gr. Framkvæmd.
     Íslenskum stjórnvöldum er skylt að sjá til þess að menningarminjum sem
skilgreindar eru í 2. og 5. gr. og hafa verið fluttar til Íslands með ólögmætum
 hætti, án tillits til núverandi eignaraðildar eða vörslu á þeim, verði skilað
 til réttra eigenda eða umsjármanna þeirra erlendis, enda sé skilyrðum í 5. gr.
                   um verðmæti þeirra fullnægt þar sem við á.
    Umsókn þar að lútandi skal borin upp formlega af valdbæru stjórnvaldi í
  hlutaðeigandi ríki og skal henni beint til Minjastofnunar Íslands sem gerir
    síðan viðeigandi ráðstafanir, eftir atvikum í samvinnu við hlutaðeigandi
                            stjórnvöld hér á landi.
Eftir kröfu Minjastofnunar Íslands er handhöfum tollgæsluvalds heimilt að leggja
hald á menningarminjar skv. 1. mgr. uns niðurstaða fæst um skil á þeim í samræmi
við 8. gr. Aldrei mega þeir þó ganga lengra í beitingu valds en þörf er á hverju
sinni. Um heimildir tollgæslu til valdbeitingar, handtöku, leitar, haldlagningar
 og innsiglunar gilda að öðru leyti ákvæði 151. gr. og 154.164. gr. tollalaga.
Við verðgildismat menningarminja skv. 5. gr. skal miða við þann dag er íslenskum
  stjórnvöldum berst krafa um skil á minjum frá valdbærum stjórnvöldum í öðru
      ríki. Við ákvörðun verðgildis skal haft mið af ætluðu markaðsverði.
                  8. gr. Dómskröfur um skil á menningarminjum.
  Séu menningarminjar sem fjallað er um í 2. og 4. gr. í eigu eða vörslu manna
  hérlendis er eigi vilja láta þær af hendi þegar Minjastofnun Íslands krefst
  þess, skv. 3. og 6. gr., geta hlutaðeigandi stjórnvöld í öðru ríki, sem bera
  fram lögformlega kröfu um skil menningarminja, krafist þess fyrir dómi hér á
 landi, hvort heldur sem er í einkamáli eða opinberu dómsmáli, að eigendum eða
vörslumönnum minjanna verði gert að láta þær af hendi og að mælt verði fyrir um
 að þeim skuli skilað með lögmæltum hætti til þess ríkis er skila krefst. Sé um
 einkamál að ræða skal það höfðað gegn eiganda minjanna, hvernig sem hann er að
     minjunum kominn, og jafnframt gegn vörslumanni þeirra sé hann annar en
eigandinn. Dómur um skil menningarverðmæta er grundvöllur innsetningargerðar, ef
á reynir, en dómi má síðan jafnframt framfylgja með aðstoð sýslumanna, lögreglu
  og annarra þar til bærra yfirvalda, eftir því sem þörf krefur, fyrir atbeina
                            Minjastofnunar Íslands.
Í kröfu um skil menningarminja sem hér um ræðir og borin er upp fyrir íslenskum
 stjórnvöldum og dómstóli, ef á reynir, skal minjunum m.a. lýst svo nákvæmlega
 sem frekast er kostur, svo og menningarlegu gildi þeirra og verðmæti. Þá skal
fylgja kröfu skýr yfirlýsing frá hlutaðeigandi stjórnvöldum í því ríki er skila
   krefst um að munirnir hafi verið fluttir úr því ríki með ólögmætum hætti.
Krafa um skil menningarminja skv. 1. mgr. verður eigi höfð uppi fyrir dómi eftir
  að eitt ár er liðið frá því að hlutaðeigandi stjórnvöld í því ríki er skila
 krefst fengu vitneskju um hvar menningarminjarnar eru niður komnar og hver sé
núverandi eigandi eða vörslumaður þeirra hér á landi. Kröfu um skil verður ekki
 heldur komið að fyrir dómi þegar liðin eru meira en 30 ár frá því að minjarnar
              voru fluttar ólöglega frá því ríki er skila krefst.
   Sé um að ræða minjar sem eru hluti af opinberum söfnum í því ríki er skila
        krefst eða þær heyra til trúarlegra minja þar, er lúta sérstökum
verndarráðstöfunum samkvæmt lögum þess ríkis, skal þó kröfufresturinn miðast við
 75 ár nema íslenska ríkið hafi skuldbundið sig til þess gagnvart hlutaðeigandi
                          ríki að virða lengri frest.
 Það ríki er krafist hefur skila á menningarverðmætum samkvæmt ákvæðum þessarar
  greinar skal bera kostnað sem stofnað er til við að framkvæma ákvörðun um að
         menningarminjum skuli skilað, þ.m.t. kostnað við málsmeðferð.
 Þeir er komist hafa yfir menningarminjar sem þessi grein tekur til, án þess að
  flutningur minjanna til Íslands hafi verið saknæmur af þeirra hálfu eða þeir
 hafi að öðru leyti öðlast þær með ólögmætum hætti, geta krafist hæfilegra bóta
   frá því ríki er skila krefst vegna þess að þeim er gert að skila minjunum.
 Verður kröfu um bætur af þessum sökum m.a. komið að í dómsmáli, sem höfðað er
 til skila minjanna, eða þar sem krafa um skil er borin upp með öðrum hætti en
 jafnframt getur grandlaus eigandi minja, sem skilakrafa beinist að, samið við
 hlutaðeigandi stjórnvöld í því ríki er skila krefst um bætur af þessum sökum.
  Minjastofnun Íslands hefur milligöngu um þá samningsgerð eftir því sem þörf
  gerist. Hafi bótakrafa sem hér um ræðir verið viðurkennd með dómi eða liggi
  fyrir formlegur samningur um bætur, þar á meðal dómsátt, getur Minjastofnun
    Íslands gert það að skilyrði fyrir afhendingu minjanna til hlutaðeigandi
                 erlendra stjórnvalda að bætur verði greiddar.
                                9. gr. Tímamörk.
   Hvað varðar kröfur um skil menningarminja frá hlutaðeigandi stjórnvöldum í
 aðildarríkjum að samningi um Evrópska efnahagssvæðið gilda ákvæði laga þessara
  um skil á minjum sem hafa verið fluttar ólöglega frá þeim ríkjum hingað til
                         lands 1. janúar 1995 og síðar.
                              10. gr. Ágreiningur.
      Ágreiningi um atriði er lúta að framkvæmd laga þessara má skjóta til
                                 [ráðherra].^1)
                             ^1)L. 126/2011, 544. gr.
                              11. gr. Skaðabætur.
  Hver sá sem verður fyrir fjártjóni vegna framkvæmda á ákvæðum laga þessara á
     rétt til skaðabóta úr ríkissjóði. Kröfum um skaðabætur skal beint til
  Minjastofnunar Íslands. Ef samkomulag næst ekki um bætur skulu þær ákveðnar
                        eftir reglum laga um eignarnám.
                          12. gr. Niðurfelling gjalda.
 Ekki ber að greiða stimpilgjöld eða þinglýsingargjöld af skjölum sem eru gefin
                      út vegna framkvæmda á lögum þessum.
                               13. gr. Viðurlög.
 Brot gegn ákvæðum 4. gr. varða sektum til ríkissjóðs nema þyngri refsing liggi
        við broti skv. [2]177. gr. almennra hegningarlaga, nr. 19/1940.
                          14. gr. Reglugerðarheimild.
 Ráðherra er heimilt að setja reglugerð þar sem nánar er kveðið á um framkvæmd
                                 laga þessara.
                              15. gr. Innleiðing.
 Lög þessi eru sett til þess að viðhalda í innlendum rétti ákvæðum tilskipunar
   ráðsins 93/7/EBE frá 15. mars 1993, um skil menningarminja sem hafa verið
fluttar ólöglega frá yfirráðasvæði aðildarríkis, sem upphaflega var leidd í lög
                             með lögum nr. 60/1996.
                              16. gr. Gildistaka.
                Lög þessi öðlast gildi 1. janúar [2013].^1) ...
                              ^1)L. 172/2011, 1. gr.

References

   Visible links
   1. file://1993002.html
   2. file://1940019.html#g177
