
   --------------------------------------------------------------------------

                                                    Lög um Lífeyrissjóð sjómanna

                              1994 nr. 94 24. maí

   --------------------------------------------------------------------------

                                     1. gr.
        Sjóðurinn heitir Lífeyrissjóður sjómanna og starfar með því skipulagi
                og markmiði sem segir í lögum þessum og reglugerð um sjóðinn.

                                     2. gr.
         Sjóðfélagar eru allir sjómenn sem ráðnir eru á íslensk skip, þar með
      taldir þeir skipverjar sem ekki eru lögskráðir en starfa að viðhaldi og
                             viðgerð skips eða öðrum störfum í þágu útgerðar.
              Yfirmönnum á skipum ríkissjóðs, sem við gildistöku laga þessara
    greiða iðgjöld til Lífeyrissjóðs starfsmanna ríkisins, er heimilt að vera
      sjóðfélagar í þeim sjóði. Um heimild þessa að öðru leyti fer skv. [2]4.
       gr. laga nr. 29/1963, um Lífeyrissjóð starfsmanna ríkisins, með síðari
                                                                  breytingum.
                   Sjómönnum, sem lögskráðir eru í tilteknum byggðarlögum eða
     landshlutum og ráðherra hefur veitt undanþágu frá aðild að þessum sjóði,
         sbr. 2. mgr. [3]3. gr. laga nr. 78/1970, er heimilt að vera utan við
       sjóðinn fullnægi þeir tryggingarskyldu sinni með greiðslu iðgjalds til
                                        lífeyrissjóðs viðkomandi byggðarlags.
              Sjóðfélögum, sem hætta störfum á sjó, skal heimil áframhaldandi
      þátttaka ef þeir hefja störf í landi við útgerð eða hliðstæð störf, svo
      sem fiskvinnslustöðvar eða frystihús, enda hafi þeir greitt iðgjöld til
                    sjóðsins í a.m.k. fimm ár og áunnið sér a.m.k. þrjú stig.
          Stjórn sjóðsins er heimilt að leyfa félögum og samböndum sem standa
          að samningum um kaup og kjör sjómanna, er aðild eiga að sjóðnum, að
                                             tryggja starfsmenn sína í honum.
              Stjórn sjóðsins er heimilt að leyfa sjómönnum, sem stunda nám í
   sjómannafræðum, slasast eða veikjast, að kaupa sér réttindi í sjóðnum þann
      tíma sem úr hefur fallið af þessum sökum. Stjórn sjóðsins er heimilt að
   leyfa íslenskum sjómönnum, sem starfa á erlendum skipum, að greiða iðgjöld
                                                                til sjóðsins.

                                     3. gr.
          Launagreiðanda ber að halda iðgjöldum launþega eftir af launum hans
    og standa sjóðnum skil á þeim ásamt eigin iðgjaldahluta. Sé um vanskil að
    ræða af hálfu útgerðar skal lögskráningarstjóri ekki skrá á hlutaðeigandi
                                 skip ef krafa kemur fram um það frá sjóðnum.
                Iðgjöld sjóðfélaga og launagreiðenda skulu hvíla sem lögveð á
          hlutaðeigandi skipi og ganga fyrir öllum öðrum veðum. Heimilt er að
   krefjast nauðungarsölu á viðkomandi skipi án undangengins dóms, sáttar eða
                                                                    fjárnáms.

                                     4. gr.
              Réttur til lífeyris verður eigi af hendi látinn né veðsettur og
                                  lífeyrisgreiðslur eru undanþegnar fjárnámi.

                                     5. gr.
            Nánari ákvæði um skipulag sjóðsins og starfsemi hans skal setja í
         reglugerð sem stjórn sjóðsins semur og staðfest er af Alþýðusambandi
           Íslands, Farmanna- og fiskimannasambandi Íslands, Félagi íslenskra
                  botnvörpuskipaeigenda, Landssambandi íslenskra útvegsmanna,
                   Sjómannasambandi Íslands, Vinnuveitendasambandi Íslands og
                                                            fjármálaráðherra.

                                     6. gr.
                Lög þessi taka gildi 1. september 1994 enda hafi reglugerð um
    sjóðinn, sbr. 5. gr. laga þessara, verið staðfest með gildistöku frá sama
                                                                        tíma.

                            Ákvæði til bráðabirgða.
         Áður en fjármálaráðherra staðfestir reglugerð fyrir sjóðinn, sbr. 6.
           gr., skal hann leita álits efnahags- og viðskiptanefndar Alþingis.

References

   Visible links
   1. http://www.althingi.is/dba-bin/lawformpr.pl?lnr=1994094
   2. file://1963029.html
   3. file:///altext/stjtnr.html#1970078?g3
