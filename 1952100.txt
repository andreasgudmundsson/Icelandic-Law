
   --------------------------------------------------------------------------

                                               Lög um íslenskan ríkisborgararétt

                           1952 nr. 100 23. desember

   --------------------------------------------------------------------------

                                     1. gr.
                                 [Barn öðlast íslenskt ríkisfang við fæðingu:

   1.
           ef það er skilgetið og faðir þess eða móðir er íslenskur
           ríkisborgari,
   2.
           ef það er óskilgetið og móðir þess er íslenskur ríkisborgari.]^1)

            Barn, sem fundist hefur hér á landi, telst, þar til annað reynist
                                        sannara, vera íslenskur ríkisborgari.

   ^1)[2]L. 49/1982, 1. gr.

                                     2. gr.
        Nú eiga íslenskur karlmaður og erlend kona börn saman áður en þau
   ganga í hjónaband, og öðlast börnin þá íslenskt ríkisfang við giftingu
   foreldranna, ef þau hafa eigi gengið í hjónaband og eru eigi fullra 18
   ára.

                                   [2. gr. a.
        Erlent barn, sem með leyfi íslenskra stjórnvalda hefur verið ættleitt
   af hjónum, sem bæði eru íslenskir ríkisborgarar, eða af einstaklingi, sem
   er íslenskur ríkisborgari, og sem ásamt ættleiðendum (ættleiðanda) á
   lögheimili hér á landi, öðlast íslenskt ríkisfang ef ættleiðendur
   (ættleiðandi) tilkynna dómsmálaráðuneytinu skriflega þá ósk sína, áður en
   barnið nær 7 ára aldri. Öflun ríkisfangs samkvæmt þessari grein fær gildi
   er staðfesting á því er gefin út.]^1)

   ^1)[3]L. 49/1982, 2. gr.

                                     3. gr.
        [Útlendingur, sem átt hefur lögheimili hér á landi samfleytt frá því
   að hann náði 16 ára aldri og að auki hefur búið hér áður eigi skemur en 5
   ár samanlagt, öðlast íslenskt ríkisfang með því að tilkynna
   dómsmálaráðuneytinu skriflega þá ósk sína, eftir að hann hefur náð 21 árs
   aldri, en innan fullnaðs 23 ára aldurs. Eigi hann hvergi ríkisfang eða
   sanni, að hann muni missa erlends ríkisfangs síns er hann öðlast íslenskt
   ríkisfang, getur hann gefið yfirlýsingu þessa, þegar hann er fullra 18
   ára, enda hafi hann, þegar yfirlýsingin er gefin, átt lögheimili hér á
   landi síðustu 5 árin og að auki búið hér áður eigi skemur en 5 ár
   samanlagt.]^1)
        Eigi ríkið í ófriði, getur borgari í óvinaríki ekki öðlast íslenskt
   ríkisfang samkvæmt þessari grein. Sama á við um þann, sem ekki á
   ríkisborgararétt í neinu ríki, en hefur síðast átt ríkisborgararétt í
   óvinaríki.

   ^1)[4]L. 49/1982, 3. gr.

                                     4. gr.
        Nú hefur einhver, sem öðlast hefur íslenskt ríkisfang við fæðingu og
   átt hefur hér lögheimili til fullnaðs 18 ára aldurs, misst íslensks
   ríkisfangs síns, og fær hann þá ríkisfangið að nýju, hafi hann átt hér
   lögheimili síðustu 2 árin, með því að tilkynna dómsmálaráðuneytinu
   skriflega þá ósk sína. Sé hann ríkisborgari í öðru landi, stoðar slík
   yfirlýsing þó því aðeins, að hann sanni, að hann við þetta missi hins
   erlenda ríkisborgararéttar.

                                     5. gr.
        [Fái einhver ríkisfang, samkvæmt 3. og 4. gr., og öðlast þá jafnframt
   skilgetin ógift börn hans undir 18 ára aldri, sem eiga lögheimili hér á
   landi, ríkisfangið. Þetta nær þó eigi til barna, sem eftir hjúskaparslit
   foreldranna eða skilnað þeirra að borði og sæng eru falin forráðum hins
   foreldrisins.
        Ákvæði 1. málsl. 1. mgr. gildir með sama hætti um samband óskilgetins
   barns og móður þess, nema faðir þess sé útlendingur og hann hafi forráð
   barnsins.]^1)

   ^1)[5]L. 49/1982, 4. gr.

                                     6. gr.
        Ríkisborgararétt má veita með lögum samkvæmt stjórnarskránni.
        Áður en umsóknir um ríkisborgararétt eru lagðar fyrir Alþingi, skal
   dómsmálaráðuneytið fá um þær umsagnir lögreglustjóra og sveitarstjórna á
   dvalarstöðum umsækjenda.
        Eigi sá börn, sem ríkisborgararétt fær með lögum, fer um þau eftir
   ákvæðum 5. gr., nema lögin láti öðruvísi um mælt.

                                     7. gr.
        Íslensks ríkisfangs missir

   1.
           sá, sem hlýtur erlent ríkisfang samkvæmt umsókn sinni eða skýlausu
           samþykki,
   2.
           sá, sem hlýtur erlent ríkisfang með því að ganga í opinbera
           þjónustu í öðru ríki,
   3.
           ógift barn undir 18 ára aldri, sem verður erlendur ríkisborgari
           með þeim hætti, að foreldrar þess, sem hafa forráð þess, fá erlent
           ríkisfang samkvæmt 1. eða 2. tölul. greinarinnar, eða foreldri,
           sem hefur eitt forráð barnsins eða ásamt hinu, sem ekki er
           íslenskur ríkisborgari, fær erlent ríkisfang með fyrrnefndum
           hætti, ...^1)

   ^1)[6]L. 49/1982, 5. gr.

                                     8. gr.
        Íslenskur ríkisborgari, sem fæddur er erlendis og aldrei hefur átt
   lögheimili hér á landi né hefur dvalist hér í einhverju skyni, er af megi
   ráða að hann vilji íslenskur ríkisborgari vera, missir íslensks ríkisfangs
   þá er hann verður 22 ára. Þó getur forseti leyft, að hann haldi ríkisfangi
   sínu, ef um það er sótt innan þess tíma.
        [Nú missir einhver íslensks ríkisfangs samkvæmt þessari grein og
   missa þá einnig börn hans íslensks ríkisfangs, sem þau hafa öðlast á
   grundvelli ríkisfangs hans, nema þau við það verði ríkisfangslaus.]^1)

   ^1)[7]L. 49/1982, 6. gr.

                                     9. gr.
        Forsetinn getur leyst þann, sem orðinn er eða óskar að verða erlendur
   ríkisborgari, undan þegnskyldu á Íslandi, enda sanni aðili, að hann verði
   innan ákveðins tíma erlendur ríkisborgari, ef hann er ekki þá þegar orðinn
   það.
        [Eigi verður þeim neitað um að verða leystur undan þegnskyldu, sem er
   erlendur ríkisborgari og á lögheimili erlendis.]^1)

   ^1)[8]L. 49/1982, 7. gr.

                                   [9. gr. a.
        Ákveða má með samningi við önnur ríki, að ákvæði 2. og 3. mgr. komi
   til framkvæmda. Orðið samningsríki í þessari grein á við það eða þau ríki,
   sem slíkur samningur er gerður við.
        Íslenskur ríkisborgari, sem við fæðingu hefur einnig orðið
   ríkisborgari í samningsríki, missir íslensks ríkisfangs er hann nær
   aldursmarki, sem ákveðið er í samningnum, og má ekki vera lægra en 19 ár
   og ekki hærra en 22 ár, hafi hann síðustu 5 árin átt lögheimili í því
   samningsríki.
        Missi einhver ríkisfangs samkvæmt 2. mgr. missa einnig börn hans
   ríkisfangsins, ef þau leiða það af ríkisfangi hans, nema þau verði við það
   ríkisfangslaus.
        Sá, sem misst hefur íslensks ríkisfangs samkvæmt þessari grein og
   hefur æ síðan verið ríkisborgari í samningsríki, öðlast ríkisfang að nýju,
   ef hann tilkynnir dómsmálaráðuneytinu skriflega þá ósk sína, enda hafi
   hann þá fengið að nýju lögheimili hér á landi. Ákvæðin í 2. málsl. 4. gr.
   og í 5. gr. eiga hér við með samsvarandi hætti.]^1)

   ^1)[9]L. 49/1982, 8. gr.

                                   [9. gr. b.
        Ákveða má, með samningi við Danmörku, Finnland, Noreg og Svíþjóð, að
   eitt eða fleiri ákvæðanna í AC hér á eftir, skuli fá gildi. Orðin norrænt
   samningsríki í greininni eiga við það eða þau ríki, sem gerður er við
   slíkur samningur.

   A.
           Þegar beitt er 3. gr. skal meta lögheimili í norrænu samningsríki
           til 16 ára aldurs til jafns við lögheimili hér á landi. Þó skal
           sá, sem hlut á að máli, hafa átt lögheimili hér á landi síðustu 5
           árin, þegar yfirlýsing er gefin.

           Þegar beitt er 4. gr. skal meta lögheimili í norrænu samningsríki
           til 12 ára aldurs til jafns við lögheimili hér á landi.

           Þegar beitt er 8. gr. skal meta lögheimili í norrænu samningsríki
           í minnst 7 ár til jafns við lögheimili hér á landi.

   B.
           Ríkisborgari í norrænu samningsríki, sem

                1.
                        hefur öðlast ríkisborgararétt þar með öðrum hætti en
                        með lögum eða samsvarandi hætti,
                2.
                        hefur náð 18 ára aldri,
                3.
                        hefur átt lögheimili hér á landi síðustu 7 árin, og
                4.
                        hefur ekki á því tímabili verið dæmdur til
                        refsivistar eða til að sæta öryggisgæslu eða
                        hælisvist samkvæmt ákvæðum almennra hegningarlaga,
                        öðlast íslenskt ríkisfang með því að tilkynna
                        dómsmálaráðherra skriflega þá ósk sína. Ákvæði 5. gr.
                        eiga hér við.

   C.
           Sá sem misst hefur íslensks ríkisfangs, og hefur síðan óslitið
           verið ríkisborgari í norrænu samningsríki, öðlast ríkisfang að
           nýju með því að tilkynna dómsmálaráðuneytinu skriflega þá ósk
           sína, enda hafi hann þá fengið lögheimili hér á landi. Ákvæði 5.
           gr. eiga hér við.]^1)

   ^1)[10]L. 49/1982, 9. gr.

                                    10. gr.
        Dómsmálaráðherra sker úr ágreiningi um það, hvort maður hafi öðlast
   íslenskan ríkisborgararétt við setningu laga þessara eða fullnægi
   skilyrðum til að öðlast íslenskan ríkisborgararétt með því að lýsa ósk
   sinni þar um. Skjóta má úrskurði um þetta efni undir úrlausn dómstóla.
        Dómsmálaráðherra getur sett nánari reglur um framkvæmd laga þessara.
        Yfirlýsingu samkvæmt lögum þessum, um að maður óski að verða
   íslenskur ríkisborgari, getur aðeins aðili sjálfur gefið, en ekki
   forráðamaður eða handhafi foreldravalds.
        Þar sem eigi er annað ákveðið aldursmark í lögum þessum, skal þeim,
   sem náð hefur 18 ára aldri, heimilt að gefa yfirlýsingu um
   ríkisborgararétt samkvæmt lögum þessum, án tillits til þess, að hann er
   háður forráðum annars manns.

                                    11. gr.
        Barn undir 18 ára aldri, sem mundi hafa átt íslenskan
   ríkisborgararétt, ef ákvæði 1. gr. 1. mgr. 2. tölul. hefðu verið í gildi
   fyrir gildistöku þessara laga, og ekki er eða hefur verið ríkisborgari í
   öðru landi, öðlast íslenskt ríkisfang við gildistöku laganna.
        Kona, sem samkvæmt áður gildandi löggjöf hefur misst íslensks
   ríkisfangs við það að giftast erlendum ríkisborgara eða við það að öðlast
   erlendan ríkisborgararétt, annaðhvort við hjónaband eða vegna þess að
   eiginmaður hennar hefur öðlast erlendan ríkisborgararétt, en mundi hafa
   haldið íslensku ríkisfangi sínu, ef ákvæði þessara laga hefðu áður verið í
   gildi, getur endurheimt ríkisborgararétt sinn með því að tilkynna
   dómsmálaráðuneytinu skriflega þá ósk sína. Slíka tilkynningu skal þó bera
   fram fyrir 31. desember 1957.
        Kona, sem nær 22 ára aldri fyrir 1. janúar 1956 og hefur verið eða er
   gift er hún nær þeim aldri, missir ekki íslensks ríkisfangs samkvæmt 8.
   gr., 1. mgr., fyrr en í árslok 1956.
        Nú flyst maður búferlum af landi héðan, sem orðinn er ríkisborgari í
   öðru landi, en hefur haldið íslensku ríkisfangi samkvæmt ákvæði 2. málsl.
   [11]5. gr. laga nr. 64 28. janúar 1935, og missir hann þá ekki íslensks
   ríkisfangs, nema hann eigi enn ríkisborgararétt í öðru landi og mundi
   missa eða hafa misst íslensks ríkisfangs samkvæmt ákvæðum 7. gr. þessara
   laga, ef þau hefðu áður haft gildi.
        Nú verða þær aðstæður fyrir hendi eftir gildistöku laga þessara, er
   nægja til þess að öðlast ríkisborgararétt eða varða missi hans, og skal þá
   fara eftir ákvæðum laga þessara eins og þau hefðu áður gilt.

References

   Visible links
   1. http://www.althingi.is/dba-bin/lawformpr.pl?lnr=1952100
   2. file:///altext/stjtnr.html#1982049?g1
   3. file:///altext/stjtnr.html#1982049?g2
   4. file:///altext/stjtnr.html#1982049?g3
   5. file:///altext/stjtnr.html#1982049?g4
   6. file:///altext/stjtnr.html#1982049?g5
   7. file:///altext/stjtnr.html#1982049?g6
   8. file:///altext/stjtnr.html#1982049?g7
   9. file:///altext/stjtnr.html#1982049?g8
  10. file:///altext/stjtnr.html#1982049?g9
  11. file:///altext/stjtnr.html#1935064?g5
