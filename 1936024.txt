
   --------------------------------------------------------------------------

              Lög um eftirlit með matvælum og öðrum neyslu- og nauðsynjavörum^1)

                             1936 nr. 24 1. febrúar

   --------------------------------------------------------------------------

   ^1)Ákvæði í þessum lögum, sem ekki samrýmast [2]l. 50/1981, um
   hollustuhætti og heilbrigðiseftirlit (endurútg. sem [3]l. 81/1988), felld
   brott með [4]36. gr. l. 50/1981. Ákvæði laga þessara um matvæli og aðrar
   neysluvörur, felld úr gildi með [5]l. 93/1995, 32. gr.

                                     1. gr.
        Lög þessi ná yfir hvers konar matvæli og aðrar neyslu- og
   nauðsynjavörur, og er tilgangur þeirra að vernda menn gegn tjóni, sem
   stafað getur af því ef slíkar vörur skortir eðlilega hollustu, eða ef þær
   eru skaðlegar heilbrigði manna, eða ef menn eru gabbaðir til að afla sér
   þeirra, neyta þeirra eða nota þær í þeirri trú, að þær séu annars efnis
   eða eðlis en þær eru í raun og veru.

                                     2. gr.
        Matvæli eða neysluvörur eru samkvæmt lögum þessum efni, sem ætluð eru
   mönnum til neyslu sem matur eða drykkur, þar á meðal neysluvatn, svo og
   efni í mat eða drykk, þar með talið hvers konar krydd, svo og önnur efni,
   sem notuð eru við tilbúning matvæla og drykkja, þó að þau séu að jafnaði
   ekki í matvælunum eða drykkjunum, að þeim fullgerðum. Neysluvörur teljast
   meðal annars hvers konar nautnavörur, svo sem áfengi, tóbak, kaffi, te
   o.s.frv.
        Um efni, sem eingöngu eru ætluð til lækninga sem lyf og aðeins eru
   látin úti af lyfsölum eða læknum, fer eftir sérstökum lögum.

                                     3. gr.
        Nauðsynjavörur aðrar en matvæli og neysluvörur (sbr. 2. gr.) eru
   samkvæmt lögum þessum:

   1.
           Búsáhöld, svo sem ílát og umbúðir, eldhúsáhöld, borðbúnaður og
           aðrir þeir hlutir, sem notaðir eru við tilbúning, geymslu eða
           framreiðslu matvæla eða annarrar neysluvöru.
   2.
           Tilsvarandi áhöld þeim, sem getur í 1. tölul. þessarar greinar og
           eru viðhöfð í verksmiðjum, verslunum, skipum og öðrum
           flutningatækjum eða á geymslustöðum og þar annars staðar, sem
           farið er með matvæli eða aðrar neyslu- eða nauðsynjavörur, þar á
           meðal hvers konar vélar til matvæla- eða annarrar neyslu- eða
           nauðsynjavörugerðar eða við umbúnað, geymslu, flutning, afgreiðslu
           eða aðra meðferð á slíkum vörum, einnig vogir og mælitæki.
   3.
           Hreinlætis- og snyrtivörur, hverju nafni sem nefnast. Með
           snyrtivörum teljast grímur, gervihár og hvers konar vörur eða
           efni, sem leikarar einkum nota til að breyta útliti sínu, enn
           fremur hvers konar hreinlætis- og snyrtitæki, þar á meðal hvers
           konar áhöld og efni, sem notuð eru í rakarastofum og snyrtistofum.
   4.
           Klæðnaður og hvers konar efni í klæðnað, þar á meðal rúmfatnaður
           og efni í rúmfatnað.
   5.
           Húsgögn, þar á meðal upphitunar- og lýsingartæki, veggfóður og
           húsgagnafóður, gólfdúkar og ábreiður, málningarvörur og aðrir
           litir, sem ekki teljast matvæli eða neysluvörur (sbr. 2. gr.),
           stofuplöntur og plöntueftirlíkingar.
   6.
           Eldiviður og ljósmeti, þar á meðal steinolía, brennsluvínandi,
           bensín, kerti, eldspýtur og önnur kveikingartæki.
   7.
           Lækningaáhöld, þar á meðal gervilimir og sjúklingaumbúðir,
           sáraumbúðir og hvers konar sjúkragögn og hjúkrunarvörur, enn
           fremur áhöld og efni til getnaðarvarna.
   8.
           Leikföng.
   9.
           Aðrir hlutir, sem ráðherra tiltekur nánar í samræmi við tilgang
           þessara laga.

                                     4. gr.
        Óheimilt er:

   1.
           Að búa til eða flytja inn í landið í því skyni að hafa á
           boðstólum, selja eða láta á annan hátt af hendi matvæli eða aðrar
           neyslu- eða nauðsynjavörur, sem ætla má, að skorti eðlilega
           hollustu eða séu skaðlegar heilbrigði manna, ef þeirra er neytt
           eða þær notaðar á tilætlaðan eða tíðkanlegan hátt.
   2.
           Að haga umbúnaði, geymslu, flutningi, afgreiðslu eða annarri
           meðferð á matvælum eða öðrum neyslu- eða nauðsynjavörum, sem ætla
           má, að verði hafðar á boðstólum, seldar eða látnar á annan hátt af
           hendi, þannig, að ætla megi, að þær fyrir það skorti eðlilega
           hollustu eða verði skaðlegar heilbrigði manna, ef þeirra er neytt
           eða þær notaðar á tilætlaðan eða tíðkanlegan hátt.
   3.
           Að hafa á boðstólum, selja eða láta á annan hátt af hendi, hvort
           sem er innanlands eða til útflutnings úr landinu, matvæli eða
           aðrar neyslu- eða nauðsynjavörur, sem ætla má, að skorti eðlilega
           hollustu eða séu skaðlegar heilbrigði manna, ef þeirra er neytt
           eða þær notaðar á tilætlaðan eða tíðkanlegan hátt. [Matvæli og
           aðrar neyslu- og nauðsynjavörur teljast hafðar á boðstólum á
           dreifingarstað sé þær þar að finna.]^1)

        Ef um venjulegar nautnavörur er að ræða, sem að vísu eru viðurkenndar
   skaðlegar heilbrigði manna, og eins þó að þeirra sé aðeins neytt á
   tilætlaðan eða tíðkanlegan hátt, eða um venjuleg matvæli eða um aðrar
   venjulegar neyslu- eða nauðsynjavörur, sem álitamál getur verið um að
   þessu leyti, verða menn ekki sakfelldir samkvæmt þessari grein, nema ætla
   megi, að vörurnar séu annarlega eða óvenjulega skaðlegar heilbrigði manna,
   ef þeirra er neytt eða þær notaðar á tilætlaðan eða tíðkanlegan hátt, enda
   sé ekki bann á slíkum vörum eða þær gerðar óheimilar skv. 6. gr.

   ^1)[6]L. 5/1985, 1. gr.

                                     5. gr.
        Óheimilar eru eftirlíkingar eftir matvælum og öðrum neyslu- og
   nauðsynjavörum í blekkingarskyni í verslun eða viðskiptum, jafnt og hvers
   konar fölsun slíkrar vöru.
        Um verslun með matvæli og aðrar neyslu- eða nauðsynjavörur, og þar á
   meðal um auglýsingar um og auðkenni á slíkum vörum, fer almennt eftir
   [7]lögum nr. 84 19. júní 1933,^1) um varnir gegn óréttmætum
   verslunarháttum, en í einstökum atriðum eftir reglugerðum, er ráðherra
   kann að setja, eða auglýsingum, er hann kann að birta samkvæmt þessum
   lögum. Um brot gegn hinum tilvitnuðu lögum, þegar um er að ræða matvæli
   eða aðrar neyslu- eða nauðsynjavörur, fer eftir þessum lögum.

   ^1)Nú [8]l. 8/1993.

                                     6. gr.
        Ráðherra er heimilt í samræmi við tilgang þessara laga:

   1.
           Að banna eða takmarka tilbúning í landinu og þá jafnframt
           innflutning í landið á matvælum eða öðrum neyslu- eða
           nauðsynjavörum, sem tilbúnar eru á ákveðinn hátt.
   2.
           Að banna eða takmarka, að um matvæli eða aðrar neyslu- eða
           nauðsynjavörur sé búið eða þær geymdar, fluttar, afgreiddar eða að
           öðru leyti með þær farið á ákveðinn hátt.
   3.
           Að banna eða takmarka, að matvæli eða aðrar neyslu- eða
           nauðsynjavörur, sem tilbúnar eru, um er búið, geymdar eru,
           fluttar, afgreiddar eða að öðru leyti með farið á ákveðinn hátt,
           séu hafðar á boðstólum, seldar eða látnar á annan hátt af hendi.
   4.
           Að banna eða takmarka, að áhöld eða efni, sem ætluð eru til
           ólöglegra eftirlíkinga eða fölsunar á matvælum eða öðrum neyslu-
           eða nauðsynjavörum, séu búin til í landinu eða flutt inn í landið,
           höfð á boðstólum, seld eða látin á annan hátt af hendi.
   5.
           Að skipa fyrir, að á umbúðir, matvæli og aðrar neyslu- og
           nauðsynjavörur eða á vörurnar sjálfar séu skráðar réttar
           upplýsingar um, hvar og af hverjum og hvenær þær séu tilbúnar,
           hver hafi selt þær eða látið þær af hendi, hverrar tegundar eða
           efnis eða eðlis þær séu, og ef um samsettar vörur er að ræða, hve
           mikið sé af hverju efni fyrir sig, svo og að segja fyrir um,
           hvernig að öðru leyti skuli gengið frá þessum áletrunum.
   6.
           Að ákveða með reglugerðum eða auglýsingum,^1) hvernig einstakar
           tegundir af matvælum eða öðrum neyslu- eða nauðsynjavörum skuli
           gerðar til þess að verða ekki taldar skorta eðlilega hollustu eða
           vera skaðlegar heilbrigði manna, óheimilar eftirlíkingar eða
           falsaðar samkvæmt ákvæðum laga þessara, eða til þess að mega
           auðkennast á ákveðinn hátt. Í þessum reglugerðum eða auglýsingum
           má ákveða, hverjum þrifnaðar- og heilbrigðisreglum skuli fylgja
           við tilbúning, umbúnað, geymslu, flutning, afgreiðslu og aðra
           meðferð hinna einstöku tegunda af matvælum og öðrum neyslu- og
           nauðsynjavörum, að húsakynni og áhöld séu viðunandi, og þegar um
           framleiðslu eða aðra vandasama meðferð á slíkum vörum er að ræða,
           að næg kunnátta sé fyrir hendi til að annast allt, er að slíku
           lýtur.

   ^1)Rg. 35/1986, sbr. 654/1989 og 625/1991, (um mjólk og mjólkurvörur). Rg.
   408/1988, sbr. 493/1990, (um merkingu neytendaumbúða fyrir matvæli og
   aðrar neysluvörur). Rg. 409/1988 (aukaefni í matvælum o.fl.). Augl.
   147/1985 (merking nauðsynjavara, sem innihalda eiturefni o.fl.). Rg.
   196/1987 (takmörkun sölu á kveikjaragasi). Rg. 518/1993 (um aðskotaefni í
   matvælum). Rg. 527/1993 (um leirhluti sem er ætlað að snerta matvæli). Rg.
   531/1993 (um efni og hluti úr plasti sem er ætlað að snerta matvæli). Rg.
   537/1993 (um efni og hluti sem er ætlað að snerta matvæli). Rg. 538/1993
   (um vinýlklóríð í efnum og hlutum). Rg. 541/1993 (um filmur úr sellulósa
   sem er ætlað að snerta matvæli). Rg. 556/1993 (um hraðfryst matvæli). Rg.
   579/1993 (um aukefni í matvælum). Rg. 586/1993 (um merkingu næringargildis
   matvæla). Rg. 587/1993 (um bragðefni í matvælum). Rg. 588/1993 (um
   merkingu, auglýsingu og kynningu matvæla). Rg. 289/1994 (um leysiefni til
   notkunar í matvælaiðnaði). Rg. 389/1994 (um takmörkun á sölu gerileyðandi
   efna sem innihalda etanól. Rg. 447/1994 (um kaffi, kaffikjarna og
   kaffibæti). Rg. 521/1994 (um þvotta- og hreingerningarefni). Rg. 522/1994
   (um matvælaeftirlit og hollustuhætti við framleiðslu og dreifingu
   matvæla).

                                     7. gr.
        Almennt eftirlit með framkvæmd laga þessara hafa lögreglustjórar,
   hver á sínum stað, með aðstoð héraðslækna, heilbrigðisnefnda og
   tollvörslumanna.
        ...^1) Hlutaðeigendum skal jafnan skylt að leyfa eftirlitsmönnum
   óhindraðan aðgang til eftirlits á þeim stöðum, þar sem matvæli eða aðrar
   neyslu- eða nauðsynjavörur eru búnar til, eða þar sem um slíkar vörur er
   búið, þær geymdar, fluttar eða á annan hátt með þær farið, eða þar sem
   slíkar vörur eru hafðar á boðstólum, seldar eða látnar á annan hátt af
   hendi, svo og að láta eftirlitsmönnum ókeypis í té nauðsynleg sýnishorn
   til rannsóknar, gefa þeim, eftir því sem þörf krefur vegna eftirlitsins,
   upplýsingar um aðferðir við tilbúning, umbúnað, geymslu, flutning,
   afgreiðslu og aðra meðferð á slíkum vörum, heimila þeim aðgang að
   innkaupareikningum og öðrum skjölum, er máli skipta fyrir starf þeirra, og
   að aðstoða þá í öllum greinum við framkvæmd eftirlitsins.
        Ráðherra er heimilt að ákveða nánar í reglugerð um tilhögun
   eftirlitsins. Í reglugerðinni má ákveða, hverjar aðferðir skuli viðhafðar
   við rannsóknir á matvælum og öðrum neyslu- og nauðsynjavörum, til að
   sannreyna vörurnar. Kostnaður við eftirlitið greiðist úr ríkissjóði.
   Heimilt skal þó með reglugerðarákvæði að leggja gjald á vörur þær, sem
   eftirlitinu eru háðar, til greiðslu á þeim kostnaði, og skal það gjald
   miðað við verðmæti framleiðslunnar eða innflutnings.

   ^1)[9]L. 12/1969, 19. gr.

                                     8. gr.
        Áður en reglugerðir eru settar samkvæmt 9. tölul. 3. gr. og 6. og 7.
   gr., skal gefa hlutaðeigandi framleiðendum eða kaupmönnum kost á að láta
   sérfræðinga, er þeir nefna til, athuga málið og segja álit sitt um það.
        Í reglugerðum samkvæmt lögum þessum má aldrei gera minni kröfur til
   erlendrar vöru en sams konar vöru innlendrar.

                                     9. gr.
        Þeir, sem hafa á hendi eftirlit með framkvæmd laga þessara skulu, að
   viðlagðri ábyrgð samkvæmt ákvæðum hinna almennu hegningarlaga um embættis-
   og sýslunarmenn, bundnir þagnarskyldu um öll framleiðslu- og
   verslunarleyndarmál, er þeir kunna að komast að við framkvæmd
   eftirlitsins, og mega hvorki færa sér þau í nyt sjálfir né verða þess
   valdandi, að aðrir geri það.

                                    10. gr.
        Lögreglustjóra er heimilt, með ráði héraðslæknis eða sérstaklega
   skipaðs eftirlitsmanns, að taka í sínar vörslur eða umsjá matvæli og aðrar
   neyslu- og nauðsynjavörur, sem ástæða er til að ætla, að séu skaðlegar
   heilbrigði manna, óheimilar eftirlíkingar eða falsaðar samkvæmt ákvæðum
   þessara laga, og hindra þannig, að þær verði hafðar á boðstólum, seldar
   eða á annan hátt látnar af hendi, svo lengi sem hann telur ástæðu til, og
   ef mál er höfðað, þangað til dómur er genginn.

                                    11. gr.
        ...^1)
        Brot gegn lögum þessum varða sektum, ...^2) nema þyngri hegning liggi
   við samkvæmt öðrum lögum. Sektirnar renna í ríkissjóð.
        Ætíð skal sá, er sekur hefur fundist við ákvæði þessara laga, greiða
   allan þann kostnað, sem leitt hefur af útvegun sýnishorna og rannsókna á
   þeim, er nauðsynlegar voru til að sanna sekt hans.
        Nú hefur sá, sem sekur hefur fundist um vörusvik samkvæmt þessum
   lögum, sannanlega grætt á svikunum, og má þá, auk sektar þeirrar, sem
   greind er í 2. mgr. þessarar greinar, eða annarrar refsingar, dæma hann
   til að greiða viðbótarsekt, jafnháa upphæð sem hagnaðurinn sannanlega
   nemur. Hinar sviknu vörur skulu jafnan dæmdar upptækar á kostnað hins
   seka, svo og áhöld þau og efni, sem notuð hafa verið við vörusvikin og
   sérstaklega eru til slíks ætluð.
        Fyrir ítrekuð brot eða mikilsháttar, og einkum ef tjón hefur hlotist
   af, má með dómi svipta hinn seka leyfi til að fást áfram við framleiðslu
   eða verslun með matvæli og aðrar neyslu- eða nauðsynjavörur um
   stundarsakir eða fyrir fullt og allt, ef sakir eru mjög miklar.

   ^1)[10]L. 19/1991, 194. gr.^2)[11]L. 116/1990, 18. gr.

                                    12. gr.
        ...^1)

   ^1)[12]L. 19/1991, 194. gr.

References

   Visible links
   1. http://www.althingi.is/dba-bin/lawformpr.pl?lnr=1936024
   2. file:///altext/stjtnr.html#1981050
   3. file://1988081.html
   4. file:///altext/stjtnr.html#1981050?g36
   5. file://1995093.html#g32
   6. file:///altext/stjtnr.html#1985005?g1
   7. file:///altext/stjtnr.html#1933084
   8. file://1993008.html
   9. file:///altext/stjtnr.html#1969012?g19
  10. file://1991019.html#g194
  11. file:///altext/stjt/1990.116.html
  12. file://1991019.html#g194
