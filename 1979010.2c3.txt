
   --------------------------------------------------------------------------

                        Alþjóðasamningur um borgaraleg og stjórnmálaleg réttindi

                             1979 nr. 10 22. ágúst

   --------------------------------------------------------------------------

                                  Inngangsorð.

   Ríki þau sem aðilar eru að samningi þessum

   hafa í huga, í samræmi við grundvallaratriði þau sem sett eru fram í
   sáttmála Sameinuðu þjóðanna, að viðurkenning á meðfæddri göfgi mannsins og
   jöfnum óaðskiljanlegum réttindum allra manna sé grundvöllur frelsis,
   réttlætis og friðar í heiminum,

   viðurkenna að þessi réttindi leiðir af meðfæddri göfgi mannsins,

   viðurkenna, í samræmi við Mannréttindayfirlýsingu Sameinuðu þjóðanna, að
   sú hugsjón að menn séu frjálsir og njóti borgaralegs og stjórnmálalegs
   frelsis, séu óttalausir og þurfi ekki að líða skort, rætist því aðeins að
   sköpuð verði skilyrði til þess að allir geti notið borgaralegra og
   stjórnmálalegra réttinda, jafnt sem efnahagslegra, félagslegra og
   menningarlegra réttinda,

   hafa í huga skyldur ríkja samkvæmt sáttmála Sameinuðu þjóðanna til þess að
   stuðla að almennri virðingu fyrir og varðveislu mannréttinda og frelsis,

   gera sér grein fyrir að einstaklingurinn sem hefur skyldur gagnvart öðrum
   einstaklingum og samfélagi því sem hann tilheyrir hefur þá ábyrgð að
   leitast við að stuðla að og halda í heiðri réttindi þau sem viðurkennd eru
   í þessum samningi,

   samþykkja eftirfarandi greinar:

                                       I.
                                     hluti.
                                     1. gr.
           1. Allar þjóðir hafa sjálfsákvörðunarrétt. Vegna þess réttar
   ákveða þær frjálst stjórnmálalegar aðstæður sínar og framfylgja frjálst
   efnahagslegri, félagslegri og menningarlegri þróun sinni.
           2. Allar þjóðir mega, í sínu eigin markmiði, ráðstafa óhindrað
   náttúruauðæfum og auðlindum sínum brjóti það ekki í bága við neinar
   skuldbindingar sem leiðir af alþjóðlegri efnahagssamvinnu, byggðri á
   grundvallarreglunni um gagnkvæman ábata, og þjóðarétti. Aldrei má svipta
   þjóð ráðum sínum til lífsviðurværis.
           3. Ríki þau sem aðilar eru að samningi þessum, þar með talin þau
   sem bera ábyrgð á stjórnun lendna sem ekki ráða sér sjálfar og
   gæsluverndarlendna, skulu stuðla að viðurkenningu á sjálfsákvörðunarrétti
   og skulu virða þann rétt í samræmi við ákvæði sáttmála Sameinuðu þjóðanna.

                                      II.
                                     hluti.
                                     2. gr.
           1. Sérhvert ríki sem aðili er að samningi þessum tekst á hendur að
   virða og ábyrgjast öllum einstaklingum innan landsvæðis síns og undir
   lögsögu sinni réttindi þau sem viðurkennd eru í samningi þessum án nokkurs
   konar mismununar svo sem vegna kynþáttar, litarháttar, kynferðis, tungu,
   trúarbragða, stjórnmálaskoðana eða annarra skoðana, þjóðernisuppruna eða
   félagslegs uppruna, eigna, ætternis eða annarra aðstæðna.
           2. Sérhvert ríki sem aðili er að samningi þessum tekst á hendur,
   sé ekki þegar gert ráð fyrir því í lagaákvæðum sem fyrir eru eða með öðrum
   ráðstöfunum, að gera nauðsynlegar ráðstafanir í samræmi við
   stjórnskipulega meðferð og ákvæði þessa samnings, að koma á slíkum lögum
   eða öðrum ráðstöfunum er kunna að vera nauðsynlegar til þess að réttindum
   samkvæmt samningi þessum sé framfylgt.
           3. Sérhvert ríki sem aðili er að samningi þessum tekst á hendur:

           (a) að ábyrgjast að sérhver maður sem hefur viðurkenndan rétt eða
           frelsi eins og hér er viðurkennt og brotið hefur verið á honum,
           skuli fá raunhæfar úrbætur, enda þótt skerðingin hafi verið framin
           af mönnum sem fara með stjórnvald;
           (b) að ábyrgjast að sérhver maður sem krefst slíkra úrbóta skuli
           fá rétt sinn til þessa ákveðinn af lögbæru dóms-, stjórn- eða
           löggjafarvaldi eða einhverju öðru lögbæru yfirvaldi sem gert er
           ráð fyrir í réttarkerfi ríkisins, og hlutast til um möguleika á
           úrbótum samkvæmt dómi;
           (c) að ábyrgjast að lögbær yfirvöld skuli framfylgja slíkum
           úrbótum sem veittar hafa verið.

                                     3. gr.
           Ríki þau sem aðilar eru að samningi þessum takast á hendur að
   ábyrgjast jöfn réttindi til handa körlum og konum til þess að njóta allra
   þeirra borgaralegu og stjórnmálalegu réttinda sem sett eru fram í samningi
   þessum.

                                     4. gr.
           1. Þegar um er að ræða almennt neyðarástand sem ógnar lífi
   þjóðarinnar og slíku ástandi hefur verið opinberlega lýst yfir mega ríki
   þau sem aðilar eru að samningi þessum gera ráðstafanir sem víkja frá
   skyldum þeirra samkvæmt samningi þessum að því marki sem bráðnauðsynlegt
   er vegna hættuástandsins að því tilskildu að slíkar ráðstafanir séu ekki í
   ósamræmi við aðrar skyldur þeirra samkvæmt þjóðarétti og feli ekki í sér
   mismunun sem byggist eingöngu á aðstæðum vegna kynþáttar, litarháttar,
   kynferðis, tungu, trúarbragða eða félagslegs uppruna.
           2. Ekki má víkja í neinu frá 6., 7., 8. (1. og 2. mgr.), 11., 15.,
   16. og 18. gr. samkvæmt þessu ákvæði.
           3. Sérhvert ríki sem aðili er að samningi þessum og notfærir sér
   rétt til fráviks skal þegar í stað tilkynna hinum ríkjunum sem aðilar eru
   að samningi þessum, fyrir milligöngu aðalframkvæmdastjóra Sameinuðu
   þjóðanna, um þau ákvæði sem það hefur vikið frá og þær ástæður sem knúðu
   það til þess. Önnur orðsending skal send fyrir milligöngu sama þann dag
   sem það fellir slíkt frávik niður.

                                     5. gr.
           1. Ekkert í samningi þessum má túlka þannig að það feli í sér að
   ríki, hópur eða einstaklingur hafi rétt til þess að takast á hendur neinar
   athafnir né aðhafast neitt sem miðar að eyðileggingu neins þess réttar eða
   frelsis sem hér er viðurkennt eða takmörkun á þeim að frekara marki en
   gert er ráð fyrir í þessum samningi.
           2. Ekki skulu vera neinar takmarkanir á eða frávik frá neinum þeim
   grundvallarmannréttindum sem viðurkennd eru eða fyrir hendi eru í
   einhverju ríki, sem aðili er að samningi þessum, samkvæmt lögum,
   samningum, reglugerðum eða venju undir því yfirskini að samningur þessi
   viðurkenni ekki slík réttindi eða viðurkenni þau að minna marki.

                                      III.
                                     hluti.
                                     6. gr.
           1. Sérhver maður hefur meðfæddan rétt til lífs. Þennan rétt skal
   vernda með lögum. Engan mann má svipta lífi að geðþótta.
           2. Í löndum sem ekki hafa afnumið dauðarefsingu má aðeins kveða
   upp dauðadóm fyrir alvarlegustu glæpi í samræmi við þau lög sem í gildi
   voru á þeim tíma er glæpurinn var framinn og ekki eru andstæð ákvæðum
   samnings þessa né ákvæðum sáttmálans um ráðstafanir gegn og refsingar
   fyrir hópmorð. Þessari refsingu má aðeins framfylgja samkvæmt lokadómi,
   uppkveðnum af lögbærum dómstóli.
           3. Þegar svipting lífs felur í sér hópmorð skal ljóst vera að
   ekkert í þessari grein skal heimila neinu ríki sem aðili er að samningi
   þessum að víkja á nokkurn hátt frá neinni skyldu sem það hefur gengist
   undir samkvæmt ákvæðum sáttmálans um ráðstafanir gegn og refsingar fyrir
   hópmorð.
           4. Hver sá maður sem dæmdur hefur verið til dauða skal eiga rétt á
   að sækja um náðun eða mildun á dóminum. Sakaruppgjöf, náðun eða mildun á
   dauðadómi má í öllum tilvikum veita.
           5. Dauðadómi skal ekki beitt fyrir glæpi sem menn undir átján ára
   aldri hafa framið né framfylgt gagnvart vanfærum konum.
           6. Engu í þessari grein skal beitt til þess að fresta eða koma í
   veg fyrir afnám dauðarefsingar í neinu ríki sem aðili er að samningi
   þessum.

                                     7. gr.
           Enginn maður skal sæta pyndingum eða grimmilegri, ómannlegri eða
   vanvirðandi meðferð eða refsingu. Sérstaklega skal enginn sæta án frjáls
   samþykkis hans læknisfræðilegum eða vísindalegum tilraunum.

                                     8. gr.
           1. Engum manni skal haldið í þrældómi; hvers konar þrældómur og
   þrælaverslun skulu vera bönnuð.
           2. Engum manni skal haldið í þrælkun.
           3. (a) Eigi skal þess krafist af neinum manni að hann vinni
   þvingunar- eða nauðungarvinnu;

           (b) Ekki skal 3. mgr. (a) útiloka, í löndum þar sem fangelsun
           ásamt skyldu til erfiðisvinnu má beita sem refsingu fyrir glæp, að
           erfiðisvinna sé unnin í samræmi við dóm um slíka refsingu sem
           lögbær dómstóll kveður upp;
           (c) Þvingunar- og nauðungarvinna í merkingu þessarar málsgreinar
           skal eigi taka til:

                        (i) vinnu eða þjónustu, sem ekki er getið í málslið
                        (b), sem almennt er krafist af manni sem er í
                        varðhaldi sem afleiðingu af löglegri skipun dómstóls,
                        eða af manni sem hefur skilorðsbundið verið leystur
                        úr slíku varðhaldi;
                        (ii) herþjónustu og, í löndum þar sem synjun til
                        herþjónustu samvisku manna vegna er viðurkennd,
                        þegnskylduvinnu sem krafist er að lögum af mönnum sem
                        synja herþjónustu samvisku sinnar vegna;
                        (iii) þjónustu sem krafist er vegna hættu- eða
                        neyðarástands sem ógnar lífi eða velferð almennings;
                        (iv) vinnu eða þjónustu sem er þáttur í venjulegum
                        borgaraskyldum.

                                     9. gr.
           1. Allir menn eiga rétt til frelsis og mannhelgi. Enginn maður
   skal sæta handtöku eða annarri frelsisskerðingu að geðþótta. Engan mann
   skal svipta frelsi nema af þeim ástæðum og í samræmi við þær aðferðir sem
   ákveðið er í lögum.
           2. Hver sá maður sem tekinn er höndum skal þegar handtakan fer
   fram fá vitneskju um ástæðurnar fyrir handtökunni og skal án tafar
   tilkynnt um sakir þær sem hann er borinn.
           3. Hvern þann mann sem tekinn er höndum eða sætir annarri
   frelsisskerðingu fyrir glæpsamlegar sakir skal án tafar færa fyrir dómara
   eða annað stjórnvald sem lögheimild hefur til að fara með dómsvald, og
   skal hann eiga rétt til rannsóknar á máli sínu fyrir dómi innan hæfilegs
   frests eða að vera látinn laus. Það skal ekki vera hin almenna regla að
   menn sem bíða rannsóknar máls fyrir dómi skuli hafðir í gæslu, en lausn má
   binda skilyrði um tryggingu fyrir því að mæta til rannsóknar í máli fyrir
   dómi, á sérhverju öðru stigi dómsmeðferðar og, ef tilefni gefst til, til
   að dóminum sé fullnægt.
           4. Hver sá maður sem sviptur er frelsi með handtöku eða annarri
   frelsiskerðingu skal eiga rétt á að gera ráðstafanir fyrir dómi til þess
   að sá dómur geti ákveðið án tafar um lögmæti frelsisskerðingar hans og
   fyrirskipa að hann skuli látinn laus ef frelsisskerðingin er ólögmæt.
           5. Hver sá maður sem ólöglega hefur verið tekinn höndum eða sætt
   annarri frelsisskerðingu skal eiga framkvæmanlegan rétt til skaðabóta.

                                    10. gr.
           1. Alla menn sem sviptir hafa verið frelsi skal fara með af mannúð
   og með virðingu fyrir meðfæddri göfgi mannsins.
           2. (a) Menn sem ákærðir eru skulu, nema í sérstökum tilvikum, vera
   aðskildir frá sakfelldum mönnum og skulu sæta sérstakri meðferð sem hæfir
   aðstæðum þeirra sem ósakfelldum mönnum;

           (b) Ákærðir, ófullveðja menn skulu vera aðskildir frá fullorðnum
           mönnum og skulu færðir svo fljótt sem unnt er til dómsálagningar.

           3. Í refsikerfinu skal gert ráð fyrir meðferð fanga þar sem
   aðalmarkmiðið skal vera betrun og félagsleg endurhæfing þeirra. Ófullveðja
   brotamenn skulu aðskildir frá fullorðnum mönnum og sæta meðferð sem hæfir
   aldri þeirra og réttarstöðu.

                                    11. gr.
           Engan mann skal fangelsa eingöngu vegna þess að hann getur ekki
   efnt samningsbundna skyldu.

                                    12. gr.
           1. Hver sá sem er á löglegan hátt innan landsvæðis ríkis skal eiga
   rétt á umferðarfrelsi og frelsi til þess að velja sér dvalarstað á því
   landsvæði.
           2. Allir menn skulu frjálsir að því að yfirgefa hvaða land sem er,
   þar með talið sitt eigið land.
           3. Ofangreindur réttur skal ekki vera neinum takmörkunum háður
   nema þeim sem ákveðnar eru í lögum, eru nauðsynlegar til þess að vernda
   þjóðaröryggi, allsherjarreglu (ordre public), heilbrigði almennings eða
   siðgæði, eða réttindi og frelsi annarra, og eru samrýmanlegar öðrum
   réttindum sem viðurkennd eru í samningi þessum.
           4. Enginn maður skal að geðþótta sviptur rétti til þess að koma
   til síns eigin lands.

                                    13. gr.
           Útlendingi, sem er á löglegan hátt á landsvæði ríkis sem er aðili
   að samningi þessum, má aðeins vísa þaðan eftir ákvörðun sem tekin hefur
   verið í samræmi við lög og skal, nema þar sem brýnar ástæður vegna
   þjóðaröryggis krefjast annars, leyfast að skjóta ástæðunum gegn
   brottvísuninni til lögbærs stjórnvalds eða manns eða manna sem sérstaklega
   eru til þess tilnefndir af því lögbæra stjórnvaldi, og fá mál sitt tekið
   til endurskoðunar og hafa málsvarnarmann í þessu skyni.

                                    14. gr.
           1. Allir menn skulu vera jafnir fyrir dómstólunum. Við ákvarðanir,
   er menn hafa verið bornir sökum um glæpsamlegt athæfi, eða er ákveða skal
   um réttindi og skyldur manna í dómsmáli, skulu allir menn njóta réttlátrar
   og opinberrar rannsóknar fyrir lögbærum, óháðum og óhlutdrægum dómstóli
   sem stofnaður er með lögum. Blaðamönnum og almenningi má banna aðgang að
   réttarhöldum með öllu eða að hluta þeirra vegna siðgæðis, allsherjarreglu
   (ordre public) eða þjóðaröryggis í lýðfrjálsu þjóðfélagi, eða þegar
   hagsmunir einkalífs aðila krefjast þess, eða að svo miklu leyti sem
   dómstóllinn telur brýna nauðsyn bera til í sérstökum tilvikum þar sem
   vitneskja almennings mundi skaða réttarhagsmuni, en alla dóma uppkveðna í
   sakamálum eða í einkamálum skal kunngera opinberlega nema þar sem
   hagsmunir ófullveðja manna krefjast annars eða réttarhöldin varða
   hjúskapardeilur eða lögráð barna.
           2. Allir menn sem bornir eru sökum um glæpsamlegt athæfi eiga rétt
   á að vera taldir saklausir þar til þeir eru fundnir sekir að lögum.
           3. Við ákvarðanir er maður hefur verið borinn sökum um glæpsamlegt
   athæfi skal hann eiga rétt á að honum séu tryggð eftirtalin
   lágmarksréttindi sem skulu talin fullkomlega jafnrétthá:

           (a) að fá tafarlaust vitneskju, á máli sem hann skilur, um eðli og
           orsök kærunnar gegn honum í einstökum atriðum;
           (b) að hafa nægilegan tíma og aðstöðu til þess að undirbúa vörn
           sína og að hafa samband við málsvara sem hann velur sér sjálfur;
           (c) að mál hans sé rannsakað án óhæfilegrar tafar;
           (d) að mál hans sé rannsakað í hans viðurvist og að verja sig
           sjálfur eða að verja sig fyrir lögfræðilega aðstoð sem hann velur
           sér sjálfur; að honum sé tilkynnt, hafi hann ekki lögfræðilega
           aðstoð, um þennan rétt hans; og að honum sé séð fyrir
           lögfræðilegri aðstoð í öllum þeim tilvikum sem réttarhagsmunir
           krefjast þess, og án greiðslu af hans hálfu í öllum slíkum
           tilvikum, hafi hann ekki næg efni til þess að greiða aðstoðina;
           (e) að spyrja eða láta spyrja vitni sem leidd eru gegn honum og að
           hans vitni komi fyrir og séu spurð við sömu aðstæður og vitni sem
           leidd eru gegn honum;
           (f) að fá ókeypis aðstoð túlks ef hann skilur ekki eða talar ekki
           mál það sem notað er fyrir dómi;
           (g) að vera ekki þröngvað til þess að bera gegn sjálfum sér eða að
           játa sök.

           4. Sé um að ræða ófullveðja menn skal málsmeðferð vera slík að
   tekið sé tillit til aldurs þeirra og þeirrar viðleitni að stuðla að
   endurhæfingu þeirra.
           5. Hver sá sem sakfelldur hefur verið fyrir glæp skal eiga rétt á
   að sakfelling hans og dómur séu endurskoðuð af æðra dómi samkvæmt lögum.
           6. Nú hefur maður verið sakfelldur fyrir glæpsamlegt athæfi með
   lokadómi en hann síðan verið sýknaður eða hann hefur verið náðaður vegna
   þess að ný eða nýuppgötvuð staðreynd sýnir ótvírætt að réttarspjöll hafa
   verið framin, þá skal sá maður sem hefur þolað refsingu vegna slíkrar
   sakfellingar fá bætur samkvæmt lögum nema sannað sé að það var að öllu eða
   nokkru leyti um að kenna honum sjálfum að hin óupplýsta staðreynd kom ekki
   í ljós á réttum tíma.
           7. Enginn skal þurfa að þola að mál hans sé rannsakað fyrir dómi
   eða honum refsað í annað sinn fyrir misgerð sem hann hefur þegar verið
   sakfelldur fyrir eða sýknaður af með lokadómi samkvæmt lögum og réttarfari
   í sakamálum í því landi sem um ræðir.

                                    15. gr.
           1. Engan skal telja sekan um glæpsamlegt athæfi hafi verknaður sá
   eða aðgerðaleysi sem hann er borinn ekki varðað refsingu að landslögum eða
   þjóðarétti á þeim tíma er verknaðurinn eða aðgerðaleysið átti sér stað.
   Eigi má heldur dæma hann til þyngri refsingar en þeirrar sem að lögum var
   leyfð þegar verknaðurinn var framinn. Nú er, eftir að hið glæpsamlega
   athæfi var framið, lögleitt ákvæði þar sem beita má vægari refsingu og
   skal þá misgerðamaðurinn njóta góðs af því.
           2. Ekkert ákvæði þessarar greinar skal fyrirgirða réttarrannsókn
   og refsingu á hendur neinum manni fyrir verknað eða aðgerðaleysi sem var
   refsivert, þegar það var framið, samkvæmt almennum grundvallarreglum laga,
   viðurkenndum af samfélagi þjóðanna.

                                    16. gr.
           Allir skulu eiga rétt til þess að vera viðurkenndir hvar sem er
   sem aðilar að lögum.

                                    17. gr.
           1. Enginn skal þurfa að þola geðþótta- eða ólögmæta röskun á
   einkalífi, fjölskyldu, heimili eða bréfaskiptum, né ólögmætar árásir á
   heiður eða mannorð sitt.
           2. Allir eiga rétt á lagavernd gegn slíkri röskun eða árásum.

                                    18. gr.
           1. Allir menn skulu frjálsir hugsana sinna, sannfæringar og trúar.
   Í þessum rétti felst frelsi til þess að hafa eða aðhyllast trú eða skoðun
   að þeirra vali, og frelsi til þess að láta í ljós trú sína eða játningu,
   einir sér eða í félagi við aðra, opinberlega eða einslega, með tilbeiðslu,
   helgihaldi, guðsþjónustu og kennslu.
           2. Enginn skal þurfa að sæta þvingun sem mundi hefta frelsi hans
   til þess að hafa eða aðhyllast trú eða skoðun að hans vali.
           3. Frelsi til þess að láta í ljós trú eða skoðun skal einungis háð
   þeim takmörkunum sem mælt er í lögum og eru nauðsynlegar til þess að
   vernda öryggi almennings, reglu, heilbrigði eða siðgæði, eða
   grundvallarréttindi og frelsi annarra.
           4. Ríki þau sem aðilar eru að samningi þessum takast á hendur að
   virða frelsi foreldra og, eftir því sem við á, lögráðamanna til þess að
   tryggja trúarlegt og siðferðislegt uppeldi barna sinna í samræmi við
   þeirra eigin sannfæringu.

                                    19. gr.
           1. Allir skulu eiga rétt á að ráða skoðunum sínum afskiptalaust.
           2. Allir skulu eiga rétt til að láta í ljós skoðanir sínar; í
   þessum rétti felst frelsi til þess að leita, taka við og miðla alls konar
   vitneskju og hugmyndum án tillits til landamæra, annaðhvort munnlega,
   skriflega eða á prenti, í formi lista, eða eftir hverjum öðrum leiðum að
   þeirra vali.
           3. Sérstakar skyldur og ábyrgð felast í því að nota sér réttindi
   þau sem um getur í 2. mgr. þessarar greinar. Því má takmarka þessi
   réttindi að vissu marki, en þó aðeins að því marki sem mælt er í lögum og
   er nauðsynlegt:

           (a) til þess að virða réttindi eða mannorð annarra;
           (b) til þess að vernda þjóðaröryggi eða allsherjarreglu (ordre
           public), eða heilbrigði almennings eða siðgæði.

                                    20. gr.
           1. Allur stríðsáróður skal bannaður með lögum.
           2. Allur málflutningur til stuðnings haturs af þjóðernis-,
   kynþáttar- eða trúarbragðalegum toga spunnið sem felur í sér hvatningu um
   mismunun, fjandskap eða ofbeldi skal bannaður með lögum.

                                    21. gr.
           Rétt skal mönnum að koma saman með friðsömum hætti. Eigi skal
   réttur þessi öðrum takmörkunum háður en þeim sem settar eru í samræmi við
   lög og nauðsynlegar eru í lýðfrjálsu þjóðfélagi vegna þjóðaröryggis eða
   öryggis almennings, allsherjarreglu (ordre public), verndunar heilbrigði
   almennings eða siðgæðis, eða til verndunar réttindum og frelsi annarra.

                                    22. gr.
           1. Allir eiga rétt á að mynda félög með öðrum, þar á meðal að
   stofna og ganga í stéttarfélög til verndar hagsmunum sínum.
           2. Eigi skal réttur þessi háður öðrum takmörkunum en þeim sem mælt
   er í lögum og nauðsynlegar eru í lýðfrjálsu þjóðfélagi vegna þjóðaröryggis
   eða öryggis almennings, allsherjarreglu (ordre public), verndunar
   heilbrigði almennings eða siðgæðis, eða til verndunar réttindum og frelsi
   annarra. Grein þessi skal ekki vera því til fyrirstöðu að lögmætar
   takmarkanir séu settar við því að herliðar og lögreglumenn beiti þessum
   réttindum.
           3. Ekkert í grein þessari skal heimila ríkjum, sem aðilar eru að
   samþykkt á vegum Alþjóðavinnumálastofnunarinnar frá 1948 um félagafrelsi
   og verndun þess, að gera ráðstafanir með lögum sem myndu skaða eða beita
   lögum á þann hátt að það myndi skaða það sem tryggt er í þeirri samþykkt.

                                    23. gr.
           1. Fjölskyldan er hin eðlilega grundvallarhópeining þjóðfélagsins
   og á rétt á vernd þjóðfélagsins og ríkisins.
           2. Réttur karla og kvenna á hjúskaparaldri til þess að ganga í
   hjónaband og stofna fjölskyldu skal viðurkenndur.
           3. Ekki skal stofnað til hjúskapar nema með frjálsu og fullkomnu
   samþykki hjónaefnanna.
           4. Ríki þau sem aðilar eru að samningi þessum skulu gera
   viðeigandi ráðstafanir til þess að tryggja jöfn réttindi og jafnar skyldur
   hjóna varðandi stofnun hjúskapar, á meðan á hjúskap stendur og við slit
   hjúskapar. Við hjúskaparslit skal gera ráðstafanir varðandi nauðsynlega
   vernd barna.

                                    24. gr.
           1. Öll börn skulu eiga rétt á þeim verndarráðstöfunum sem þau
   þarfnast vegna aðstæðna þeirra sem ófullveðja, af hendi fjölskyldu sinnar,
   þjóðfélagsins og ríkisins án nokkurrar mismununar vegna kynþáttar,
   litarháttar, kynferðis, tungu, trúarbragða, þjóðernisuppruna eða
   félagslegs uppruna, eigna eða ætternis.
           2. Öll börn skulu skráð þegar eftir fæðingu og skulu bera nafn.
           3. Öll börn eiga rétt á að öðlast þjóðerni.

                                    25. gr.
           Án mismununar þeirrar sem um getur í 2. gr. og án ósanngjarnra
   takmarkana skal sérhver borgari eiga rétt á og hafa tækifæri til:

           (a) að taka þátt í opinberri starfsemi, á beinan hátt eða fyrir
           milligöngu fulltrúa sem eru kosnir á frjálsan hátt;
           (b) að kjósa og vera kjörinn í raunverulegum reglubundnum
           kosningum þar sem almennur og jafn kosningaréttur gildir og kosið
           er leynilegri kosningu sem tryggir frjálsa viljayfirlýsingu
           kjósendanna;
           (c) að hafa aðgang að opinberu starfi í landi sínu á almennum
           jafnréttisgrundvelli.

                                    26. gr.
           Allir eru jafnir fyrir lögunum og eiga rétt á sömu lagavernd án
   nokkurrar mismununar. Lögin skulu því í þessu skyni banna hvers konar
   mismunun og ábyrgjast öllum mönnum jafna og raunhæfa vernd gegn mismunun
   svo sem vegna kynþáttar, litarháttar, kynferðis, tungu, trúarbragða,
   stjórnmálaskoðana eða annarra skoðana, þjóðernisuppruna eða félagslegs
   uppruna, eigna, ætternis eða annarra aðstæðna.

                                    27. gr.
           Í þeim ríkjum þar sem staðfélags-, trúarbragða- eða
   tungumálaminnihlutahópar eru skal þeim sem tilheyra slíkum minnihlutahópum
   ekki neitað um rétt til þess, í samfélagi við aðra í þeirra hópi, að njóta
   menningar sinnar, að játa og þjóna sinni eigin trú eða að nota sitt eigið
   tungumál.

                                      IV.
                                     hluti.
                                    28. gr.
           1. Stofna skal mannréttindanefnd (í samningi þessum hér á eftir
   kölluð nefndin). Hún skal skipuð átján nefndarmönnum og skal framkvæma þau
   störf sem mælt er um hér á eftir.
           2. Nefndin skal skipuð þegnum þeirra ríkja sem aðilar eru að
   samningi þessum og skulu þeir vera gæddir góðum siðgæðiseiginleikum og
   vera viðurkenndir að þekkingu á sviði mannréttinda og skal höfð í huga
   gagnsemi af þátttöku nokkurra manna sem hafa reynslu í lagastörfum.
           3. Nefndarmenn skulu kjörnir og skulu starfa sem einstaklingar.

                                    29. gr.
           1. Nefndarmenn skulu kjörnir í leynilegum kosningum af lista með
   nöfnum manna sem hafa til að bera þá eiginleika sem mælt er í 28. gr. og
   tilnefndir eru í þessum tilgangi af ríkjum þeim sem aðilar eru að samningi
   þessum.
           2. Sérhvert ríki sem aðili er að samningi þessum má tilnefna tvo
   menn en ekki fleiri. Þessir menn skulu vera þegnar þess lands sem
   tilnefnir þá.
           3. Tilnefna má menn til endurkjörs.

                                    30. gr.
           1. Fyrstu kosningarnar skulu fara fram eigi síðar en sex mánuðum
   eftir að þessi samningur gengur í gildi.
           2. Minnst fjórum mánuðum fyrir hvern kjördag til nefndarkosninga,
   annarra en kosninga til að skipa sæti sem lýst hefur verið laust í samræmi
   við 34. gr., skal aðalframkvæmdastjóri Sameinuðu þjóðanna senda skriflegt
   erindi til ríkja þeirra sem aðilar eru að samningi þessum um að leggja
   fram tilnefningu til nefndarskipunar innan þriggja mánaða.
           3. Aðalframkvæmdastjóri Sameinuðu þjóðanna skal gera skrá í
   stafrófsröð um alla þá sem þannig eru tilnefndir og gefa til kynna
   aðildarríkin sem hafa tilnefnt þá, og skal leggja hana fyrir ríki þau sem
   aðilar eru að samningi þessum eigi síðar en mánuði fyrir kjördag.
           4. Kosning nefndarmanna skal fara fram á fundi aðildarríkja
   samnings þessa sem aðalframkvæmdastjóri Sameinuðu þjóðanna kallar saman í
   aðalstöðvum Sameinuðu þjóðanna. Á þeim fundi, þar sem tveir þriðju ríkja
   þeirra sem aðilar eru að samningi þessum skulu mynda lögmætan fund, skulu
   þeir, sem tilnefndir hafa verið, taldir kjörnir í nefndina sem hljóta
   flest atkvæði og hreinan meiri hluta atkvæða fulltrúa aðildarríkjanna sem
   viðstaddir eru og greiða atkvæði.

                                    31. gr.
           1. Í nefndinni má ekki vera nema einn þegn sama ríkis.
           2. Við kosningu í nefndina skal höfð í huga sanngjörn landfræðileg
   skipting nefndarmanna og að þeir séu fulltrúar hinna mismunandi
   menningartegunda og helstu lagakerfa.

                                    32. gr.
           1. Kjörtímabil nefndarmanna skal vera fjögur ár. Þá má endurkjósa
   ef þeir eru tilnefndir aftur. Þó skal kjörtímabil níu nefndarmanna sem
   kosnir eru í fyrstu kosningunum renna út að tveimur árum liðnum; þegar
   eftir fyrstu kosningarnar skal formaður fundarins sem um getur í 4. mgr.
   30. gr. velja nöfn þessara níu nefndarmanna með hlutkesti.
           2. Við lok embættisþjónustu skulu kosningar fara fram í samræmi
   við undanfarandi greinar þessa hluta samnings þessa.

                                    33. gr.
           1. Nú er það samhljóða álit annarra nefndarmanna að nefndarmaður
   hefur hætt að rækja starf af öðrum orsökum en tímabundinni fjarvist, og
   skal þá formaður nefndarinnar þegar tilkynna það aðalframkvæmdastjóra
   Sameinuðu þjóðanna sem skal þá lýsa sæti þess nefndarmanns laust.
           2. Þegar um er að ræða andlát eða afsögn nefndarmanns skal
   formaður nefndarinnar þegar tilkynna það aðalframkvæmdastjóra Sameinuðu
   þjóðanna sem skal lýsa sætið laust frá dánardegi eða þeim degi er afsögnin
   tekur gildi.

                                    34. gr.
           1. Þegar lýst er lausu sæti í samræmi við 33. gr. og renni
   embættistímabil nefndarmanns, sem skipa skal fyrir, ekki út innan sex
   mánaða frá yfirlýsingunni um að sætið væri laust, skal
   aðalframkvæmdastjóri Sameinuðu þjóðanna tilkynna þetta öllum ríkjum þeim
   sem aðilar eru að samningi þessum sem mega innan tveggja mánaða leggja
   fram tilnefningar í samræmi við 29. gr. til þess að skipa hið lausa sæti.
           2. Aðalframkvæmdastjóri Sameinuðu þjóðanna skal gera skrá í
   stafrófsröð um þá sem þannig eru tilnefndir og leggja hana fyrir ríki þau
   sem aðilar eru að samningi þessum. Kosningar til þess að skipa laust sæti
   skulu síðan fara fram í samræmi við þau ákvæði þessa hluta samnings þessa
   sem við eiga.
           3. Nefndarmaður sem kjörinn er til þess að skipa sæti sem lýst
   hefur verið laust í samræmi við 33. gr. skal gegna embætti það sem eftir
   er kjörtímabils þess nefndarmanns sem vék úr sæti í nefndinni samkvæmt
   ákvæðum þeirrar greinar.

                                    35. gr.
           Nefndarmenn skulu, með samþykki allsherjarþings Sameinuðu
   þjóðanna, fá greiðslur af efnum Sameinuðu þjóðanna með þeim skilmálum og
   skilyrðum sem allsherjarþingið kann að ákveða og skal það taka tillit til
   þess hve ábyrgð nefndarinnar er mikilvæg.

                                    36. gr.
           Aðalframkvæmdastjóri Sameinuðu þjóðanna skal láta í té nauðsynlegt
   starfslið og aðstöðu til þess að nefndin geti rækt starf sitt á
   fullnægjandi hátt samkvæmt þessum samningi.

                                    37. gr.
           1. Aðalframkvæmdastjóri Sameinuðu þjóðanna skal kalla saman fyrsta
   fund nefndarinnar í aðalstöðvum Sameinuðu þjóðanna.
           2. Eftir fyrsta fund sinn skal nefndin koma saman á þeim tímum sem
   kveðið skal á um í fundarsköpum hennar.
           3. Nefndin skal að jafnaði koma saman í aðalstöðvum Sameinuðu
   þjóðanna eða í skrifstofu Sameinuðu þjóðanna í Genf.

                                    38. gr.
           Áður en nefndarmaður hefur störf skal hann gefa hátíðlega
   yfirlýsingu á opnum nefndarfundi um að hann muni rækja störf sín af
   óhlutdrægni og samviskusemi.

                                    39. gr.
           1. Nefndin skal kjósa embættismenn sína til tveggja ára
   kjörtímabils. Þá má endurkjósa.
           2. Nefndin skal setja sér sín eigin fundarsköp, en þessi
   fundarsköp skulu meðal annars gera ráð fyrir að:

           (a) tólf nefndarmenn myndi löglegan fund;
           (b) ákvarðanir nefndarinnar skuli teknar með atkvæðum meiri hluta
           nefndarmanna sem viðstaddir eru.

                                    40. gr.
           1. Ríki þau sem aðilar eru að samningi þessum takast á hendur að
   leggja fram skýrslur um þær ráðstafanir sem þau hafa gert og veita gildi
   þeim réttindum sem hér eru viðurkennd og um vaxandi viðgang þessara
   réttinda:

           (a) innan eins árs frá gildistöku þessa samnings fyrir viðkomandi
           aðildarríki;
           (b) síðan hvenær sem nefndin óskar þeirra.

           2. Allar skýrslur skulu lagðar fyrir aðalframkvæmdastjóra
   Sameinuðu þjóðanna sem skal koma þeim á framfæri við nefndina til
   athugunar. Skýrslurnar skulu greina þau atriði og vandkvæði, ef einhver
   eru, sem hafa áhrif á framkvæmd samnings þessa.
           3. Aðalframkvæmdastjóri Sameinuðu þjóðanna má, að höfðu samráði
   við nefndina, koma á framfæri við viðeigandi sérstofnanir afritum af þeim
   hlutum skýrslnanna sem kunna að falla undir valdsvið þeirra.
           4. Nefndin skal athuga skýrslur þær sem aðildarríki að samningi
   þessum leggja fram. Hún skal koma skýrslum sínum á framfæri við
   aðildarríkin svo og þeim almennu umsögnum sem hún telur tilhlýðilegar.
   Nefndin má einnig koma þessum umsögnum á framfæri við fjárhags- og
   félagsmálaráðið ásamt afritum af þeim skýrslum sem hún hefur móttekið frá
   ríkjum sem aðilar eru að samningi þessum.
           5. Ríki þau sem aðilar eru að samningi þessum mega leggja fyrir
   nefndina athugasemdir við umsagnir sem kunna að vera gerðar samkvæmt 4.
   mgr. þessarar greinar.

                                    41. gr.
           1. Ríki sem aðili er að samningi þessum má hvenær sem er lýsa því
   yfir samkvæmt þessari grein að það viðurkenni lögbærni nefndarinnar til
   þess að taka við og athuga orðsendingar þess efnis að aðildarríki heldur
   því fram að annað aðildarríki framfylgi ekki skyldum sínum samkvæmt þessum
   samningi. Orðsendingum samkvæmt þessari grein má því aðeins veita móttöku
   og taka til athugunar að þær séu lagðar fram af aðildarríki sem hefur
   gefið yfirlýsingu um að það viðurkenni lögbærni nefndarinnar gagnvart sér
   sjálfu. Nefndin skal ekki veita móttöku neinni orðsendingu ef það varðar
   aðildarríki sem hefur ekki gefið slíka yfirlýsingu. Orðsendingar sem
   mótteknar eru samkvæmt þessari grein skulu hljóta eftirfarandi meðferð:

           (a) Ef ríki sem aðili er að þessum samningi telur að annað
           aðildarríki framfylgi ekki ákvæðum þessa samnings, má það vekja
           athygli þess aðildarríkis á málinu með skriflegri orðsendingu.
           Innan þriggja mánaða frá móttöku orðsendingarinnar skal
           móttökuríkið láta ríkinu sem sendi orðsendinguna í té skýringu eða
           hverja aðra skriflega greinargerð sem varpar ljósi á málið, sem
           ætti að hafa að geyma, að svo miklu leyti sem hægt er og eftir því
           sem við á, tilvísun til þeirra aðgerða og úrbóta sem teknar hafa
           verið, sem til athugunar eru, eða sem tiltækar eru í málinu innan
           lands.
           (b) Ef málið er ekki útkljáð svo fullnægjandi sé fyrir bæði þau
           aðildarríki sem í hlut eiga innan sex mánaða frá því að
           móttökuríkið veitti upphaflegu orðsendingunni móttöku, skal hvoru
           ríki um sig rétt að vísa málinu til nefndarinnar með tilkynningu
           til hennar og hins ríkisins.
           (c) Nefndin skal því aðeins fjalla um mál sem vísað er til hennar
           að hún hafi áður fullvissað sig um að í málinu hafi verið beitt og
           tæmdar allar úrbætur innan lands í samræmi við almennt
           viðurkenndar grundvallarreglur þjóðaréttar. Þetta skal ekki gilda
           ef ráðstafanir til úrbóta eru dregnar óhæfilega á langinn.
           (d) Nefndin skal halda lokaða fundi þegar hún rannsakar
           orðsendingar samkvæmt þessari grein.
           (e) Að áskildum ákvæðum málsliðar (c) skal nefndin veita
           hlutaðeigandi aðildarríkjum liðsinni sitt af fremsta megni með það
           fyrir augum að komast að vinsamlegri lausn í málinu, byggðri á
           virðingu fyrir mannréttindum og grundvallarfrelsi eins og þau eru
           viðurkennd í samningi þessum.
           (f) Í hverju því máli sem vísað er til nefndarinnar má hún beina
           til hlutaðeigandi aðildarríkja sem vikið er að í málslið (b) að
           láta í té allar upplýsingar sem máli skipta.
           (g) Hlutaðeigandi aðildarríki sem vikið er að í málslið (b) eiga
           rétt á að eiga málsvara þegar málið er til athugunar hjá nefndinni
           og leggja sitt af mörkum munnlega og/eða skriflega.
           (h) Innan tólf mánaða frá móttökudegi tilkynningar samkvæmt
           málslið (b) skal nefndin leggja fram skýrslu:

                        (i) Náist lausn samkvæmt ákvæðum málsliðar (e) skal
                        nefndin einskorða skýrslu sína við stutta greinargerð
                        um staðreyndir og lausn þá sem náðst hefur;
                        (ii) Náist ekki lausn samkvæmt ákvæðum málsliðar (e)
                        skal nefndin einskorða skýrslu sína við stutta
                        greinargerð um staðreyndir málsins; þau skriflegu
                        gögn sem lögð voru fram af hlutaðeigandi
                        aðildarríkjum svo og bókun um það sem munnlega kom
                        fram af þeirra hálfu skulu fylgja skýrslunni.

   Skýrslunni skal jafnan komið á framfæri við hlutaðeigandi aðildarríki.

           2. Ákvæði þessarar greinar skulu öðlast gildi þegar tíu ríki sem
   aðilar eru að samningi þessum hafa gefið út yfirlýsingu samkvæmt 1. mgr.
   þessarar greinar. Aðildarríkin skulu afhenda aðalframkvæmdastjóra
   Sameinuðu þjóðanna þessar yfirlýsingar og skal hann koma afritum af þeim
   til annarra aðildarríkja. Yfirlýsingu má afturkalla hvenær sem er með
   tilkynningu til aðalframkvæmdastjórans. Slík afturköllun skal ekki hafa
   áhrif á athugun á máli sem greinir í orðsendingu sem þegar hefur verið
   komið á framfæri samkvæmt þessari grein; engar frekari orðsendingar neins
   aðildarríkis skulu mótteknar eftir að aðalframkvæmdastjórinn hefur
   móttekið tilkynningu um afturköllun nema viðkomandi aðildarríki hafi gefið
   nýja yfirlýsingu.

                                    42. gr.
           1. (a) Nú er mál sem vísað er til nefndarinnar í samræmi við 41.
   gr. ekki leyst svo hlutaðeigandi aðildarríkjum þyki fullnægjandi og má þá
   nefndin, að fengnu samþykki hlutaðeigandi ríkja, skipa sérstaka sáttanefnd
   (hér á eftir kölluð sáttanefndin). Sáttanefndin skal veita hlutaðeigandi
   ríkjum liðsinni sitt af fremsta megni með það fyrir augum að komast að
   vinsamlegri lausn í málinu, byggðri á virðingu fyrir samningi þessum.

           (b) Sáttanefndin skal skipuð fimm mönnum sem aðildarríkin sem í
           hlut eiga fallast á. Hafi hlutaðeigandi aðildarríki ekki komist að
           samkomulagi innan þriggja mánaða um skipan allrar eða hluta
           sáttanefndarinnar skulu þeir sáttanefndarmenn sem ekki hefur náðst
           samkomulag um kosnir af mannréttindanefndinni úr hennar hópi
           leynilegri kosningu með tveimur þriðju hlutum atkvæða.

           2. Sáttanefndarmenn skulu starfa sem einstaklingar. Þeir skulu
   ekki vera þegnar þeirra aðildarríkja sem í hlut eiga, né ríkis sem ekki er
   aðili að samningi þessum, né aðildarríkis sem ekki hefur gefið yfirlýsingu
   samkvæmt 41. gr.
           3. Sáttanefndin skal sjálf kjósa sér formann og setja sér sín
   eigin fundarsköp.
           4. Fundir sáttanefndarinnar skulu að jafnaði haldnir í aðalstöðvum
   Sameinuðu þjóðanna eða í skrifstofu Sameinuðu þjóðanna í Genf. Þó má halda
   þá á öðrum hentugum stöðum sem sáttanefndin kann að ákveða í samráði við
   aðalframkvæmdastjóra Sameinuðu þjóðanna og hlutaðeigandi aðildarríki.
           5. Skrifstofa sú sem gert er ráð fyrir í 36. gr. skal einnig
   starfa fyrir sáttanefndir þær sem skipaðar eru samkvæmt þessari grein.
           6. Upplýsingar sem mannréttindanefndin hefur móttekið og safnað
   saman skulu vera sáttanefndinni til reiðu og má sáttanefndin skora á ríkin
   sem í hlut eiga að láta í té allar aðrar upplýsingar sem máli skipta.
           7. Þegar sáttanefndin hefur athugað málið til hlítar, þó alls ekki
   síðar en tólf mánuðum eftir að hafa fengið málið til meðferðar, skal hún
   leggja fyrir formann nefndarinnar skýrslu sem koma skal á framfæri við
   hlutaðeigandi aðildarríki:

           (a) Geti sáttanefndin ekki lokið athugun sinni á málinu innan tólf
           mánaða skal hún einskorða skýrslu sína við stutta greinargerð um
           hve langt athugunin hefur náð;
           (b) Hafi vinsamleg lausn málsins náðst á grundvelli virðingar
           fyrir mannréttindum eins og þau eru viðurkennd í samningi þessum
           skal sáttanefndin einskorða skýrslu sína við stutta greinargerð um
           staðreyndirnar og þá lausn sem náðst hefur.
           (c) Náist ekki lausn samkvæmt ákvæðum málsliðar (b) skal í skýrslu
           sáttanefndarinnar greint frá því sem nefndin hefur orðið áskynja
           varðandi hvers kyns staðreyndir er snerta ágreiningsmál
           hlutaðeigandi aðildarríkja og áliti hennar á möguleikum til
           vinsamlegrar lausnar málsins. Skýrsla þessi skal ennfremur hafa að
           geyma þau skriflegu gögn sem lögð voru fram af hlutaðeigandi
           aðildarríkjum svo og bókanir um það sem munnlega kom fram af
           þeirra hálfu.
           (d) Sé skýrsla sáttanefndarinnar lögð fyrir eins og greinir í
           málslið (c) skulu aðildarríki þau sem í hlut eiga tilkynna
           formanni nefndarinnar innan þriggja mánaða frá móttöku skýrslunnar
           hvort þau fallist á efni skýrslu sáttanefndarinnar eða ekki.

           8. Ákvæði þessarar greinar skulu ekki hafa áhrif á ábyrgð
   mannréttindanefndarinnar samkvæmt 41. gr.
           9. Aðildarríki þau sem í hlut eiga skulu bera að jöfnu allan
   kostnað sáttanefndarmannanna í samræmi við útreikning sem
   aðalframkvæmdastjóri Sameinuðu þjóðanna lætur í té.
           10. Aðalframkvæmdastjóra Sameinuðu þjóðanna skal heimilt að greiða
   kostnað sáttanefndarmannanna, ef nauðsyn krefur, áður en endurgreiðsla af
   hálfu hlutaðeigandi aðildarríkja er innt af hendi í samræmi við 9. mgr.
   þessarar greinar.

                                    43. gr.
           Þeir sem sæti eiga í mannréttindanefndinni og sérstökum
   sáttanefndum sem skipaðar kunna að vera samkvæmt 42. gr. skulu eiga rétt á
   aðstöðu, sérréttindum og griðhelgi sérfræðinga í erindagerðum fyrir
   Sameinuðu þjóðirnar svo sem ákveðið er í þeim köflum samnings um réttindi
   og griðhelgi Sameinuðu þjóðanna sem við eiga.

                                    44. gr.
           Ákvæði um framkvæmd samnings þessa skulu eigi hafa áhrif á neina
   þá meðferð sem mælt er fyrir um á sviði mannréttinda samkvæmt stofnskrá og
   samningum Sameinuðu þjóðanna og sérstofnananna og skulu ekki vera því til
   fyrirstöðu að ríki sem eru aðilar að samningi þessum leiti annarra úrræða
   til lausnar deilumáls í samræmi við almenna eða sérstaka alþjóðasamninga
   sem í gildi eru milli þeirra.

                                    45. gr.
           Nefndin skal leggja ársskýrslu um starfsemi sína fyrir
   allsherjarþing Sameinuðu þjóðanna fyrir milligöngu fjárhags- og
   félagsmálaráðsins.

                                       V.
                                     hluti.
                                    46. gr.
           Ekkert ákvæði samnings þessa skal túlkað svo að það skerði ákvæði
   sáttmála Sameinuðu þjóðanna né ákvæði stofnskráa sérstofnananna sem
   skilgreina skyldur hinna ýmsu stofnana Sameinuðu þjóðanna og
   sérstofnananna með tilliti til málefna sem fjallað er um í samningi
   þessum.

                                    47. gr.
           Ekkert ákvæði samnings þessa skal túlkað svo að það skerði þann
   rétt sem öllum þjóðum ber til þess að njóta og hagnýta til fullnustu og
   óhindrað náttúruauðæfi sín og auðlindir.

                                      VI.
                                     hluti.
                                    48. gr.
           1. Þessi samningur skal liggja frammi til undirskriftar fyrir öll
   þau ríki sem aðilar eru að Sameinuðu þjóðunum eða sérstofnunum þeirra,
   fyrir aðildarríki að samþykktum Alþjóðadómstólsins og fyrir sérhvert það
   ríki sem allsherjarþing Sameinuðu þjóðanna hefur boðið að gerast aðili að
   samningi þessum.
           2. Fullgilda skal samning þennan. Fullgildingarskjöl skal afhenda
   aðalframkvæmdastjóra Sameinuðu þjóðanna til varðveislu.
           3. Samningur þessi skal liggja frammi til aðildar fyrir hvert það
   ríki sem vikið er að í 1. mgr. þessarar greinar.
           4. Aðild skal öðlast gildi með því að aðildarskjal er afhent
   aðalframkvæmdastjóra Sameinuðu þjóðanna.
           5. Aðalframkvæmdastjóri Sameinuðu þjóðanna skal tilkynna öllum
   þeim ríkjum sem undirritað hafa þennan samning eða gerst aðilar að honum
   um afhendingu sérhvers fullgildingar- eða aðildarskjals.

                                    49. gr.
           1. Samningur þessi skal öðlast gildi þremur mánuðum eftir þann dag
   sem þrítugasta og fimmta fullgildingar- eða aðildarskjalið er afhent
   aðalframkvæmdastjóra Sameinuðu þjóðanna til varðveislu.
           2. Nú fullgildir ríki samning þennan eða gerist aðili að honum
   eftir afhendingu þrítugasta og fimmta fullgildingar- eða aðildarskjalsins
   til varðveislu og skal þá þessi samningur öðlast gildi gagnvart því ríki
   þremur mánuðum eftir þann dag sem það afhendir sitt eigið fullgildingar-
   eða aðildarskjal til varðveislu.

                                    50. gr.
           Ákvæði samnings þessa skulu ná til allra hluta sambandsríkja án
   nokkurra takmarkana eða undantekninga.

                                    51. gr.
           1. Hvert það ríki sem aðili er að samningi þessum má bera fram
   breytingartillögu og fá hana skráða hjá aðalframkvæmdastjóra Sameinuðu
   þjóðanna. Aðalframkvæmdastjóri Sameinuðu þjóðanna skal þá koma frambornum
   breytingartillögum til ríkja sem aðilar eru að samningi þessum ásamt
   tilmælum um að þau tilkynni honum hvort þau séu því hlynnt að haldin verði
   ráðstefna aðildarríkjanna til þess að athuga og greiða atkvæði um
   tillögurnar. Ef að minnsta kosti einn þriðji aðildarríkjanna er hlynntur
   slíkri ráðstefnu skal aðalframkvæmdastjórinn kalla saman ráðstefnuna undir
   umsjá Sameinuðu þjóðanna. Sérhver breytingartillaga sem samþykkt er af
   meiri hluta þeirra aðildarríkja sem viðstödd eru og greiða atkvæði á
   ráðstefnunni skal lögð fyrir allsherjarþing Sameinuðu þjóðanna til
   samþykktar.
           2. Breytingartillögur skulu öðlast gildi þegar þær hafa verið
   samþykktar af allsherjarþingi Sameinuðu þjóðanna og af tveimur þriðju
   hlutum ríkja þeirra sem aðilar eru að samningi þessum í samræmi við
   stjórnskipunarhætti þeirra hvers um sig.
           3. Þegar breytingartillögur öðlast gildi skulu þær vera bindandi
   fyrir þau aðildarríki sem hafa samþykkt þær, en önnur aðildarríki skulu
   áfram bundin af ákvæðum þessa samnings og sérhverri fyrri
   breytingartillögu sem þau hafa samþykkt.

                                    52. gr.
           Án tillits til tilkynninga samkvæmt 5. mgr. 48. gr. skal
   aðalframkvæmdastjóri Sameinuðu þjóðanna tilkynna öllum þeim ríkjum sem
   vikið er að í 1. mgr. þeirrar greinar um eftirfarandi atriði:

           (a) undirskriftir, fullgildingar og aðildir samkvæmt 48. gr.;
           (b) gildistökudag þessa samnings samkvæmt 49. gr. og gildistökudag
           sérhverra breytingartillagna samkvæmt 51. gr.

                                    53. gr.
           1. Samningi þessum skal komið til varðveislu í skjalasafni
   Sameinuðu þjóðanna og eru textarnir á kínversku, ensku, frönsku, rússnesku
   og spönsku jafngildir.
           2. Aðalframkvæmdastjóri Sameinuðu þjóðanna skal senda öllum þeim
   ríkjum sem vikið er að í 48. gr. staðfest afrit samnings þessa.

  Valfrjáls bókun við alþjóðasamning um borgaraleg og stjórnmálaleg réttindi.

   Ríki þau sem aðilar eru að bókun þessari,

   hafa í huga að, til þess að ná frekar markmiðum samningsins um borgaraleg
   og stjórnmálaleg réttindi (hér á eftir kallaður samningurinn) og koma
   frekar í framkvæmd ákvæðum hans, væri við hæfi að gera
   mannréttindanefndinni sem stofnuð er í IV. hluta samningsins (hér á eftir
   kölluð nefndin) kleift að taka við og athuga, eins og gert er ráð fyrir í
   bókun þessari, erindi frá einstaklingum sem halda því fram að þeir hafi
   orðið fyrir skerðingu á einhverjum þeirra réttinda sem lýst er í samningi
   þessum,

   hafa orðið ásátt um eftirfarandi:

                                     1. gr.
           Aðildarríki að samningnum sem gerist aðili að þessari bókun
   viðurkennir lögbærni nefndarinnar til þess að veita móttöku og athuga
   erindi frá einstaklingum, sem falla undir lögsögu þess, er halda því fram
   að þeir hafi orðið fyrir skerðingu af hálfu þess aðildarríkis á einhverjum
   þeirra réttinda sem lýst er í samningnum. Nefndin skal ekki veita erindi
   móttöku ef það varðar ríki sem aðili er að samningnum en er ekki aðili að
   þessari bókun.

                                     2. gr.
           Að áskildum ákvæðum 1. gr. mega einstaklingar, sem halda því fram
   að einhver þeirra réttinda sem upp eru talin í samningnum hafi verið
   brotin á þeim, og hafa leitað allra tiltækra leiða til úrbóta innan lands,
   leggja skriflegt erindi fyrir nefndina til athugunar.

                                     3. gr.
           Nefndin skal telja óleyfilegt hvert það erindi sem lagt er fram
   samkvæmt þessari bókun sem er nafnlaust eða sem hún telur vera misnotkun á
   réttinum til framlagningar slíks erindis eða ósamrýmanlegt ákvæðum
   samningsins.

                                     4. gr.
           1. Að áskildum ákvæðum 3. gr., skal nefndin vekja athygli þess
   ríkis, sem aðili er að bókun þessari, og ætlað er að hafi skert eitthvert
   ákvæði samningsins, á sérhverju erindi sem lagt hefur verið fyrir nefndina
   samkvæmt bókun þessari.
           2. Móttökuríkið skal leggja fyrir nefndina innan sex mánaða
   skriflegar útskýringar eða greinargerðir sem skýra málið og úrbót þá, ef
   einhver er, sem það ríki kann að hafa gert.

                                     5. gr.
           1. Nefndin skal athuga erindi þau sem hún hefur tekið við samkvæmt
   þessari bókun í ljósi allra þeirra skriflegu upplýsinga sem
   einstaklingurinn og aðildarríkið sem í hlut á hafa látið henni í té.
           2. Nefndin skal ekki athuga neitt erindi frá einstaklingi nema hún
   hafi fullvissað sig um:

           (a) að ekki sé verið að rannsaka sama mál eftir öðrum aðferðum
           alþjóðlegrar rannsóknar eða sáttar;
           (b) að einstaklingurinn hafi leitað allra tiltækra leiða til
           úrbóta innan lands; þetta skal ekki gilda ef ráðstafanir til
           úrbóta eru dregnar óhæfilega á langinn.

           3. Nefndin skal halda lokaða fundi þegar hún athugar erindi
   samkvæmt þessari bókun.
           4. Nefndin skal koma sjónarmiðum sínum á framfæri við ríkið sem í
   hlut á og einstaklinginn.

                                     6. gr.
           Nefndin skal í ársskýrslu sinni samkvæmt 45. gr. samningsins birta
   stutt yfirlit um störf sín samkvæmt þessari bókun.

                                     7. gr.
           Meðan markmiðum ályktunar 1514 (XV), sem samþykkt var á
   allsherjarþingi Sameinuðu þjóðanna hinn 14. desember 1960 varðandi
   yfirlýsingu um veitingu sjálfstæðis til handa nýlendum og nýlenduþjóðum,
   hefur ekki verið náð, skulu ákvæði þessarar bókunar ekki á neinn hátt
   takmarka þann rétt sem sáttmáli Sameinuðu þjóðanna og aðrir samningar og
   skjöl Sameinuðu þjóðanna og sérstofnana þeirra veita þessum þjóðum til að
   bera fram óskir sínar.

                                     8. gr.
           1. Þessi viðbótarbókun skal liggja frammi til undirskriftar fyrir
   hvert það ríki sem undirritað hefur samninginn.
           2. Sérhverju ríki sem hefur fullgilt eða gerst aðili að samningnum
   er heimilt að fullgilda þessa bókun. Fullgildingarskjöl skal afhenda
   aðalframkvæmdastjóra Sameinuðu þjóðanna til varðveislu.
           3. Þessi bókun skal liggja frammi til aðildar fyrir hvert það ríki
   sem fullgilt hefur eða gerst aðili að samningnum.
           4. Aðild skal öðlast gildi með því að aðildarskjal er afhent
   aðalframkvæmdastjóra Sameinuðu þjóðanna til varðveislu.
           5. Aðalframkvæmdastjóri Sameinuðu þjóðanna skal tilkynna öllum
   þeim ríkjum sem undirritað hafa þessa bókun eða gerst aðilar að henni um
   afhendingu sérhvers fullgildingar- eða aðildarskjals.

                                     9. gr.
           1. Að áskilinni gildistöku samningsins skal þessi bókun öðlast
   gildi þremur mánuðum eftir þann dag sem tíunda fullgildingar- eða
   aðildarskjalið er afhent aðalframkvæmdastjóra Sameinuðu þjóðanna til
   varðveislu.
           2. Nú fullgildir ríki þessa bókun eða gerist aðili að henni eftir
   afhendingu tíunda fullgildingar- eða aðildarskjalsins til varðveislu og
   skal þá þessi bókun öðlast gildi gagnvart því ríki þremur mánuðum eftir
   þann dag sem það afhendir sitt eigið fullgildingar- eða aðildarskjal til
   varðveislu.

                                    10. gr.
           Ákvæði þessarar bókunar skulu ná til allra hluta sambandsríkja án
   nokkurra takmarkana eða undantekninga.

                                    11. gr.
           1. Hvert það ríki sem aðili er að þessari bókun má bera fram
   breytingartillögu og fá hana skráða hjá aðalframkvæmdastjóra Sameinuðu
   þjóðanna. Aðalframkvæmdastjórinn skal þá koma frambornum
   breytingartillögum til ríkja sem aðilar eru að þessari bókun ásamt
   tilmælum um að þau tilkynni honum hvort þau séu því hlynnt að haldin verði
   ráðstefna aðildarríkjanna til þess að athuga og greiða atkvæði um
   tillöguna. Ef að minnsta kosti einn þriðji aðildarríkjanna er hlynntur
   slíkri ráðstefnu skal aðalframkvæmdastjórinn kalla saman ráðstefnuna undir
   umsjá Sameinuðu þjóðanna. Sérhver breytingartillaga sem samþykkt er af
   meiri hluta þeirra aðildarríkja sem viðstödd eru og greiða atkvæði á
   ráðstefnunni skal lögð fyrir allsherjarþing Sameinuðu þjóðanna til
   samþykktar.
           2. Breytingartillögur skulu öðlast gildi þegar þær hafa verið
   samþykktar af allsherjarþingi Sameinuðu þjóðanna og af tveimur þriðju
   hlutum ríkja þeirra sem aðilar eru að þessari bókun í samræmi við
   stjórnskipunarhætti þeirra hvers um sig.
           3. Þegar breytingartillögur öðlast gildi skulu þær vera bindandi
   fyrir þau aðildarríki sem hafa samþykkt þær, en önnur aðildarríki skulu
   áfram bundin af ákvæðum þessarar bókunar og sérhverri fyrri
   breytingartillögu sem þau hafa samþykkt.

                                    12. gr.
           1. Sérhvert aðildarríki má segja upp þessari bókun hvenær sem er
   með skriflegri tilkynningu sem send skal aðalframkvæmdastjóra Sameinuðu
   þjóðanna. Uppsögn skal öðlast gildi þremur mánuðum eftir þann dag sem
   aðalframkvæmdastjórinn tekur við tilkynningunni.
           2. Uppsögn skal ekki hafa nein áhrif á að ákvæðum þessarar bókunar
   sé beitt áfram við erindi sem lögð hafa verið fram samkvæmt 2. gr. fyrir
   gildan uppsagnardag.

                                    13. gr.
           Án tillits til tilkynninga samkvæmt 5. mgr. 8. gr. þessarar
   bókunar skal aðalframkvæmdastjóri Sameinuðu þjóðanna tilkynna öllum þeim
   ríkjum sem vikið er að í 1. mgr. 48. gr. samningsins um eftirfarandi
   atriði:

           (a) undirskriftir, fullgildingar og aðildir samkvæmt 8. gr.;
           (b) gildistökudag þessarar bókunar samkvæmt 9. gr. og
           gildistökudag sérhverra breytingartillagna samkvæmt 11. gr.;
           (c) uppsagnir samkvæmt 12. gr.

                                    14. gr.
           1. Bókun þessari skal komið til varðveislu í skjalasafni Sameinuðu
   þjóðanna og eru textarnir á kínversku, ensku, frönsku, rússnesku og
   spönsku jafngildir.
           2. Aðalframkvæmdastjóri Sameinuðu þjóðanna skal senda öllum þeim
   ríkjum sem vikið er að í 48. gr. samningsins staðfest afrit þessarar
   bókunar.

   Önnur valfrjáls bókun^1) við alþjóðasamning um borgaraleg og stjórnmálaleg
                       réttindi um afnám dauðarefsingar.

   ^1)Birt sem augl. í Stjtíð. C 1991, nr. 11.

   Ríki þau sem aðilar eru að bókun þessari

   telja að afnám dauðarefsingar stuðli að eflingu göfgi mannsins og
   framþróun mannréttinda,

   minna á 3. gr. Mannréttindayfirlýsingar Sameinuðu þjóðanna sem samþykkt
   var 10. desember 1948 og 6. gr. alþjóðasamnings um borgaraleg og
   stjórnmálaleg réttindi sem samþykkt var 16. desember 1966,

   minna á að í 6. gr. alþjóðasamnings um borgaraleg og stjórnmálaleg
   réttindi sé vísað til afnáms dauðarefsingar á þann hátt að sérstaklega sé
   gefið til kynna að afnám dauðarefsingar sé æskilegt,

   eru sannfærð um að allar ráðstafanir til afnáms dauðarefsingar skuli
   teljast auka möguleikana á að njóta réttar til lífs,

   æskja að takast hér með á hendur alþjóðlega skuldbindingu um afnám
   dauðarefsingar,

   hafa komið sér saman um eftirfarandi:

                                     1. gr.
           1. Enginn sem búsettur er innan lögsögu ríkis sem aðili er að
   bókun þessari skal tekinn af lífi.
           2. Aðildarríki skal beita öllum nauðsynlegum ráðum til að afnema
   dauðarefsingu innan lögsögu sinnar.

                                     2. gr.
           1. Enginn fyrirvari er leyfilegur samkvæmt samningi þessum að
   undanskildum fyrirvara sem gerður er við fullgildingu eða aðild og gerir
   ráð fyrir beitingu dauðarefsingar á stríðstímum, við sakfellingu fyrir
   alvarlegustu afbrot hernaðarlegs eðlis framin á stríðstímum.
           2. Aðildarríki sem gerir slíkan fyrirvara skal við fullgildingu
   eða aðild tilkynna aðalframkvæmdastjóra Sameinuðu þjóðanna um viðeigandi
   ákvæði í lögum sem eiga við á stríðstímum.
           3. Aðildarríki sem gert hefur slíkan fyrirvara skal tilkynna
   aðalframkvæmdastjóra Sameinuðu þjóðanna upphaf eða endi stríðsástands sem
   nær til landsvæðis þess.

                                     3. gr.
           Ríki þau sem aðilar eru að bókun þessari skulu í skýrslum sem þau
   leggja fyrir mannréttindanefnd Sameinuðu þjóðanna í samræmi við 40. gr.
   samningsins tilgreina þær ráðstafanir sem þau hafa gert til þess að veita
   bókun þessari gildi.

                                     4. gr.
           Að því er varðar ríki, sem aðilar eru að samningnum og gefið hafa
   yfirlýsingu samkvæmt 41. gr., skal lögbærni mannréttindanefndarinnar til
   þess að taka við og athuga orðsendingar þess efnis að aðildarríki heldur
   því fram að annað aðildarríki framfylgi ekki skyldum sínum einnig ná til
   ákvæða þessarar bókunar, nema því aðeins að hlutaðeigandi aðildarríki hafi
   gefið gagnstæða yfirlýsingu við fullgildingu eða aðild.

                                     5. gr.
           Að því er varðar ríki, sem aðilar eru að fyrstu valfrjálsri bókun
   við alþjóðasamning um borgaraleg og stjórnmálaleg réttindi sem gerð var
   16. desember 1966, skal lögbærni mannréttindanefndarinnar til þess að taka
   við og athuga erindi frá einstaklingum, sem falla undir lögsögu þess,
   einnig ná til ákvæða bókunar þessarar, nema því aðeins að hlutaðeigandi
   aðildarríki hafi gefið gagnstæða yfirlýsingu við fullgildingu eða aðild.

                                     6. gr.
           1. Ákvæði bókunar þessarar skulu gilda sem viðbótarákvæði
   samningsins.
           2. Að áskildum möguleika á að gera fyrirvara samkvæmt 2. gr.
   bókunar þessarar skal ekki heimilt að víkja samkvæmt 4. gr. samningsins
   frá rétti þeim sem tryggður er í 1. tölul. 1. gr. bókunar þessarar.

                                     7. gr.
           1. Bókun þessi skal liggja frammi til undirritunar fyrir hvert það
   ríki sem undirritað hefur samninginn.
           2. Sérhverju ríki sem hefur fullgilt eða gerst aðili að samningnum
   er heimilt að fullgilda þessa bókun. Fullgildingarskjöl skal afhenda
   aðalframkvæmdastjóra Sameinuðu þjóðanna til varðveislu.
           3. Bókun þessi skal liggja frammi til aðildar fyrir hvert það ríki
   sem fullgilt hefur eða gerst aðili að samningnum.
           4. Aðild skal öðlast gildi með því að aðildarskjal er afhent
   aðalframkvæmdastjóra Sameinuðu þjóðanna til varðveislu.
           5. Aðalframkvæmdastjóri Sameinuðu þjóðanna skal tilkynna öllum
   þeim ríkjum sem undirritað hafa þessa bókun eða gerst aðilar að henni um
   afhendingu sérhvers fullgildingar- eða aðildarskjals.

                                     8. gr.
           1. Bókun þessi skal öðlast gildi þremur mánuðum eftir þann dag sem
   tíunda fullgildingar- eða aðildarskjalið er afhent aðalframkvæmdastjóra
   Sameinuðu þjóðanna til varðveislu.
           2. Nú fullgildir ríki þessa bókun eða gerist aðili að henni eftir
   afhendingu tíunda fullgildingar- eða aðildarskjalsins til varðveislu og
   skal þá þessi bókun öðlast gildi gagnvart því ríki þremur mánuðum eftir
   þann dag sem það afhendir sitt eigið fullgildingar- eða aðildarskjal til
   varðveislu.

                                     9. gr.
           Ákvæði þessarar bókunar skulu ná til allra hluta sambandsríkja án
   nokkurra takmarkana eða undantekninga.

                                    10. gr.
           Aðalframkvæmdastjóri Sameinuðu þjóðanna skal tilkynna öllum þeim
   ríkjum sem vikið er að í 1. tölul. 48. gr. samningsins um eftirfarandi
   atriði:

           (a) fyrirvara og tilkynningar samkvæmt 2. gr. bókunar þessarar,
           (b) yfirlýsingar samkvæmt 4. eða 5. gr.,
           (c) undirritanir, fullgildingar og aðildir samkvæmt 7. gr.,
           (d) gildistökudag bókunar þessarar samkvæmt 8. gr.

                                    11. gr.
           1. Bókun þessari skal komið til varðveislu í skjalasafni Sameinuðu
   þjóðanna og eru textarnir á arabísku, kínversku, ensku, frönsku, rússnesku
   og spönsku jafngildir.
           2. Aðalframkvæmdastjóri Sameinuðu þjóðanna skal senda öllum þeim
   ríkjum sem vikið er að í 48. gr. samningsins staðfest afrit bókunar
   þessarar.

References

   Visible links
   1. http://www.althingi.is/dba-bin/lawformpr.pl?lnr=1979010.2c3
