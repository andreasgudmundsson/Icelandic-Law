
   --------------------------------------------------------------------------

                                                           Lög um kafarastörf^1)

                             1976 nr. 12 13. apríl

   --------------------------------------------------------------------------

   ^1)Rg. 88/1989.

                                     1. gr.
        Enginn má í atvinnuskyni stunda köfun í ám eða vötnum, við strendur
   landsins eða frá íslenskum skipum hér við land, nema hann fullnægi þeim
   skilyrðum, sem sett eru í lögum þessum.

                                     2. gr.
        Köfun merkir í lögum þessum allar athafnir undir yfirborði vatns eða
   sjávar og annars staðar þar sem loft undir yfirþrýstingi er notað til
   öndunar.

                                     3. gr.
        Hver sá, er stunda vill köfun, skal fullnægja eftirgreindum
   skilyrðum:

   a.
           vera fullra 20 ára,
   b.
           hafa með fullnægjandi árangri gengið undir tilskilda læknisskoðun,
   c.
           hafa staðist kafarapróf samkvæmt 4. gr.

                                     4. gr.
        Við kafarapróf þau, sem getur í c-lið 3. gr., skal sannreynt hvort
   sá, sem prófið tekur, hafi fullnægjandi fræðilega og verklega þekkingu á
   kafarastörfum, meðal annars hvort hann þekkir allar almennar ráðstafanir
   til öryggis kafaranum meðan hann vinnur starf sitt, svo og, að hann hafi
   nákvæma þekkingu á hlutum þeim, sem notast við köfun, og hvernig þeim
   skuli haldið við.
        Ráðherra er heimilt að efna á hæfilegum fresti til námskeiða fyrir
   þá, sem þreyta vilja kafarapróf og fullnægja til þess skilyrðum a- og
   b-liðar 3. gr. Ákvæði um tilhögun námskeiða, námsgreina, kennslu og
   kennslugjöld skulu sett í reglugerð.

                                     5. gr.
        Siglingamálastofnun ríkisins afhendir hverjum þeim, er fullnægir
   skilyrðum 3. gr., skírteini, sem viðkomandi sanni síðan hæfni sína með.
        Halda skal nákvæma skrá um handhafa slíkra skírteina.

                                     6. gr.
        Kafaraskírteini skv. 5. gr. skal endurnýja á fimm ára fresti og skal
   með umsókn um endurnýjun leggja fram fullnægjandi læknisvottorð.
        Nú er heilbrigðisvottorð ekki fullnægjandi að mati
   Siglingamálastofnunar ríkisins, sbr. 5. gr., og skal þá ekki gefa út nýtt
   skírteini. Rísi ágreiningur um þetta atriði skal málinu vísað til
   ráðherra, sem gefur úrskurð eftir að hafa aflað sér umsagnar landlæknis.
   Eftir að handhafi skírteinis hefur náð 60 ára aldri skal endurnýjun gerð
   árlega.

                                     7. gr.
        Allur kafarabúnaður, hverju nafni sem hann nefnist, skal vera af
   viðurkenndri gerð og merktur eftir því sem nauðsyn krefur, svo sem nafn
   framleiðanda, notkunarreglur o.þ.h.
        Ráðherra setur reglur um viðurkenningu og eftirlit samkvæmt þessari
   grein svo og gjöld í því sambandi.
        Gjöld samkvæmt grein þessari skulu lögtakskræf.

                                     8. gr.
        Óheimilt er að ráða til köfunarstarfa eða til aðstoðar við djúpköfun
   aðra en handhafa köfunarskírteinis, nánari kröfur um aðstoðarmenn skal
   setja í reglugerð.
        Eigandi köfunarbúnaðar ber ábyrgð á því, að hann fullnægi skilyrðum
   7. gr.

                                     9. gr.
        Brot gegn lögum þessum og reglum, sem settar verða samkvæmt þeim,
   varða sektum, nema þyngri hegning liggi við að öðrum lögum.

                                    10. gr.
        Kafaraskírteini, sem menn hafa öðlast fyrir gildistöku laga þessara
   erlendis frá og talin eru jafngild skírteinum þeim, sem veitt eru samkvæmt
   lögum þessum, skulu gilda áfram, en leita skal umsagnar Félags íslenskra
   kafara áður en skírteinin verða viðurkennd.
        Hver sá maður, sem færir fullnægjandi sannanir fyrir því, að hann
   hafi fyrir gildistöku laga þessara stundað köfunarstörf í atvinnuskyni án
   þess að hafa öðlast kafaraskírteini, en hefur þó með fullnægjandi árangri
   gengið undir læknisskoðun, sbr. 3. gr., getur innan árs frá gildistöku
   laganna öðlast kafaraskírteini hjá ráðuneytinu, enda mæli Félag íslenskra
   kafara með því.

References

   Visible links
   1. http://www.althingi.is/dba-bin/lawformpr.pl?lnr=1976012
