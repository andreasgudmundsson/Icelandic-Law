
   --------------------------------------------------------------------------

                              Lög um dýralækna og heilbrigðisþjónustu við dýr^1)

                              1998 nr. 66 15. júní

   --------------------------------------------------------------------------

   ^1)Öðlast gildi 1. janúar 1999, sbr. 20. gr.

                                   I. kafli.
                                 Almenn ákvæði.
                                     1. gr.
        Lög þessi taka til hvers þess dýralæknis sem er skipaður, settur eða
   ráðinn til starfa í þágu ríkisins og þeirra dýralækna sem starfa samkvæmt
   leyfi þar að lútandi sem veitt er eftir lögum þessum.

                                     2. gr.
        Dýralæknar skulu standa vörð um heilsu dýra í landinu, stuðla að
   bættu heilsufari þeirra, aukinni arðsemi búfjár og góðum aðbúnaði og
   meðferð dýra. Þeir skulu vera á verði gagnvart því að einstaklingar eða
   samfélagið í heild bíði tjón af völdum dýrasjúkdóma. Með starfi sínu skulu
   þeir leitast við að girða fyrir hættur sem stafað geta af sjúkum dýrum og
   neyslu spilltra búfjárafurða, af innflutningi lifandi dýra og
   búfjárafurða, efna, áhalda eða hluta sem borið geta með sér smitefni.

                                   II. kafli.
                                  Yfirstjórn.
                                     3. gr.
        Landbúnaðarráðherra fer með mál sem þessi lög varða.

                                     4. gr.
        Landbúnaðarráðherra skipar dýralæknaráð sem skipað er fjórum
   dýralæknum til fimm ára í senn og er yfirdýralækni til ráðuneytis. Skal
   einn tilnefndur af Bændasamtökum Íslands, annar af stjórn Dýralæknafélags
   Íslands, þriðji af stjórn Tilraunastöðvar Háskóla Íslands í meinafræði að
   Keldum og fjórði án tilnefningar og skal hann jafnframt vera formaður
   ráðsins. Varamenn skulu tilnefndir á sama hátt.
        Ráðið skal ávallt fjalla um innflutning búfjár og erfðaefnis þess sé
   hans óskað. Einnig skal ráðið fjalla um innflutning annarra dýra,
   búfjárafurða og aðra þætti er snerta heilbrigðismál dýra og dýraafurða
   þegar þess er óskað af ráðherra eða yfirdýralækni. Ráðinu er heimilt, ef
   aðstæður krefja, að kalla sérfræðinga til ráðuneytis.
        Sömu aðilar og taldir eru í 2. mgr. geta vísað ágreiningsmálum
   varðandi dýralæknisþjónustu til ráðsins. Við úrlausn þeirra ágreiningsmála
   skal ráðherra kalla til starfa með ráðinu lögfræðing sem fullnægir
   skilyrðum um skipan til starfa héraðsdómara.
        Ráðið skal halda gerðabók um störf sín.

                                     5. gr.
        Yfirdýralæknir er ráðherra og ríkisstjórn til ráðuneytis um allt er
   varðar heilbrigðismál dýra og hollustuhætti við framleiðslu og meðferð
   búfjárafurða. Aðstoðaryfirdýralæknir, sem valinn er úr hópi
   sérgreinadýralækna, skal vera yfirdýralækni til aðstoðar og staðgengill
   hans.
        Yfirdýralæknir hefur með höndum:

   a.
           yfirstjórn og eftirlit með störfum héraðsdýralækna,
           sérgreinadýralækna og annarra dýralækna sem leyfi hafa til að
           stunda dýralækningar,
   b.
           yfirumsjón með öllu er varðar heilbrigðismál dýra; hann skal
           einnig afla upplýsinga um heilbrigðisástand dýra og hollustu
           dýraafurða í öðrum löndum eftir því sem nauðsyn krefur,
   c.
           yfirumsjón með sjúkdómavörnum dýra, forvörnum, fræðslustarfi
           varðandi búfjársjúkdóma, innflutningi og útflutningi lifandi dýra,
           erfðaefnis og búfjárafurða og fylgist með hollustu dýrafóðurs í
           samvinnu við Aðfangaeftirlit ríkisins,
   d.
           yfirumsjón með heilbrigði sláturdýra, heilbrigðiseftirliti í
           sláturhúsum og framleiðslu mjólkur, auk yfirumsjónar með
           heilbrigði annars búfjár og afurða þess,
   e.
           skipulagningu, gagnaöflun og skýrslugerð varðandi dýrasjúkdóma,
           heilbrigðisskoðun sláturafurða og heilbrigðiseftirlit með
           framleiðslu mjólkur; hann sér um árlega útgáfu
           heilbrigðisskýrslna.

                                  III. kafli.
                              Réttindi og skyldur.
                                     6. gr.
        Þeir einir eru samkvæmt lögum þessum taldir dýralæknar er lokið hafa
   prófi frá dýralæknaháskóla sem er viðurkenndur af íslenskum stjórnvöldum.
        Þeir einir mega stunda dýralækningar hér á landi sem hlotið hafa
   leyfi landbúnaðarráðherra samkvæmt ákvæðum sem ráðherra setur í reglugerð
   að fenginni umsögn yfirdýralæknis.
        Landbúnaðarráðherra gefur út leyfisbréf handa dýralækni til að stunda
   dýralækningar og dýralæknir undirritar eiðstaf þar að lútandi.
   Yfirdýralæknir heldur skrá yfir dýralækna sem hafa leyfi til að stunda
   dýralækningar.
        Dýralækni er skylt að tilkynna yfirdýralækni:

   1.
           þegar hann hyggst hefja dýralæknisstörf og aðsetur starfsemi
           sinnar,
   2.
           flutning aðseturs,
   3.
           starfslok sem dýralæknir.

        Dýralæknum, sem hefja störf á Íslandi, ber að kynna sér íslensk lög
   og reglur um dýralækningar og þeir sem starfa í opinberri þjónustu skulu
   hafa vald á íslenskri tungu.
        Heimilt er að fela dýralæknanemum á síðari hluta námsferils að gegna
   tímabundið ákveðnum dýralæknisstörfum undir stjórn dýralæknis ef
   yfirdýralæknir mælir með því.

                                     7. gr.
        Eingöngu þeir dýralæknar sem hafa leyfi til að stunda dýralækningar
   mega framkvæma læknisaðgerðir á dýrum. Undanþegnar eru þó minni háttar
   aðgerðir og lyfjameðferð í samráði við dýralækni.

                                     8. gr.
        Dýralækni er einungis heimilt að afhenda eða ávísa lyfseðilsskyldum
   lyfjum handa dýri þegar hann hefur greint sjúkdóminn.

                                     9. gr.
        Dýralækni ber að sinna störfum sínum af árvekni og trúmennsku og
   halda við þekkingu sinni. Dýralæknir ber ábyrgð á greiningu sjúkdóms og
   meðferð sjúklinga sinna.
        Dýralækni ber sem kostur er að upplýsa eiganda eða umráðamann dýrs
   sem hann fær til meðferðar um ástand, meðferð, horfur og væntanlegan
   kostnað af meðhöndlun og lyfjameðferð sé þess óskað. Einnig skal hann
   upplýsa eiganda eða umráðamann um þær hættur sem geta fylgt viðkomandi
   aðgerð, algengar aukaverkanir lyfja sem notuð eru og lyfjamengun afurða.
        Dýralækni ber, sé til hans leitað eða hann nærstaddur og náist ekki í
   vakthafandi dýralækni, að veita fyrstu nauðsynlega læknishjálp í
   skyndilegum sjúkdóms- eða slysatilfellum, nema þeim mun alvarlegri forföll
   hamli.
        Dýralæknar, sem stunda almennar dýralækningar, eiga rétt á og þeim
   ber skylda til að taka þátt í vaktafyrirkomulagi sem skipulagt er á
   viðkomandi vaktsvæði, sbr. 12. gr., nema þeir séu sjálfir sjúkir eða
   hindraðir af öðrum meira aðkallandi embættisstörfum. Dýralækni er heimilt
   að semja við annan dýralækni um að taka við vaktskyldunni.
        Verði dýralæknir var við eða hafi hann grun um að upp sé kominn
   alvarlegur smitsjúkdómur í dýrum á starfssvæði hans skal hann gera
   nauðsynlegar bráðabirgðaráðstafanir til að staðfesta gruninn, hefta
   útbreiðslu sjúkdómsins og koma í veg fyrir tjón sem af honum getur leitt.
   Hann skal tafarlaust tilkynna yfirdýralækni um sjúkdóminn og gera þeir í
   samráði þær ráðstafanir sem þurfa þykir.
        Dýralækni ber að gera árlega skýrslu um læknisstörf sín og senda
   yfirdýralækni. Yfirdýralæknir setur reglur um hvaða upplýsingar
   skýrslurnar skuli geyma.
        Dýralækni ber að sýna nákvæmni í útgáfu vottorða og
   læknisyfirlýsinga. Hann er bundinn þagnarskyldu um þá vitneskju sem hann
   öðlast í starfi sínu og honum er trúað fyrir og varðar ekki almannaheill.
        Dýralækni er einungis heimilt að auglýsa læknisstarfsemi sína með
   efnislegum og látlausum auglýsingum.

                                    10. gr.
        Dýralæknir hefur leyfi til að kalla sig sérfræðing og starfa sem
   slíkur hér á landi hafi hann fengið til þess leyfi landbúnaðarráðherra eða
   fengið viðurkenningu á að starfa sem sérfræðingur í landi sem er aðili að
   samningi um Evrópskt efnahagssvæði.
        Umsóknir um sérfræðileyfi skulu lagðar fyrir dýralæknaráð til
   umsagnar þegar menntunar er aflað utan Evrópska efnahagssvæðisins. Við
   afgreiðslu einstakra umsókna er heimilt að kveðja til sérfróðan dýralækni
   úr þeirri sérgrein sem sótt er um viðurkenningu á.

                                   IV. kafli.
                         Skipan héraðsdýralæknisumdæma.
                                    11. gr.
        Umdæmi héraðsdýralækna eru sem hér greinir:

   1.
           Gullbringu- og Kjósarumdæmi: Reykjavík, Seltjarnarnes, Kópavogur,
           Garðabær, Hafnarfjörður, Mosfellsbær, Gullbringu- og Kjósarsýsla.
   2.
           Borgarfjarðar- og Mýraumdæmi: Borgarfjarðarsýsla, Mýrasýsla,
           Akranes, Borgarbyggð.
   3.
           Snæfellsnesumdæmi: Stykkishólmur, Snæfellsbær, Eyrarsveit,
           Helgafellssveit, Hnappadalssýsla, Flatey og býli í gamla
           Flateyjarhreppi, Skógarstrandarhreppur.
   4.
           Dalaumdæmi: Dalabyggð, Saurbæjarhreppur,
           Austur-Barðastrandarsýsla, að undanskilinni Flatey og býlum í
           Flateyjarhreppi hinum gamla.
   5.
           Vestfjarðaumdæmi: Vestur-Barðastrandarsýsla, Ísafjörður,
           Bolungarvík, Vestur- og Norður-Ísafjarðarsýsla, Strandasýsla að
           Bæjarhreppi.
   6.
           Vestur-Húnaþingsumdæmi: Vestur-Húnavatnssýsla, Bæjarhreppur í
           Strandasýslu.
   7.
           Austur-Húnaþingsumdæmi: Blönduós, Austur-Húnavatnssýsla.
   8.
           Skagafjarðar- og Eyjafjarðarumdæmi: Akureyri, Ólafsfjörður,
           Dalvík, Siglufjörður, Sauðárkrókur, Skagafjarðar- og
           Eyjafjarðarsýslur, Svalbarðsstrandar-, Grýtubakka- og Hálshreppar
           í Suður-Þingeyjarsýslu.
   9.
           Þingeyjarumdæmi: Húsavík, Suður-Þingeyjarsýsla, að undanskildum
           Svalbarðsstrandar-, Grýtubakka- og Hálshreppum,
           Norður-Þingeyjarsýsla.
   10.
           Austurlandsumdæmi nyrðra: Egilsstaðir og nágrenni, Eskifjörður,
           Mjóifjörður, Neskaupstaður, Reyðarfjörður, Seyðisfjörður,
           Norður-Múlasýsla.
   11.
           Austurlandsumdæmi syðra: Fáskrúðsfjarðarhreppur, Búðahreppur,
           Stöðvarhreppur, Breiðdalshreppur, Djúpavogshreppur.
   12.
           Austur-Skaftafellsumdæmi: Hornafjarðarbær,
           Austur-Skaftafellssýsla.
   13.
           Vestur-Skaftafellsumdæmi: Vestur-Skaftafellssýsla, að undanskildum
           Mýrdalshreppi.
   14.
           Suðurlandsumdæmi: Árnes- og Rangárvallasýslur, Mýrdalshreppur.

        Skipa skal einn héraðsdýralækni í hvert umdæmi, að undanskildu
   Vestfjarðaumdæmi, Þingeyjarumdæmi og Austurlandsumdæmi nyrðra, en í hvert
   þeirra skal skipa tvo héraðsdýralækna.
        Héraðsdýralæknar skulu hver í sínu umdæmi hafa eftirlit með
   sláturdýrum, sláturafurðum og afurðastöðvum, eftirlit með heilbrigði,
   hirðingu, aðbúnaði og aðstöðu nautgripa á búum þar sem framleidd er mjólk
   til sölu og hafa með höndum framkvæmd sóttvarnaaðgerða. Einnig ber þeim að
   hafa eftirlit með búfé og öðrum dýrum eftir því sem lög ákveða. Ávallt
   skal aðskilja sem kostur er eftirlitsstörf dýralækna og almenna
   dýralæknisþjónustu.
        Héraðsdýralæknar í Gullbringu- og Kjósar-, Skagafjarðar- og
   Eyjafjarðar- og Suðurlandsumdæmum sinna eingöngu eftirlitsstörfum, en
   héraðsdýralæknar í öðrum dýralæknisumdæmum annast jafnframt
   eftirlitsstörfum almenna dýralæknisþjónustu í umdæminu, þar með er talin
   vaktþjónusta.
        Heimilt er að ráða dýralækna til aðstoðar ef þess er þörf vegna
   eftirlits og sjúkdómavarna í einstökum umdæmum.
        Yfirdýralæknir setur héraðsdýralæknum erindisbréf sem
   landbúnaðarráðherra staðfestir. Þar skal kveðið á um embættisfærslu,
   skyldur, eftirlitsstörf og heimild til annarra dýralæknisstarfa.
        Gjald, sem nemur kostnaði, skal innheimta fyrir eftirlit og skoðanir
   samkvæmt reglum sem ráðherra setur að fengum tillögum yfirdýralæknis.
        Landbúnaðarráðuneytið skal sjá héraðsdýralæknum fyrir
   skrifstofuaðstöðu í samræmi við umfang starfseminnar.

                                    12. gr.
        Vaktsvæði dýralækna eru sem hér greinir:

   1.
           Gullbringu- og Kjósarumdæmi.
   2.
           Borgarfjarðar- og Mýraumdæmi.
   3.
           Snæfellsnesumdæmi.
   4.
           Dalaumdæmi.
   5.
           Vestfjarðaumdæmi.
   6.
           Austur- og Vestur-Húnaþingsumdæmi.
   7.
           Skagafjörður og Siglufjörður.
   8.
           Eyjafjörður, Dalvík og Ólafsfjörður.
   9.
           Þingeyjarumdæmi.
   10.
           Austurlandsumdæmi nyrðra.
   11.
           Austurlandsumdæmi syðra.
   12.
           Austur-Skaftafellsumdæmi.
   13.
           Vestur-Skaftafellsumdæmi.
   14.
           Rangárvallasýsla og Mýrdalshreppur.
   15.
           Árnessýsla.

        Héraðsdýralæknar skulu skipuleggja vaktir í samráði við starfandi
   dýralækna innan sinna vaktsvæða þannig að dýralæknir sé þar jafnan á vakt
   og auðvelt sé að afla vitneskju um hvaða dýralæknir er á vakt hverju
   sinni. Heimilt er að skipta vakt innan sama vaktsvæðis milli fleiri
   dýralækna samtímis.
        Við skipulagningu vakta er ætlast til að tekið sé mið af vegalengdum
   og umfangi þjónustu innan viðkomandi vaktsvæða.
        Komi upp ágreiningur um skiptingu vakta innan vaktsvæða skal leita
   úrskurðar yfirdýralæknis.
        Fyrir vaktþjónustu greiðist samkvæmt samningi Dýralæknafélags Íslands
   við landbúnaðar- og fjármálaráðuneyti.

                                    13. gr.
        Í því skyni að tryggja byggðum fjarri aðsetri dýralæknis reglubundna
   þjónustu og bráðaþjónustu skal landbúnaðarráðherra setja reglur um
   greiðslu hluta ferðakostnaðar dýralæknis í samráði við yfirdýralækni,
   Dýralæknafélag Íslands og Bændasamtök Íslands.

                                   V. kafli.
                              Sérgreinadýralæknar.
                                    14. gr.
        Ráða skal sérmenntaða dýralækna, einn á hverju eftirtalinna sérsviða:
   Sviði alifuglasjúkdóma, fisksjúkdóma, hrossasjúkdóma, nautgripa- og
   sauðfjársjúkdóma, júgursjúkdóma, loðdýrasjúkdóma og svínasjúkdóma. Auk
   þess skal ráða dýralækni með sérþekkingu í heilbrigðiseftirliti sláturdýra
   og sláturafurða og dýralækni sem hafi eftirlit með inn- og útflutningi
   búfjárafurða. Sérgreinadýralæknar starfa undir stjórn yfirdýralæknis sem
   setur þeim erindisbréf.
        Sérgreinadýralæknar skulu vinna að bættu heilbrigði búfjár og
   sjúkdómavörnum, hver á sínu sviði, í samráði við héraðsdýralækna, með
   sértækum aðgerðum, almennri fræðslu, leiðbeiningar- og forvarnastarfi.
   Sérgreinadýralæknum má fela önnur verkefni, enda komi slíkt fram í
   erindisbréfi. Sérgreinadýralækni er óheimilt að stunda almennar
   dýralækningar á sínu sérsviði.
        Sérgreinadýralæknar skulu hafa frumkvæði að framkvæmd nauðsynlegra
   rannsókna og sýnatöku í samvinnu við héraðsdýralækna, rannsóknastofnanir
   og afurðastöðvar og hafa eftirlit með framkvæmd sóttvarnaaðgerða.

                                    15. gr.
        Yfirdýralæknir skal hafa aðgang að viðunandi aðstöðu, búnaði og
   sérþekkingu til greiningar dýrasjúkdóma vegna sjúkdómsvarna og
   forvarnastarfa.

                                    16. gr.
        Ráðherra skipar yfirdýralækni, aðstoðaryfirdýralækni og
   héraðsdýralækna til fimm ára í senn og setur þeim erindisbréf. Laun og
   önnur starfskjör þeirra ákveðast af kjaranefnd. Sérgreinadýralæknar skulu
   ráðnir samkvæmt ákvæðum [2]laga nr. 70/1996, um réttindi og skyldur
   starfsmanna ríkisins.

                                   VI. kafli.
                           Viðurlög, gildistaka o.fl.
                                    17. gr.
        Landbúnaðarráðherra setur með reglugerð^1) nánari ákvæði um framkvæmd
   laga þessara.

   ^1)Rg. 21/1983. Augl. 10/1964 (notkun matarleifa til skepnufóðurs); rg.
   209/1966 (hundapest), 35/1967 (hringskyrfi), 226/1969 (búfjársæðing),
   290/1980 (um varnir gegn hundaæði), 444/1982 (um loðdýrarækt og
   innflutning loðdýra), sbr. 340/1986. Rg. 251/1995 (smitsjúkdómar
   alifugla). Rg. 156/1987 (sæðingar loðdýra). Rg. 403/1986, sbr. 597/1989 og
   148/1992 (um varnir gegn fisksjúkdómum o.fl.). Rg. 263/1991
   (loðkanínurækt). Rg. 24/1994. Rg. 252/1995 (um hámark dýralyfjaleifa í
   sláturafurðum, eggjum og mjólk). Augl. 117/1990 (varúðarráðstafanir vegna
   innflutnings á rotmassa til svepparæktar).

                                    18. gr.
        Verði yfirdýralæknir þess var að dýralæknir, sem hefur læknisleyfi,
   vanræki skyldur sínar og störf, fari út fyrir verksvið sitt eða brjóti
   alvarlega í bága við fyrirmæli sem dýralæknum er skylt að starfa eftir ber
   yfirdýralækni að áminna hann um að bæta ráð sitt.
        Nú kemur ítrekuð áminning ekki að haldi eða sé um óhæfu í
   læknisstörfum að ræða og ber þá yfirdýralækni að kæra málið til ráðherra.
   Getur þá ráðherra úrskurðað að viðkomandi skuli sviptur lækningaleyfi að
   fullu eða um tiltekinn tíma.
        Uppfylli dýralæknir, sem hefur læknisleyfi, ekki lengur þær kröfur
   sem gerðar voru er læknisleyfi var veitt, svo sem vegna bilunar á andlegri
   eða líkamlegri heilsu eða misnotkunar vímuefna, ber yfirdýralækni að
   greina ráðherra frá málavöxtum. Ráðherra skal leita álits dýralæknaráðs um
   slík mál. Svipta má viðkomandi dýralækni lækningaleyfi ef dýralæknaráð
   leggur það til.

                                    19. gr.
        Brot gegn lögum þessum, reglugerðum og fyrirmælum gefnum samkvæmt
   þeim varða sektum eða fangelsi ef sakir eru miklar. Með mál vegna brota
   skal farið að hætti opinberra mála.

                                    20. gr.
        Lög þessi öðlast gildi 1. janúar 1999.

                            Ákvæði til bráðabirgða.
                                       I.
        Meðan ekki hafa tekist samningar milli Dýralæknafélags Íslands og
   fjármálaráðuneytisins um endurmenntun gildir eftirfarandi ákvæði: Fyrir
   hver tíu ár, sem héraðsdýralæknir hefur gegnt þjónustu, á hann rétt á að
   hljóta sex mánaða frí frá störfum með fullum launum til framhaldsnáms í
   samráði við yfirdýralækni. Greiðir ríkissjóður fargjaldskostnað til þess
   lands þar sem hann hyggst dveljast og heim til Íslands að dvöl lokinni.

                                      II.
        Sé starf lagt niður á dýralæknir sem skipaður hefur verið eða ráðinn
   í þjónustu ríkisins fyrir gildistöku laga þessara rétt til biðlauna í
   samræmi við ákvæði í [3]34. gr. laga nr. 70/1996.

References

   Visible links
   1. http://www.althingi.is/dba-bin/lawformpr.pl?lnr=1998066
   2. file://1996070.html
   3. file://1996070.html#g34
