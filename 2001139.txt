                                    dálkum.

   --------------------------------------------------------------------------

          Lög um stofnun sameignarfyrirtækis um Orkuveitu Reykjavíkur

                           2001 nr. 139 21. desember

   --------------------------------------------------------------------------

              [2]Ferill málsins á Alþingi.   [3]Frumvarp til laga.

Tóku gildi 31. desember 2001. EES-samningurinn: IV. viðauki tilskipun 96/92/EB.
  Breytt með [4]l. 64/2003 (tóku gildi 7. apríl 2003 en komu til framkvæmda 1.
júlí sama ár), [5]l. 135/2003 (tóku gildi 30. des. 2003) og [6]l. 65/2005 (tóku
                             gildi 31. des. 2005).

   1. gr. Heimilt er Reykjavíkurborg, Akraneskaupstað, Hafnarfjarðarkaupstað,
   Borgarbyggð, Garðabæ og Borgarfjarðarsveit að stofna sameignarfyrirtæki um
 rekstur Orkuveitu Reykjavíkur, Akranesveitu, Andakílsárvirkjunar og Hitaveitu
  Borgarness er nefnist Orkuveita Reykjavíkur. Heimili þess og varnarþing er í
   Reykjavík, en heimilt er að starfrækja útibú á öðrum stöðum. Fyrirtækið er
      sjálfstæður réttaraðili með sjálfstæðan fjárhag og reikningshald. Á
   Reykjavíkurborg 92,22% eignarhluta í fyrirtækinu, Akraneskaupstaður 5,45%,
      Hafnarfjarðarkaupstaður 0,94%, Borgarbyggð 0,75%, Garðabær 0,47% og
   Borgarfjarðarsveit 0,17%. Heimilt er að sameina Orkuveitu Reykjavíkur við
  sambærilega starfsemi annarra sveitarfélaga eða annarra opinberra aðila eða
                             félaga í þeirra eigu.
      Hver eigandi um sig er í einfaldri hlutfallslegri ábyrgð fyrir öllum
 skuldbindingum fyrirtækisins. Hlutfallsleg einföld ábyrgð hvers eiganda um sig
tekur mið af eignarhluta hans í fyrirtækinu. Orkuveitu Reykjavíkur er heimilt að
    taka lán til þarfa fyrirtækisins og að taka ábyrgð á greiðslum og öðrum
 skuldbindingum í sama skyni. Að því leyti sem nýjar skuldbindingar og ábyrgðir
fara fram úr 5% af höfuðstól á ári hverju þarf Orkuveita Reykjavíkur að fá fyrir
   fram samþykki allra eignaraðila. Með höfuðstól er átt við bókfært eigið fé
                  Orkuveitu Reykjavíkur í lok næstliðins árs.
    Eiganda er óheimilt að ganga úr fyrirtækinu án samþykkis sameigendanna.
2. gr. Tilgangur Orkuveitu Reykjavíkur er vinnsla og framleiðsla raforku, varma
 og vatns, dreifing og sala afurða fyrirtækisins ásamt hverri þeirri starfsemi
  annarri sem nýtt getur rannsóknir, þekkingu eða búnað fyrirtækisins, sem og
        iðnþróun og nýsköpun af hverju tagi, ásamt annarri viðskipta- og
fjármálastarfsemi samkvæmt ákvörðun stjórnar hverju sinni. Heimilt er Orkuveitu
         Reykjavíkur að reka dótturfélög og eiga hlut í öðrum félögum.
 3. gr. Stjórn fyrirtækisins er skipuð sex mönnum, fimm kjörnum af borgarstjórn
 Reykjavíkur og einum kjörnum af bæjarstjórn Akraness. Borgarstjórn Reykjavíkur
 kýs formann og varaformann stjórnarinnar úr hópi fulltrúa Reykjavíkurborgar. Á
                 stjórnarfundum vegur atkvæði formanns tvöfalt.
    Varamenn, jafnmargir, skulu kjörnir á sama hátt og aðalmenn. Kjörtímabil
     stjórnarinnar er eitt ár í senn, frá aðalfundi Orkuveitu Reykjavíkur á
                   viðkomandi ári til aðalfundar á næsta ári.
 Aðalfund skal halda í júnímánuði ár hvert. Á aðalfundi skulu tekin fyrir þessi
                                      mál:
   1. Skýrsla stjórnar um starfsemi Orkuveitu Reykjavíkur síðastliðið starfsár.
   2. Ársreikningur Orkuveitu Reykjavíkur fyrir liðið reikningsár ásamt skýrslu
           endurskoðanda fyrirtækisins lagður fram til staðfestingar.
     3. Ákvörðun um arðgreiðslur til eigenda Orkuveitu Reykjavíkur og um aðra
       meðferð hagnaðar eða taps Orkuveitu Reykjavíkur á reikningsárinu.
           4. Ákvörðun um þóknun til stjórnarmanna fyrir liðið starfsár.
                              5. Lýst kjöri stjórnar.
            6. Kosning löggilts endurskoðanda eða endurskoðunarfélags.
                             7. Umræður um önnur mál.
 Rétt til setu á aðalfundi eiga borgar- og bæjarstjórar eignaraðila, stjórn og
   forstjóri Orkuveitu Reykjavíkur og löggiltur endurskoðandi fyrirtækisins.
   Borgar- og bæjarstjórar hlutaðeigandi sveitarfélaga fara með atkvæðisrétt
 eignaraðila á aðalfundi og skal atkvæðisréttur vera í samræmi við eignarhluta
 hvers þeirra. Heimilt er stjórn fyrirtækisins að bjóða öðrum að sitja aðalfund
                                   félagsins.
   4. gr. Stjórn Orkuveitu Reykjavíkur ræður forstjóra er veitir fyrirtækinu
              forstöðu. Forstjóri skal eiga sæti á stjórnarfundum.
   Stjórn Orkuveitu Reykjavíkur fer með málefni fyrirtækisins og annast um að
 skipulag fyrirtækisins og starfsemi sé jafnan í réttu og góðu horfi. Stjórn og
                    forstjóri fara með stjórn fyrirtækisins.
Forstjóri hefur á hendi framkvæmd stefnu stjórnar fyrirtækisins. Skal hann vinna
   sjálfstætt að stefnumótun þess og áætlanagerð. Hann annast allan daglegan
 rekstur fyrirtækisins, allar framkvæmdir og undirbúning þeirra, sjóðvörslu og
reikningshald og ráðningu starfsliðs. Daglegur rekstur tekur ekki til ráðstafana
sem eru óvenjulegar eða mikils háttar. Slíkar ráðstafanir getur forstjóri aðeins
gert samkvæmt sérstakri heimild frá stjórn, nema ekki sé unnt að bíða ákvarðana
stjórnar án verulegs óhagræðis fyrir starfsemi fyrirtækisins. Í slíkum tilvikum
skal stjórn tafarlaust tilkynnt um ráðstöfunina. Forstjóri kemur fram fyrir hönd
fyrirtækisins í öllum málum sem varða venjulegan rekstur. Forstjóra ber að veita
  stjórn og endurskoðanda allar upplýsingar um rekstur fyrirtækisins sem þeir
    kunna að óska eða veita ber samkvæmt lögum. Stjórn skal setja forstjóra
                                 starfslýsingu.
Stjórn Orkuveitu Reykjavíkur annast um að nægilegt eftirlit sé haft með bókhaldi
og meðferð fjármuna fyrirtækisins. Forstjóri sér um að bókhald fyrirtækisins sé
     fært í samræmi við lög og venjur og meðferð eigna fyrirtækisins sé með
                               tryggilegum hætti.
        Einungis stjórn Orkuveitu Reykjavíkur getur veitt prókúruumboð.
 5. gr. Orkuveita Reykjavíkur tekur við einkarétti Reykjavíkurborgar, Orkuveitu
          Reykjavíkur, Akraneskaupstaðar, Akranesveitu, Borgarbyggðar,
   Borgarfjarðarsveitar og Hitaveitu Borgarness til starfrækslu hita-, vatns-
                                og/eða rafveitu.
Iðnaðarráðherra veitir Orkuveitu Reykjavíkur einkaleyfi til starfrækslu hita- og
   rafveitu á þeim svæðum sem Orkuveita Reykjavíkur og Akranesveita þjóna við
                             stofnun fyrirtækisins.
 Orkuveita Reykjavíkur yfirtekur skyldu Reykjavíkurborgar og Akraneskaupstaðar
  til starfrækslu vatnsveitna í sveitarfélögunum og yfirtekur þá samninga sem
        sveitarfélögin hafa gert um vatnssölu til annarra sveitarfélaga.
  Heimilt er öðrum sveitarfélögum að framselja Orkuveitu Reykjavíkur leyfi og
 réttindi til reksturs veitna og dreifikerfa sinna ef samningar takast um það.
Aðrir sem reka orkumannvirki á starfssvæði Orkuveitu Reykjavíkur við gildistöku
                   laga þessara skulu halda þeim rétti sínum.
 6. gr. Stjórn sameignarfyrirtækisins setur gjaldskrár um verð á seldri orku og
                               vatni til notenda.
 [Gjaldskrár fyrir sölu á heitu vatni öðlast eigi gildi fyrr en þær hafa verið
staðfestar af iðnaðarráðherra og birtar í Stjórnartíðindum. Gjaldskrá vatnsveitu
      skal byggð á lögum um vatnsveitur [7]sveitarfélaga, nr. 81/1991.]^1)
Orkuveita Reykjavíkur hefur sjálfstætt reikningshald og tekur sjálf við greiðslu
 fyrir selda orku og öðrum tekjum. Skal tekjunum varið til að standa straum af
  öllum greiðsluskuldbindingum, svo sem afborgunum áhvílandi skulda, vöxtum og
  öðrum rekstrarkostnaði. Þá skal tekjunum varið til fullnægjandi viðhalds og
                       endurnýjunar mannvirkja og tækja.
 Við það skal miðað að Orkuveita Reykjavíkur skili eðlilegum arði miðað við það
   fjármagn sem á hverjum tíma er bundið í fyrirtækinu. Ákvörðun um ráðstöfun
                        arðsins skal tekin af aðalfundi.
     Rekstur deilda Orkuveitu Reykjavíkur skal aðgreindur reikningslega og
    fjárhagslega í samræmi við þarfir Orkuveitu Reykjavíkur og lagaáskilnað.
Aðgreiningunni skal þannig háttað að unnt sé að sannreyna raunverulegan kostnað
af orkuöflun, flutningi, dreifingu og sölu. Sameiginlegum kostnaði skal skipt á
  deildir fyrirtækisins samkvæmt áætlun sem staðfest skal af stjórn Orkuveitu
                                  Reykjavíkur.
 Við rekstur Orkuveitu Reykjavíkur skal þess gætt að samkeppnisrekstur sé ekki
         niðurgreiddur af einkaréttarstarfsemi eða verndaðri starfsemi.
                             ^1)[8]L. 64/2003, 15. gr.
 7. gr. Starfsmenn Orkuveitu Reykjavíkur, Akranesveitu, Andakílsárvirkjunar og
 Hitaveitu Borgarness eiga rétt á störfum hjá hinu nýja fyrirtæki og skulu þeim
 boðin störf hjá því, sambærileg þeim er þeir áður gegndu. Umræddir starfsmenn
skulu ekki njóta lakari réttinda og starfskjara en þeir nutu í störfum sínum hjá
Orkuveitu Reykjavíkur, Akranesveitu, Andakílsárvirkjun og Hitaveitu Borgarness.
 8. gr. Stofna skal sameignarfyrirtækið Orkuveitu Reykjavíkur á stofnfundi sem
                      haldinn skal í desembermánuði 2001.
   Allur kostnaður Orkuveitu Reykjavíkur af stofnun sameignarfyrirtækisins og
yfirtöku þess á rekstri Orkuveitu Reykjavíkur, Akranesveitu, Andakílsárvirkjunar
                og Hitaveitu Borgarness greiðist af fyrirtækinu.
  9. gr. Orkuveita Reykjavíkur skal taka til starfa 1. janúar 2002 og yfirtaka
    allar eignir, réttindi, skuldir og skuldbindingar Orkuveitu Reykjavíkur,
   Akranesveitu, Andakílsárvirkjunar og Hitaveitu Borgarness. Borgarstofnunin
 Orkuveita Reykjavíkur, Akranesveita, Andakílsárvirkjun og Hitaveita Borgarness
   skulu lagðar niður frá og með þeim degi og fellur þá jafnframt niður umboð
                                stjórna þeirra.
                                  10. gr. ^1)
                             ^1)[9]L. 65/2005, 5. gr.
 11. gr. Eigendur Orkuveitu Reykjavíkur skulu gera með sér sameignarsamning þar
sem fram komi frekari ákvæði um fyrirtækið. Til breytinga á sameignarsamningnum
 þarf samþykki eigenda ^3/4 eignarhluta fyrirtækisins. Setja skal nánari ákvæði
um starfsemi Orkuveitu Reykjavíkur með reglugerðum^1) sem ráðherrar staðfesta. Í
   reglugerðum skal meðal annars kveða á um orkuöflun, orkuveitu, orkusölu og
                            viðbrögð við misnotkun.
                               ^1)[10]Rg. 297/2006.
                     12. gr. Lög þessi öðlast þegar gildi.
                            Ákvæði til bráðabirgða.
 I. Reykjavíkurborg, Akraneskaupstaður, Borgarbyggð og Borgarfjarðarsveit bera
       áfram, hvert um sig gagnvart kröfuhöfum, ótakmarkaða ábyrgð á þeim
    skuldbindingum sem stofnast hafa fyrir samruna fyrirtækjanna og áður en
                  sameignarfyrirtæki er stofnað um reksturinn.
II. Á stofnfundi skal tilkynnt hverjir hafa verið kjörnir í stjórn og varastjórn
   Orkuveitu Reykjavíkur. Hlutverk stjórnar til 1. janúar 2002 er að undirbúa
 yfirtöku á rekstri Orkuveitu Reykjavíkur, Akranesveitu, Andakílsárvirkjunar og
 Hitaveitu Borgarness, en eftir það að stjórna fyrirtækinu í samræmi við ákvæði
                                 laga þessara.

References

   Visible links
   1. http://www.althingi.is/dba-bin/lawformpr.pl?lnr=2001139
   2. http://www.althingi.is/dba-bin/ferill.pl?ltg=127&mnr=366
   3. http://www.althingi.is/altext/127/s/0562.html
   4. file:///altext/stjt/2003.064.html
   5. file:///altext/stjt/2003.135.html
   6. file:///altext/stjt/2005.065.html
   7. file://1991081.html
   8. file:///altext/stjt/2003.064.html
   9. file:///altext/stjt/2005.065.html
  10. http://www.reglugerd.is/interpro/dkm/WebGuard.nsf/key2/297-2006
