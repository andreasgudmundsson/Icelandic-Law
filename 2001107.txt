                                    dálkum.

   --------------------------------------------------------------------------

                                  Þjóðminjalög

                              2001 nr. 107 31. maí

   --------------------------------------------------------------------------

                       I. kafli. Yfirstjórn og skipulag.
 1. gr. Tilgangur þessara laga er að stuðla að verndun menningarsögulegra minja
    og tryggja að íslenskum menningararfi verði skilað óspilltum til komandi
                                   kynslóða.
 Lögin eiga að tryggja eftir föngum varðveislu menningarsögulegra minja í eigin
  umhverfi, auðvelda aðgang og kynni þjóðarinnar af menningarsögulegum minjum
                  landsins og greiða fyrir rannsóknum á þeim.
   Til menningarsögulegra minja teljast ummerki um sögu þjóðarinnar, svo sem
   fornleifar og gömul mannvirki, kirkjugripir og minningarmörk, forngripir,
  listmunir og nytjahlutir, svo og myndir og aðrar heimildir um menningarsögu
      þjóðarinnar. Til slíkra minja geta einnig talist staðir sem tengjast
                                 menningarsögu.
  Þjóðminjar teljast þær minjar er varða menningarsögu Íslendinga sem ákveðið
   hefur verið að varðveita í Þjóðminjasafni Íslands, í byggðasöfnum eða með
                                  friðlýsingu.
   Fornminjar samkvæmt lögum þessum eru annars vegar fornleifar og hins vegar
                                  forngripir.
    2. gr. Menntamálaráðherra fer með yfirstjórn þjóðminjavörslu í landinu.
    Þjóðminjasafn Íslands, Fornleifavernd ríkisins og fornleifanefnd annast
   framkvæmd þjóðminjavörslunnar svo sem nánar er kveðið á um í lögum þessum.
   Þjóðminjavörður og forstöðumaður Fornleifaverndar ríkisins starfa saman að
      mörkun stefnu og gerð langtímaáætlunar um þjóðminjavörsluna í heild.

                II. kafli. Þjóðminjasafn Íslands og byggðasöfn.
   3. gr. Þjóðminjasafn Íslands er höfuðsafn á sviði þjóðminjavörslunnar. Það
annast söfnun, skrásetningu, varðveislu og rannsóknir á minjum um menningarsögu
 þjóðarinnar og kynningar þeirra, innan lands og utan. Þjóðminjasafn Íslands er
byggðasöfnum og öðrum minjasöfnum til ráðgjafar og stuðlar að samvinnu safna og
               samræmdri safnastefnu á sviði þjóðminjavörslunnar.
 Menntamálaráðherra skipar forstöðumann Þjóðminjasafns Íslands, þjóðminjavörð,
    til fimm ára í senn. Skipaður skal maður með sérfræðimenntun og staðgóða
              þekkingu á starfsemi safnsins og stjórnunarreynslu.
4. gr. Til byggðasafna teljast samkvæmt lögum þessum önnur söfn en Þjóðminjasafn
 Íslands sem sett hafa verið á stofn í þeim tilgangi sem segir í 5. gr., hlotið
hafa viðurkenningu þjóðminjavarðar og uppfylla skilyrði um rekstrarstyrki safna
                              samkvæmt safnalögum.
 5. gr. Hlutverk Þjóðminjasafns Íslands og byggðasafna er að safna, skrásetja,
    varðveita, forverja og rannsaka minjar, svo sem forngripi, kirkjugripi,
   listmuni, nytjahluti, svo og myndir, hljóðritanir og skráðar heimildir um
 þjóðhætti og kynna þær almenningi, innan lands og utan. Til slíkra minja geta
       einnig talist hús sem hafa sérstakt gildi að mati þjóðminjavarðar.
 Hverju byggðasafni ber að leggja áherslu á söfnun og sýningu muna sem telja má
     einkennandi eða hafa sögulegt gildi fyrir hlutaðeigandi byggðarlag eða
                                 landsfjórðung.
   Þjóðminjasafn Íslands skal stuðla að rannsóknum á minjum um menningarsögu
                  Íslendinga og útgáfu fræðilegra rita um þær.
Í Þjóðminjasafni Íslands skulu varðveittir aflagðir kirkjugripir og þeir gripir
  sem Fornleifavernd ríkisins og forráðamenn kirkna eru sammála um að eigi sé
   ástæða til að hafa í kirkju lengur. Þó getur þjóðminjavörður í samráði við
   Fornleifavernd ríkisins falið viðkomandi byggðasafni varðveislu gripanna.

                      III. kafli. Fornleifavernd ríkisins.
6. gr. Menntamálaráðherra skipar forstöðumann Fornleifaverndar ríkisins til fimm
ára í senn. Þá eina má ráða í embættið sem hafa sérfræðimenntun í fornleifafræði
              eða minjafræði og hafa reynslu af stjórnunarstörfum.
  Fornleifavernd ríkisins fjallar um og veitir leyfi til allra staðbundinna og
  tímabundinna fornleifarannsókna. Fornleifavernd ríkisins er söfnum og öðrum
hlutaðeigandi aðilum til ráðgjafar um varðveislu og kynningu menningarsögulegra
 minja er heyra undir starfssvið hennar. Fornleifavernd ríkisins hefur eftirlit
   með öllum fornleifarannsóknum og er hlutaðeigandi aðilum til ráðgjafar um
                 skráningu, rannsóknir og varðveislu fornleifa.
 7. gr. Heimilt er að skjóta ákvörðunum Fornleifaverndar ríkisins er varða rétt
  eða skyldu manna, svo sem ákvörðunum er varða leyfisveitingar og rannsóknir,
sbr. 10. gr., stöðvun framkvæmda, sbr. 13. og 14. gr., og leyfisveitingar, sbr.
                    15. gr., til úrskurðar fornleifanefndar.
    Menntamálaráðherra skipar fornleifanefnd til fjögurra ára í senn. Félög
  fornleifafræðinga tilnefna tvo fulltrúa og þrír fulltrúar skulu skipaðir án
 tilnefningar. Skal a.m.k. einn þeirra vera með próf í fornleifafræði og annar
      með embættispróf í lögfræði. Varamenn skulu skipaðir með sama hætti.
     Menntamálaráðherra skipar formann og varaformann úr hópi nefndarmanna.
Fornleifanefnd fjallar eingöngu um mál sem skotið er til hennar á grundvelli 1.
                                      mgr.
      Menntamálaráðherra skal í reglugerð setja nánari reglur um starfsemi
                                 nefndarinnar.

                IV. kafli. Minjasvæði, fornleifar og forngripir.
       8. gr. Landinu er skipt í minjasvæði eftir ákvæðum í reglugerð sem
   menntamálaráðherra setur að fengnum tillögum Fornleifaverndar ríkisins. Í
Reykjavík fer borgarminjavörður með minjavörslu. Forstöðumaður Fornleifaverndar
 ríkisins ræður aðra minjaverði er hafa umsjón með minjasvæðum samkvæmt nánari
    ákvörðun Fornleifaverndar ríkisins. Þeir eru starfsmenn Fornleifaverndar
                                   ríkisins.
     Minjaverðir skulu vera menntaðir fornleifafræðingar eða hafa menntun í
    menningarsögu. Fornleifavernd ríkisins er heimilt að fela forstöðumanni
  byggðasafns að gegna hlutverki minjavarðar á viðkomandi minjasvæði samkvæmt
                           sérstökum starfssamningi.
   Fornleifavernd ríkisins er heimilt að stofna minjaráð á hverju minjasvæði.
 Minjaráð skulu skipuð forstöðumönnum allra viðurkenndra byggðasafna á svæðinu
ásamt minjaverði. Hlutverk þess er að fjalla um fornminjar og varðveislu þeirra
                     í samráði við Fornleifavernd ríkisins.
  9. gr. Til fornleifa teljast hvers kyns leifar fornra mannvirkja og annarra
      staðbundinna minja sem menn hafa gert eða mannaverk eru á, svo sem:
   a. búsetulandslag, byggðaleifar, bæjarstæði og bæjarleifar ásamt tilheyrandi
  mannvirkjum og öskuhaugum, húsaleifar hvers kyns, svo sem kirkna, bænahúsa,
klaustra og búða, leifar af verbúðum, naustum, verslunarstöðum og byggðaleifar í
                               hellum og skútum;
   b. vinnustaðir þar sem aflað var fanga, svo sem leifar af seljum, verstöðvum,
                  bólum, mógröfum, kolagröfum og rauðablæstri;
   c. gömul tún- og akurgerði, áveitumannvirki og leifar eftir veiðar til sjávar
                                   og sveita;
   d. gamlir vegir, stíflur, brýr, vatnsvöð, varir, hafnir og bátalægi, slippir,
   ferjustaðir, kláfar, vörður og vitar og önnur vega- og siglingamerki ásamt
                              kennileitum þeirra;
                   e. virki og skansar og önnur varnarmannvirki;
      f. gamlir þingstaðir, meintir hörgar, hof og vé, brunnar, uppsprettur,
 álagablettir og aðrir staðir og kennileiti sem tengjast siðum, venjum, þjóðtrú
                               eða þjóðsagnahefð;
     g. áletranir, myndir eða önnur verksummerki af manna völdum í hellum eða
      skútum, á klettum, klöppum eða jarðföstum steinum og minningarmörk í
                                 kirkjugörðum;
     h. haugar, dysjar og aðrir greftrunarstaðir úr heiðnum eða kristnum sið;
                         i. skipsflök eða hlutar úr þeim.
  Minjar 100 ára og eldri teljast til fornleifa, en heimilt er þó að friðlýsa
                           yngri minjar, sbr. 11. gr.
   10. gr. Fornleifum má enginn, hvorki landeigandi, ábúandi né nokkur annar,
   spilla, granda né breyta, ekki heldur hylja þær, laga né aflaga né úr stað
                flytja nema með leyfi Fornleifaverndar ríkisins.
 Fornleifavernd ríkisins hefur rétt til að láta rannsaka fornleifar með greftri
   eða á annan hátt og gera það sem þarf til verndar fornleifum, viðhalds eða
      endurbóta, en gera skal landeiganda eða ábúanda viðvart um það áður.
    11. gr. Fornleifavernd ríkisins lætur, eftir föngum, skrá allar þekktar
 fornleifar og gefur út skrá um friðlýstar fornleifar og skal hún endurskoðuð á
      þriggja ára fresti. Fornleifavernd ríkisins lætur skrár þessar í té
                            Þjóðminjasafni Íslands.
 Skylt er að fornleifaskráning fari fram áður en gengið er frá svæðisskipulagi,
aðalskipulagi eða deiliskipulagi eða endurskoðun þess og skal sá sem ber ábyrgð
    á skipulagsgerð í samræmi við skipulagslög standa straum af kostnaði við
                                  skráninguna.
 Fornleifavernd ríkisins ákveður hvaða fornleifar skulu friðlýstar. Friðlýsing
getur náð til nánasta umhverfis hins friðlýsta minjastaðar. Friðlýsa má samfelld
   svæði, minjasvæði, þar sem fleiri en einn minjastaður telst hafa sérstakt
menningarsögulegt gildi. Friðlýsingu fornleifa skal birta í Stjórnartíðindum og
 staðurinn og ytri mörk hans tilgreind svo nákvæmlega sem unnt er á korti eða á
 annan hátt. Fornleifavernd ríkisins skal sjá til þess að friðlýstar fornleifar
  eða minjasvæði séu merkt með sérstökum merkjum. Tilkynna skal landeiganda og
   ábúanda með sannanlegum hætti um friðlýsinguna. Friðlýsingu fornleifa skal
þinglýsa sem kvöð á landareign þá sem í hlut á. Þeim minjum, sem friðlýstar eru,
 skal fylgja 20 metra friðhelgað svæði út frá ystu sýnilegu mörkum fornleifa og
   umhverfis nema kveðið sé á um annað. Um stærra svæði skal leita samþykkis
landeiganda. Friðlýstar fornleifar skulu færðar á skipulagskort. Fornleifar, sem
  friðlýstar hafa verið samkvæmt eldri lögum, skulu njóta friðlýsingar áfram.
  Fornleifavernd ríkisins getur afturkallað friðlýsingu og skal afturköllunin
                    auglýst með sama hætti og friðlýsingin.
12. gr. Hver sá sem verður var við að fornleifar liggi undir skemmdum skal gera
 Fornleifavernd ríkisins viðvart. Ef fyrirsjáanlegt er að minjastaður spillist
  vegna breyttrar landnotkunar eða framkvæmda skal viðkomandi sveitarfélag eða
 framkvæmdaraðili gera Fornleifavernd ríkisins viðvart með hæfilegum fyrirvara.
Fornleifavernd ríkisins ákveður að höfðu samráði við Náttúruvernd ríkisins hvort
rannsóknar er þörf, hvort friðlýsa beri viðkomandi stað eða hvort fornleifarnar
                     megi víkja og þá með hvaða skilmálum.
 13. gr. Nú finnast fornleifar sem áður voru ókunnar og skal finnandi þá skýra
Fornleifavernd ríkisins frá fundinum svo fljótt sem unnt er. Sama skylda hvílir
á landeiganda og ábúanda er þeir fá vitneskju um fundinn. Ef fornleifar finnast
við framkvæmd verks skal sá sem fyrir því stendur stöðva framkvæmd uns fengin er
 ákvörðun Fornleifaverndar ríkisins um hvort verki megi fram halda og með hvaða
                                   skilmálum.
  14. gr. Nú telur landeigandi, ábúandi eða einhver annar, þar á meðal sá sem
 stjórnar opinberum framkvæmdum, að hann þurfi að gera jarðrask, svo sem vegna
vegagerðar, veitulagnar, framræslu eða skógræktar, er haggað geti við fornleifum
 og skal hann þá skýra Fornleifavernd ríkisins frá því áður en hafist er handa
 við verkið. Lýst skal nákvæmlega breytingum þeim er af framkvæmd mundi leiða.
  Fornleifavernd ríkisins ákveður hvort og hvenær framkvæmd megi hefja og með
     hvaða skilmálum. Við allar meiri háttar framkvæmdir, svo sem vegagerð,
virkjanaframkvæmdir, flugvallargerð, veitulagnir og skógrækt, skal sá sem fyrir
             þeim stendur bera kostnað af nauðsynlegum rannsóknum.
Kostnaður Fornleifaverndar ríkisins vegna athugunar á fornleifafundi sem gerð er
     í því augnamiði að staðfesta eðli og umfang fundarins skal greiddur af
                                  stofnuninni.
    Framkvæmdaraðili greiðir kostnað vegna þeirra rannsókna á fornleifum sem
   Fornleifavernd ríkisins úrskurðar að séu nauðsynlegar vegna athafna hans.
      Fornleifavernd ríkisins er heimilt að leiðbeina framkvæmdaraðilum um
            kostnaðaráætlun, útboð og framkvæmd rannsóknarverkefna.
         Setja skal í reglugerð nánari ákvæði um efni þessarar greinar.
 15. gr. Fornleifavernd ríkisins annast eftirlit með rannsóknum á fornleifum í
                                    landinu.
      Með fornleifarannsókn er átt við hvers kyns jarðrask, sem fram fer í
vísindalegum tilgangi og með það að markmiði að rannsaka jarðfastar fornleifar,
sem þegar er vitað um eða líklegt er að finnast muni, eða að ganga úr skugga um
        hvort um þess háttar fornleifar sé að ræða á rannsóknarsvæðinu.
      Þegar Fornleifavernd ríkisins veitir leyfi til stað- og tímabundinna
  fornleifarannsókna, sbr. 2. mgr. 6. gr., skal þess gætt að stjórnandi þeirra
hafi tilskilda menntun í fornleifafræði. Skal leyfi vera skriflegt hverju sinni
 og sá sem slíkt leyfi fær hlíta þeim reglum sem Fornleifavernd ríkisins setur
 þar að lútandi, svo sem um skil á rannsóknarskýrslum og birtingu þeirra og um
            skil á gripum sem finnast við rannsóknina, sbr. 18. gr.
     Fornleifavernd ríkisins skal taka afstöðu til fram kominna umsókna um
                rannsóknarleyfi svo fljótt sem við verður komið.
Fornleifavernd ríkisins skal leitast við að bjóða út þær fornleifarannsóknir sem
                     hún telur nauðsynlegar á hverjum tíma.
 16. gr. Óheimil er notkun málmleitartækja eða annars tækjabúnaðar við leit að
          forngripum í jörðu nema með sérstöku leyfi þjóðminjavarðar.
    17. gr. Skylt er að viðhalda á kostnað ríkissjóðs friðlýstum fornleifum.
 18. gr. Forngripir eru lausar fornminjar, einstakir hlutir, 100 ára og eldri.
    Þegar forngripir finnast sem liggja eða legið hafa í jörðu skal finnandi
   tilkynna Fornleifavernd ríkisins fundinn svo fljótt sem við verður komið.
Finnandi skal ekki hagga við fundinum nema nauðsynlegt sé að taka hann eða hluta
hans þegar til umhirðu með því að ella væri hætta á að munir spilltust eða færu
forgörðum. Ákvæði 1. mgr. taka til allra muna sem menn hafa notað eða mannaverk
eru á og einnig til leifa af líkömum manna og dýra sem finnast í fornum haugum,
dysjum eða leiðum. Allir munir, sem grein þessi fjallar um, sem og 15. gr., eru
      eign ríkisins. Skulu þeir varðveittir í Þjóðminjasafni Íslands eða í
hlutaðeigandi byggða- eða minjasafni. Ef upp kemur ágreiningur um hvar varðveita
                    skuli forngripi sker þjóðminjavörður úr.
 19. gr. Finnandi forngrips á rétt á greiðslu að mati Fornleifaverndar ríkisins
  vegna útgjalda sem hann hefur haft vegna fundarins. Nú finnst forngripur úr
   gulli eða silfri, þar á meðal gullpeningar eða silfurpeningar, og skal þá
    Fornleifavernd ríkisins meta málmverð hlutarins og leggja ofan á tíu af
    hundraði. Skal annar helmingur fjárhæðarinnar greiddur finnanda en hinn
landeiganda. Útgjöld samkvæmt grein þessari skulu greidd úr ríkissjóði að fengnu
                          samþykki menntamálaráðherra.

                    V. kafli. Kirkjugripir og minningarmörk.
     20. gr. Forstöðumaður Fornleifaverndar ríkisins ákveður í samráði við
   þjóðminjavörð friðlýsingu og varðveislu kirkjugripa sem varðveittir eru í
kirkjum landsins og hann telur friðunarverða vegna sögulegs eða listræns gildis
  þeirra. Gripir hverrar kirkju sem friðlýstir eru skulu skráðir sérstaklega.
Munir, sem á friðlýsingarskrá eru teknir skv. 1. mgr., eru friðhelgir. Óheimilt
 er að raska þeim eða spilla. Ekki má heldur farga þeim né flytja þá burtu nema
 með leyfi forstöðumanns Fornleifaverndar ríkisins. Forráðamönnum kirkna ber að
                           vernda skráða kirkjugripi.
21. gr. Forstöðumaður Fornleifaverndar ríkisins friðlýsir þá legsteina eða önnur
 minningarmörk í kirkjugörðum sem hann telur rétt að vernda vegna sögulegs eða
                            listræns gildis þeirra.
 Halda skal nákvæmar skrár yfir minningarmörk og skulu minningarmörk í hverjum
 kirkjugarði skráð sérstaklega. Minningarmörk sem tekin eru á friðlýsingarskrá
 eru friðhelg. Óheimilt er að raska þeim eða spilla. Kirkjugarðsstjórnir annast
 vernd skráðra minningarmarka svo sem segir í lögum um kirkjugarða, greftrun og
                           líkbrennslu, nr. 36/1993.
22. gr. Fornleifavernd ríkisins heldur skrár skv. 20. og 21. gr. og lætur þær í
      té sóknarprestum, próföstum og sóknarnefndum sem hlut eiga að máli.
   23. gr. Sé kirkja lögð niður skulu gripir hennar renna til Þjóðminjasafns
      Íslands eða til annarra kirkna að höfðu samráði milli forstöðumanns
Fornleifaverndar ríkisins, þjóðminjavarðar og biskups eða prófasts. Gildir þetta
   jafnt um bændakirkjur sem safnaðarkirkjur. Þjóðminjasafn Íslands skal eiga
           forkaupsrétt að kirkjugripum í einkaeign ef seldir verða.

                          VI. kafli. Fornleifasjóður.
24. gr. Fornleifasjóður hefur það hlutverk að stuðla að varðveislu og rannsóknum
  á fornleifum og forngripum. Menntamálaráðherra skipar fornleifasjóði þriggja
        manna stjórn sem úthlutar úr sjóðnum styrkjum til rannsóknar- og
varðveisluverkefna og ber stjórnin ábyrgð á umsýslu sjóðsins. Menntamálaráðherra
  setur sjóðnum sérstakar úthlutunarreglur. Stjórn fornleifasjóðs skal þannig
 skipuð: Einn samkvæmt tilnefningu Sambands íslenskra sveitarfélaga og tveir án
 tilnefningar og skal annar þeirra vera fornleifafræðingur. Menntamálaráðherra
                     skipar formann úr hópi stjórnarmanna.
                              Tekjur sjóðsins eru:
            1. framlag ríkissjóðs eftir því sem ákveðið er í fjárlögum,
                                 2. önnur framlög.

                           VII. kafli. Almenn ákvæði.
25. gr. Hver sá sem fyrir fjártjóni verður vegna framkvæmda á ákvæðum IV. kafla
laga þessara á rétt á skaðabótum úr ríkissjóði. Ef samkomulag næst ekki um bætur
               skulu þær ákveðnar eftir reglum laga um eignarnám.
26. gr. Ekki ber að greiða stimpilgjöld eða þinglýsingargjöld af skjölum sem út
                   eru gefin vegna framkvæmda á lögum þessum.
27. gr. Brot gegn ákvæðum 10.15. gr., 18. gr., 20. gr. og 21. gr. varða sektum
  til ríkissjóðs nema þyngri refsing liggi við broti skv. [2]177. gr. almennra
                          hegningarlaga, nr. 19/1940.
     28. gr. Fornleifavernd ríkisins skal a.m.k. árlega birta skrár þær sem
                 stofnuninni ber að færa samkvæmt lögum þessum.
29. gr. Ráðherra setur með reglugerð nánari ákvæði um framkvæmd laganna í heild
eða einstakra kafla þeirra. Í reglugerðinni skal m.a. kveða nánar á um samstarf
   Fornleifaverndar ríkisins, Þjóðminjasafns Íslands og húsafriðunarnefndar.
   30. gr. Lög þessi öðlast þegar gildi og koma að fullu til framkvæmda innan
                     þriggja mánaða frá gildistöku þeirra.
    Ákvæði til bráðabirgða. Umboð þjóðminjaráðs og fornleifanefndar samkvæmt
    [3]lögum nr. 88/1989, með síðari breytingum, fellur niður við gildistöku
   laganna. Ný fornleifanefnd skal skipuð innan tveggja mánaða frá gildistöku
                                    laganna.
Leyfi til fornleifarannsókna sem veitt hafa verið fyrir gildistöku laga þessara
                               halda gildi sínu.
    Starfandi þjóðminjavörður gegnir embætti sínu í allt að þrjá mánuði frá
        gildistöku laga þessara eða þar til skipað hefur verið í embætti
 þjóðminjavarðar, sbr. 3. gr., og forstöðumanns Fornleifaverndar ríkisins, sbr.
         6. gr., og skal embætti hans lagt niður frá og með þeim tíma.
  Þeir starfsmenn sem eru fastráðnir hjá Þjóðminjasafni Íslands við gildistöku
 laga þessara skulu halda öllum starfsréttindum sínum óbreyttum, þar með töldum
réttindum sem byggjast á starfs- og þjónustualdri annaðhvort hjá Fornleifavernd
    ríkisins eða hjá Þjóðminjasafni Íslands samkvæmt nánara samkomulagi við
  forstöðumenn stofnananna. Breyting á starfsstöð starfsmannanna sem lög þessi
hafa í för með sér felur því ekki í sér niðurlagningu starfa þeirra í skilningi
      [4]starfsmannalaga, nr. 70/1996, og gilda þau ákvæði því ekki um þá.

References

   Visible links
   1. http://www.althingi.is/dba-bin/lawformpr.pl?lnr=2001107
   2. file://1940019.html#g177
   3. file://1989088.html
   4. file://1996070.html
