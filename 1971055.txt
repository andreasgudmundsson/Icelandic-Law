
   --------------------------------------------------------------------------

                                                         Lög um fiskvinnsluskóla

                             1971 nr. 55 15. apríl

   --------------------------------------------------------------------------

                                   I. kafli.
                                Markmið skólans.
                                     1. gr.
                   Meginhlutverk skólans skal vera að veita fræðslu í vinnslu
                                                                  sjávarafla.
            Í lögum þessum nær orðið fiskur, eitt sér og í samsetningum, yfir
                                 allan fisk og auk þess krabbadýr og skeldýr.

                                     2. gr.
                Skólinn skal útskrifa fiskiðnaðarmenn, fiskvinnslumeistara og
                                                      fisktækna, sbr. 10. gr.
                                        Kennsla skólans skal miða að því, að:

   1.
           fiskiðnaðarmenn hafi öðlast nægilega undirstöðuþekkingu, bóklega
           og verklega, til þess að geta annast almenna verkstjórn,
           gæðaflokkun og stjórn fiskvinnsluvéla;
   2.
           fiskvinnslumeistarar verði, auk þess sem um getur í 1. tölul.,
           færir um að taka að sér eftirlitsstörf, verkþjálfun, einfalda
           vinnuhagræðingu og stjórnun;
   3.
           fisktæknar verði, auk þess sem um getur í 1. og 2. tölul., færir
           um að annast tiltekin rannsókna- og skipulagsstörf, sbr. 4. gr.

                                     3. gr.
           [Skólinn skal halda námskeið fyrir starfsfólk í hinum ýmsu greinum
   fiskiðnaðarins, sem miði að því að veita þeim starfsmönnum fiskiðnaðar, er
         vinna að móttöku og verkun sjávarafla, hagnýta fræðslu um meðferð og
      vinnslu aflans. Námskeið þessi skulu haldin í verstöðvum landsins eftir
      því sem við verður komið. Skólinn skal einnig, þegar þörf krefur, halda
         námskeið til endurmenntunar matsmanna verkaðs sjávarafla, svo og til
                                      þjálfunar og menntunar nýrra matsmanna.
               Fela skal skólanum að hafa námskeið í meðferð sjávarafla fyrir
                                                      nemendur sjómannaskóla.
             Skólinn skal hafa samráð við Framleiðslueftirlit sjávarafurða um
                     námskeiðahald fyrir matsmenn samkvæmt þessari grein.]^1)

   ^1)[2]L. 18/1981, 1. gr.

                                     4. gr.
        Heimilt er að stofna til framhaldsdeilda við skólann, er m.a. veiti
   viðbótarkennslu í sérgreinum fiskiðnaðarins, svo sem niðursuðu, síldar- og
   fiskmjölsframleiðslu o.s.frv., fyrir fiskvinnslumeistara og aðra starfandi
   menn í fiskiðnaðinum, sem fullnægja inntökuskilyrðum, er nánar verði
   kveðið á um í reglugerð.
        Viðbótarnámi þessu er ætlað að tryggja aukna sérhæfingu og skal reynt
   að haga náminu svo, að það auðveldi nemendum aðgang að frekara námi í
   háskóla.

                                   II. kafli.
                        Stjórnun, húsnæði og kostnaður.
                                     5. gr.
        Skólinn skal vera sérstök stofnun undir yfirstjórn
   menntamálaráðuneytisins.

                                     6. gr.
        Skólinn skal staðsettur á Suðvesturlandi. Auk þess skal stofnaður
   fiskvinnsluskóli í Vestmannaeyjum, sem útskrifi fiskiðnaðarmenn og
   fiskvinnslumeistara skv. 1. og 2. tölul. 2. gr., og skal námi við skólann
   skipt í 3 deildir, sbr. 1.3. tölul. 10. gr.
        Á árunum 19721975 skal enn fremur undirbúa stofnun fiskvinnsluskóla
   1. og 2. stigs á Suðurnesjum, Akranesi og í stærstu fiskiðnaðarstöðum í
   öðrum landshlutum.
        Heimilt skal, að fengnu samþykki ráðuneytisins, að setja á stofn
   framhaldsdeildir við skólana utan Reykjavíkur, sbr. 4. gr., þegar skilyrði
   eru fyrir hendi.
        Ráðuneytið skipar hverjum skóla þriggja manna skólanefnd til fjögurra
   ára í senn. Skal einn þeirra tilnefndur af Rannsóknastofnun
   fiskiðnaðarins, annar af samtökum fiskiðnaðarins á hverjum stað, en hinn
   þriðja skipar ráðuneytið án tilnefningar, og skal hann vera formaður
   nefndarinnar.
        Varamenn skulu skipaðir á sama hátt.
        Lög þessi gilda um fiskvinnsluskóla utan Reykjavíkur, að því er
   varðar greiðslu kostnaðar og annað, sem við getur átt að dómi
   ráðuneytisins og afmarkað skal í reglugerð.

                                     7. gr.
        [Menntamálaráðherra skipar sjö manna skólanefnd með þessum hætti:

           Einn nefndarmanna skal skipaður eftir tilnefningu Fiskifélags
           Íslands, einn eftir tilnefningu Rannsóknastofnunar fiskiðnaðarins,
           einn eftir tilnefningu Fiskiðnar, fagfélags fiskiðnaðarins, einn
           eftir tilnefningu Fiskmatsmannafélags Íslands og einn úr hópi
           reglulegra nemenda skólans. Tveir nefndarmenn skulu skipaðir án
           tilnefningar, annar skal vera frá Framleiðslueftirliti
           sjávarafurða, hinn úr röðum framleiðenda.

        Sjö varamenn skulu skipaðir með sama hætti.
        Ráðherra skipar formann.
        Tilnefning nemendafulltrúa gildir til eins árs, en hinna til fjögurra
   ára.]^1)

   ^1)[3]L. 18/1981, 2. gr.

                                     8. gr.
        Stefnt skal að því, að skólinn geti sem fyrst fengið eigið húsnæði
   til starfsemi sinnar, og skal þar vera aðstaða til bóklegrar og verklegrar
   kennslu, svo og heimavist.

                                     9. gr.
        Stofn- og rekstrarkostnaður skólans skal greiddur úr ríkissjóði og
   kennsla veitt ókeypis.

                                  III. kafli.
                     Nám, próf, inntökuskilyrði, námsefni.
                                    10. gr.
        Námi í skólanum skal skipt í þrjár deildir, auk framhaldsdeildar, sem
   heimilt verði að starfrækja, sbr. 4. gr. Heildarnámstími í hverri deild
   skal vera sem næst 11 mánuðir, og skiptist námið í skólanám, bóklegt og
   verklegt, og verklega þjálfun, sem skólinn skipuleggur á vinnustöðum.
   Deildirnar eru þessar:

   1.
           undirbúningsdeild;
   2.
           fiskiðndeild;
   3.
           meistaradeild;
   4.
           framhaldsdeild.

        Af námstímanum skal 60% varið til skólanáms að jafnaði í
   undirbúningsdeild og fiskiðndeild, en afganginum til verklegrar þjálfunar.
   Í fisktæknideild og framhaldsdeild skal sem næst 80% tímans varið til
   skólanáms, en um 20% til verklegrar þjálfunar. Nánar skal kveðið á um
   skiptingu námstímans í reglugerð.
        [Til þess að öðlast starfsréttindi sem fiskiðnaðarmaður skal nemandi
   hafa staðist próf upp úr fiskiðndeild og auk þess lokið 9 mánaða
   skipulagðri starfsþjálfun, sem lýkur með prófi eða sérstöku verkefni.
   Varðandi saltfisk, skreið og saltsíld skal fara fram sérstakt verklegt
   próf, sem geti sýnt alhliða þekkingu á meðferð og mati afurðanna í samræmi
   við þarfir markaðslandanna, sbr. 11. gr. Setja skal með reglugerð nánari
   ákvæði um efni og framkvæmd þessara verklegu prófa.]^1)
        Úr meistaradeild útskrifast fiskvinnslumeistarar. Starfsréttindi
   þeirra skulu háð því, að þeir hafi hlotið a.m.k. tveggja ára viðurkennda
   starfsreynslu á viðeigandi vinnustað að loknu námi í fiskiðndeild.
        Heimilt er að veita nemendum, sem útskrifast úr framhaldsdeild,
   titilinn fisktæknir, enda hafi þeir áður öðlast starfsréttindi sem
   fiskiðnaðarmenn.

   ^1)[4]L. 18/1981, 3. gr.

                                    11. gr.
        Próf skulu haldin í lok allra bóknámsáfanga og í lok 11 mánaða
   starfsþjálfunaráfanga að loknu námi í fiskiðndeild. Jafnan skal ákveðins
   námsárangurs krafist, til þess að nemandi teljist hafa lokið námi hverrar
   deildar eða öðlast rétt til að hefja nám í næstu deild.
        Nánari ákvæði um próf og einkunnagjöf skulu sett í reglugerð.

                                    12. gr.
        Inntökuskilyrði skulu vera þessi:

   1.
           Til að hefja nám í undirbúningsdeild skal nemandi hafa staðist
           gagnfræðapróf eða landspróf miðskóla ellegar aflað sér á annan
           hátt hliðstæðrar, bóklegrar menntunar. Innan takmarka, sem
           skólanefnd setur, skal skólastjóra heimilt að veita undanþágu frá
           þessu inntökuskilyrði. Skal þessi heimild einkum notuð til að
           veita fólki, sem starfað hefur í fiskiðnaði, rétt til skólavistar.
   2.
           Til að hefja nám í fiskiðndeild skal nemandi hafa lokið námi í
           undirbúningsdeild, fiskimannadeild stýrimannaskóla eða staðist
           próf í samræmi við ákvæði 15. gr. og jafnframt fengið a.m.k.
           þriggja mánaða verklega þjálfun, eftir að hann varð 15 ára gamall.
   3.
           Til að hefja nám í meistaradeild skal nemandi hafa lokið
           fiskiðndeild.
   4.
           Um nám í framhaldsdeild fer eftir ákvæðum 4. gr.

                                    13. gr.
        Helstu bóklegar námsgreinar skulu vera: fiskvinnslufræði, vél- og
   teiknifræði, vinnuhagræðing, framleiðslufræði og verkstjórn, gæðaeftirlit
   og tölfræði, markaðsfræði, rekstrarbókhald, lög og reglur um fiskvinnslu
   og fiskmat, haflíffræði, efnafræði, lífefnafræði, gerlafræði og hreinlæti,
   eðlisfræði, stærðfræði, íslenska, svo og rannsóknastofustörf, m.a. í
   efnafræði, lífefnafræði, gerlafræði og eðlisfræði.
        Heimilt er að bæta við námsgreinum, ef skólanefnd telur ástæðu til.

                                    14. gr.
        Helstu verklegar námsgreinar skulu vera: meðferð á nýjum fiski, ísun,
   flökun, frysting, söltun, flatning, síldarsöltun, hersla, reyking,
   niðursuða, framleiðsla fiskrétta, lifrarbræðsla, fiskmjölsframleiðsla,
   hvalvinnsla, fiskmat, vinnuhagræðing, meðferð og notkun fiskvinnsluvéla,
   svo og aðrar námsgreinar, sem skólanefnd telur ástæðu til að kenna.

                                    15. gr.
        Verði stofnað til eins árs matvælakjörsviðs í framhaldsdeildum, er
   taka við nemendum að loknu gagnfræðaprófi eða landsprófi miðskóla, skulu
   nemendur, sem staðist hafa próf á því kjörsviði, öðlast rétt til inngöngu
   í fiskiðndeild, sbr. 12. gr., 2. tölul., samkvæmt nánari ákvörðun, er sett
   verði í reglugerð. Við útskrift úr fiskiðndeild skal þess gætt, að þessir
   nemendur hafi fullnægt námsskrá skólans varðandi verklega þjálfun.

                                    16. gr.
        Nánari ákvæði um starfsemi skólans skulu sett í reglugerð.

                                   IV. kafli.
                              Gildistaka laganna.
                                    17. gr.
        Lög þessi öðlast þegar gildi ...

References

   Visible links
   1. http://www.althingi.is/dba-bin/lawformpr.pl?lnr=1971055
   2. file:///altext/stjtnr.html#1981018?g1
   3. file:///altext/stjtnr.html#1981018?g2
   4. file:///altext/stjtnr.html#1981018?g3
