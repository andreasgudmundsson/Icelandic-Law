
   --------------------------------------------------------------------------

                                   Útvarpslög

                              2000 nr. 53 17. maí

   --------------------------------------------------------------------------

                           I. kafli. Skilgreiningar.
                             1. gr. Skilgreiningar.
      Í lögum þessum hafa eftirfarandi hugtök þá merkingu sem hér greinir:
    a. Með útvarpi, hljóðvarpi eða sjónvarpi, er átt við hvers konar útsendingu
   dagskrárefnis innan íslenskrar lögsögu sem ætluð er almenningi til beinnar
   móttöku og dreift er með rafsegulöldum, hvort heldur er í tali, tónum eða
 myndum, um þráð eða þráðlaust, hvort heldur sem útsendingin er læst eða ólæst.
    b. Útvarpsstöð er sá aðili, einstaklingur eða lögaðili, sem leyfi hefur til
 útvarps, annast og ber ábyrgð á samsetningu útvarpsdagskrár í skilningi a- og
     c-liða, sendir hana út eða lætur annan aðila annast útsendingu hennar.
          c. Útvarpsdagskrá er heildarsamsetning dagskrárliða í útvarpi.
   d. Auglýsing er hvers konar tilkynning sem útvarpað er gegn endurgjaldi eða í
     eigin þágu útvarpsstöðvar og felur í sér kynningu á vöru eða þjónustu.
     e. Dulin auglýsing er sýning eða önnur kynning í máli eða myndum á vöru,
þjónustu, vörumerki eða starfsemi aðila er framleiðir vöru eða veitir þjónustu í
útvarpsdagskrám utan afmarkaðra auglýsingatíma sé slík sýning til þess ætluð af
 hálfu útvarpsstöðvar að þjóna auglýsingamarkmiðum og villa um fyrir notendum.
       f. Kostun er hvers konar fémætt framlag lögaðila eða einstaklinga til
framleiðslu eða útsendingar dagskrárliða í útvarpi, með það fyrir augum að vekja
          athygli á nafni sínu, vörumerki, ímynd, starfsemi eða vörum.
    g. Fjarsala er beint tilboð sem sjónvarpað er til almennings með það í huga
  að bjóða fram vöru og þjónustu gegn greiðslu. Fjarsala tekur hér einnig til
        fasteigna og þeirra réttinda og skyldna sem um slík kaup gilda.
   h. Læst útsending er hljóðvarps- eða sjónvarpsútsending ætluð almenningi þar
sem hljóð- eða myndmerkjum hefur verið breytt í því skyni að veita einungis þeim
       aðgang að útsendingunni sem greitt hafa fyrir hana (áskrifendum).
   i. Myndlykill er búnaður sem einum sér eða með öðrum búnaði er ætlað að veita
                    aðgang að innihaldi læstrar útsendingar.

                              II. kafli. Lögsaga.
                     2. gr. Lögsaga yfir sjónvarpsstöðvum.
Lögin gilda um útsendingar á sjónvarpsdagskrám ef sendingu verður náð á Íslandi
 og/eða í einhverjum öðrum þeim ríkjum sem bundin eru af samningnum um Evrópska
efnahagssvæðið (EES-ríkjum), sbr. [2]lög nr. 2/1993, með síðari breytingum, og
                         sú sjónvarpsstöð sem í hlut á:
           a. hefur staðfestu á Íslandi samkvæmt skilgreiningu 3. mgr.,
    b. hefur hvorki staðfestu á Íslandi né í öðru EES-ríki en notar senditíðni
                     sem úthlutað hefur verið hér á landi,
   c. hefur hvorki staðfestu á Íslandi né í öðru EES-ríki, notar ekki senditíðni
       sem úthlutað hefur verið hér á landi eða í öðru EES-ríki en notar
            gervitunglaflutningsgetu sem tilheyrir íslenskum aðila,
   d. hefur hvorki staðfestu á Íslandi né í öðru EES-ríki, notar ekki senditíðni
      sem úthlutað hefur verið hér á landi eða í öðru EES-ríki, notar ekki
 gervitunglaflutningsgetu sem heyrir undir Ísland eða aðila í öðru EES-ríki en
             notar gervitunglajarðstöð sem staðsett er hér á landi,
   e. hefur hvorki staðfestu á Íslandi né í öðru EES-ríki, notar ekki senditíðni
      sem úthlutað hefur verið hér á landi eða í öðru EES-ríki, notar ekki
    gervitunglaflutningsgetu sem tilheyrir íslenskum aðila eða aðila í öðru
EES-ríki, notar ekki gervitunglajarðstöð sem staðsett er hér á landi eða í öðru
   EES-ríki en telst hafa staðfestu á Íslandi samkvæmt ákvæðum samningsins um
  Evrópska efnahagssvæðið, sbr. sérstaklega 2. kafla III. hluta samningsins um
                                 staðfesturétt.
  Enn fremur taka lögin til hvers þess aðila sem hefur öðlast staðfestu í öðru
   EES-ríki með það að markmiði að fara á svig við íslensk lög, enda beinist
            starfsemin aðallega að Íslendingum og íslenskum markaði.
 Sjónvarpsstöð telst hafa staðfestu á Íslandi samkvæmt lögum þessum, sbr. a-lið
                       1. mgr., í eftirfarandi tilvikum:
    a. Ef sjónvarpsstöðin hefur aðalskrifstofu sína á Íslandi og ákvarðanir um
                      dagskrárefni eru teknar hér á landi.
    b. Ef sjónvarpsstöðin hefur aðalskrifstofu sína á Íslandi, en ákvarðanir um
dagskrárefni eru teknar í öðru EES-ríki, telst stöðin hafa staðfestu hér á landi
 ef verulegur hluti starfsliðs við sjónvarpsútsendingar starfar hér á landi. Þó
  að verulegur hluti starfsliðs við sjónvarpsútsendingar starfi einnig í öðru
  EES-ríki telst stöðin hafa staðfestu hér á landi ef aðalskrifstofa hennar er
hér. Þó að verulegur hluti starfsliðs við sjónvarpsútsendingar starfi hvorki hér
á landi né í öðru EES-ríki telst stöðin hafa staðfestu hér á landi ef hún hefur
   hafið útsendingar samkvæmt útvarpsleyfi sem veitt var með stoð í íslenskum
    lögum, enda hafi stöðin haldið stöðugum og virkum tengslum við íslenskt
                                  efnahagslíf.
     c. Ef sjónvarpsstöð hefur aðalskrifstofu sína á Íslandi, en ákvarðanir um
 dagskrárefni eru teknar utan EES-ríkja, eða öfugt, telst stöðin hafa staðfestu
         hér á landi að því tilskildu að verulegur hluti starfsliðs við
                    sjónvarpsútsendingar starfi hér á landi.
                     3. gr. Lögsaga yfir hljóðvarpsstöðvum.
   Lög þessi gilda um allar hljóðvarpssendingar aðila sem nota senditíðni sem
  íslensk stjórnvöld hafa úthlutað eða dreifikerfi sem staðsett er á Íslandi.
                   4. gr. Útsendingar sem lögin ná ekki til.
 Ákvæði þessara laga ná ekki til dreifingar útvarpsdagskrár eða útsendinga sem
 eingöngu eru ætlaðar þröngum hópi og takmarkast við byggingar eða húsakynni á
    samfelldri lóð, svo sem einstök íbúðarhús, sjúkrahús, gistihús, skóla og
                                  verksmiðjur.
      5. gr. Tímabundin stöðvun á endursendingum sjónvarps frá EES-ríkjum.
Þrátt fyrir ákvæði 2. gr. og skyldu íslenska ríkisins til þess að tryggja frelsi
til móttöku á sjónvarpsútsendingum frá öðrum EES-ríkjum getur útvarpsréttarnefnd
   stöðvað tímabundið sjónvarpsútsendingar frá öðrum EES-ríkjum að uppfylltum
                            eftirgreindum skilyrðum:
    a. útsendingin brýtur ljóslega, verulega og alvarlega gegn ákvæðum 14. gr.
    laga þessara eða telst að öðru leyti geta haft alvarleg skaðleg áhrif á
  líkamlegan, andlegan eða siðferðilegan þroska barna, einkum dagskrárefni sem
felur í sér klám eða tilefnislaust ofbeldi, eða útsending telst geta kynt undir
      hatri á grundvelli kynþáttar, kynferðis, trúarskoðana eða þjóðernis;
        b. sjónvarpsstöðin, sem í hlut á, hefur að minnsta kosti tvívegis á
              síðastliðnum 12 mánuðum brotið gegn ákvæðum a-liðar;
   c. útvarpsréttarnefnd hefur tilkynnt sjónvarpsstöðinni, og íslensk stjórnvöld
  hafa tilkynnt Eftirlitsstofnun EFTA eða framkvæmdastjórn Evrópusambandsins,
eftir því sem við á, skriflega um meint brot og þær ráðstafanir sem þau hyggjast
             grípa til ef um verður að ræða endurtekningu á broti;
    d. samráð við útsendingarríki og Eftirlitsstofnun EFTA eða framkvæmdastjórn
 Evrópusambandsins, eftir því sem við á, hefur ekki leitt til lausnar innan 15
         daga frá tilkynningu skv. c-lið og framhald er á meintu broti.

                         III. kafli. Leyfi til útvarps.
                           6. gr. Leyfi til útvarps.
 Til útvarps, sem á uppruna sinn hér á landi, þarf leyfi útvarpsréttarnefndar,
     nema annað sé sérstaklega ákveðið í lögum, sbr. lög um Ríkisútvarpið.
  Útvarpsréttarnefnd skipa sjö menn. Skulu þeir, ásamt jafnmörgum varamönnum,
   kosnir hlutfallskosningu á Alþingi til fjögurra ára. Nefndin kýs sér sjálf
                  formann og varaformann úr hópi nefndarmanna.
 Útvarpsréttarnefnd getur veitt lögaðilum og einstaklingum tímabundið leyfi til
    útvarps. Leyfi til hljóðvarps má lengst veita til fimm ára í senn en til
 sjónvarps lengst til sjö ára í senn. Nánari ákvæði um gildistíma útvarpsleyfa
     skulu sett í reglugerð. Heimilt er að binda leyfi við afmörkuð svæði.
     Leyfi til útvarps hér á landi er háð eftirfarandi almennum skilyrðum:
    a. Leyfishafi skal hafa staðfestu í EES-ríki. Um heimild erlends aðila utan
    EES-ríkis eða íslensks lögaðila, sem slíkur aðili á hlut í, til að reka
       útvarpsstöðvar fer samkvæmt lögum um fjárfestingu erlendra aðila í
                                atvinnurekstri.
         b. Póst- og fjarskiptastofnun úthlutar senditíðnum í samræmi við
   alþjóðasamþykktir til þeirra sem fengið hafa leyfi til útvarps, og skal þá
        kveðið á um tæknilega eiginleika í samræmi við settar reglur og
 alþjóðasamþykktir, svo sem um tíðni og útgeislað afl. Viðstöðulaust, óstytt og
  óbreytt endurvarp heildardagskrár erlendra sjónvarpsstöðva skal einvörðungu
                 heimilað um þráð og/eða þráðlaust um örbylgju.
        c. Útvarpsstöðvar skulu gera útvarpsréttarnefnd grein fyrir þeirri
  dagskrárstefnu sem fyrirhuguð er, svo og fyrirhugaðri grundvallarbreytingu á
                             áður kynntri dagskrá.
   d. Áður en útvarpsstöð tekur til starfa skulu fyrirsvarsmenn hennar tilkynna
 útvarpsréttarnefnd hver sé útvarpsstjóri er beri ábyrgð á útvarpsefni skv. IX.
 kafla laga þessara. Breyting í þeim efnum skal og tilkynnt útvarpsréttarnefnd.
    e. Áður en útvarpsstöð tekur til starfa skulu fyrirsvarmenn hennar tilkynna
                 útvarpsréttarnefnd hvert sé kallmerki hennar.
   f. Rekstri, bókhaldi og fjárreiðum útvarpsstöðvar skal haldið aðgreindum frá
öðrum rekstri og fjárreiðum útvarpsleyfishafa. Útvarpsréttarnefnd getur krafist
 upplýsinga úr bókhaldi og reikningum útvarpsstöðvar, ef þess er talin þörf, um
 hvort laga- eða reglugerðarákvæði eða leyfisskilmálar hafi verið brotnir. Skal
   sérstakur trúnaðarmaður nefndarinnar annast öflun og könnun slíkra gagna í
 umboði nefndarinnar. Nefndarmenn, starfsmenn og trúnaðarmenn nefndarinnar eru
             bundnir þagnarskyldu um allt það sem leynt á að fara.
      g. Hafi útvarpsstöð ekki hafið útvarp innan átta mánaða frá dagsetningu
 leyfis útvarpsréttarnefndar fellur leyfið sjálfkrafa niður. Sé útvarpsrekstri
     hætt og hann eigi hafinn á ný innan fjögurra mánaða telst útvarpsleyfi
                            sjálfkrafa niður fallið.
   h. Leyfi til útvarps verður ekki framselt, leigt eða flutt með nokkrum öðrum
   hætti til annars aðila. Nú er bú leyfishafa tekið til gjaldþrotaskipta, og
                    fellur þá leyfið þegar í stað úr gildi.
Útvarpsréttarnefnd fylgist með því að reglum samkvæmt útvarpsleyfum sé fylgt og
 hefur að öðru leyti eftirlit með framkvæmd laga þessara, þar á meðal eftirlit
 með öllum útvarpsútsendingum er lúta íslenskri lögsögu skv. 2. og 3. gr. laga
  þessara. Útvarpsréttarnefnd getur áskilið að faggilt skoðunarstofa staðfesti
skýrslur sjónvarpsstöðva um útsendingu á evrópsku dagskrárefni skv. 7. gr. og um
 sýningu efnis sem framleitt er af sjálfstæðum framleiðendum, sbr.10. gr. Póst-
   og fjarskiptastofnun hefur eftirlit með tæknilegum eiginleikum útsendinga.
 Ákvarðanir útvarpsréttarnefndar samkvæmt lögum þessum eru fullnaðarúrlausnir á
                 stjórnsýslusviði og sæta ekki stjórnsýslukæru.
      Kostnaður við starfsemi útvarpsréttarnefndar greiðist úr ríkissjóði.

                       IV. kafli. Skyldur útvarpsstöðva.
                            7. gr. Dagskrárframboð.
 Útvarpsstöðvar skulu stuðla að almennri menningarþróun og efla íslenska tungu.
 Þó skal heimilt, ef sérstaklega stendur á, að veita leyfi til útvarps á öðrum
                            tungumálum en íslensku.
Sjónvarpsstöðvar skulu kosta kapps um að meiri hluta útsendingartíma sé varið í
íslenskt dagskrárefni og annað dagskrárefni frá Evrópu. Með útsendingartíma er í
þessu sambandi átt við heildarútsendingartíma sjónvarpsstöðva að frádregnum þeim
       tíma sem varið er til frétta, íþróttaviðburða, leikja, auglýsinga,
                        textavarpsþjónustu og fjarsölu.
    Í reglugerð^1) skal það nánar skilgreint hvað telst vera evrópskt efni.
                                 ^1)Rg. 911/2000.
                        8. gr. Tal og texti á íslensku.
 Efni á erlendu máli, sem sýnt er á sjónvarpsstöð, skal jafnan fylgja íslenskt
  tal eða texti á íslensku eftir því sem við á hverju sinni. Það á þó ekki við
   þegar fluttir eru erlendir söngtextar eða þegar dreift er viðstöðulaust um
 gervitungl og móttökustöð fréttum eða fréttatengdu efni sem sýnir að verulegu
  leyti atburði sem gerast í sömu andrá. Við þær aðstæður skal sjónvarpsstöð,
 eftir því sem kostur er, láta fylgja endursögn eða kynningu á íslensku á þeim
atburðum sem orðið hafa. Skal lögð áhersla á að allt tal og texti sé á lýtalausu
                                 íslensku máli.
Ákvæði greinar þessarar eiga ekki við þegar um er að ræða endurvarp frá erlendum
sjónvarpsstöðvum, enda sé um að ræða viðstöðulaust, óstytt og óbreytt endurvarp
  heildardagskrár sjónvarpsstöðva. Þau eiga ekki heldur við þegar útvarpsstöð
 hefur fengið leyfi til útvarps á öðrum tungumálum en íslensku, sbr. 1. mgr. 7.
                                      gr.
                    9. gr. Lýðræðislegar grundvallarreglur.
      Útvarpsstöðvar skulu í öllu starfi sínu halda í heiðri lýðræðislegar
 grundvallarreglur. Þeim ber að virða tjáningarfrelsi og stuðla að því að fram
    komi í dagskrá rök fyrir mismunandi skoðunum í umdeildum málum. Þó skal
 útvarpsstöð, sem fengið hefur útvarpsleyfi í þeim yfirlýsta tilgangi að beita
  sér fyrir tilteknum málstað, vera óskylt að flytja dagskrárefni sem gengur í
                        berhögg við stefnu stöðvarinnar.
              10. gr. Dagskrárefni frá sjálfstæðum framleiðendum.
  Sjónvarpsstöðvar skulu, eftir því sem unnt er, sjá til þess að minnst 10% af
  útsendingartíma, sbr. 2. mgr. 7. gr., á ári hverju eða minnst 10% af árlegu
    dagskrárfé sé varið til evrópskra verka sem framleidd eru af sjálfstæðum
  framleiðendum. Sjónvarpsstöðvar skulu leggja áherslu á að svo stór hluti af
verkum sjálfstæðra framleiðenda sem unnt er sé sýndur innan fimm ára frá því að
                               gerð þeirra lauk.
     Í reglugerð skal það nánar skilgreint hverjir teljast vera sjálfstæðir
                     framleiðendur samkvæmt þessari grein.
                            11. gr. Andsvarsréttur.
Þeir aðilar, einstaklingar, félög eða stofnanir, sem telja að lögmætir hagsmunir
 þeirra, einkum orðspor og mannorð, hafi beðið tjón af því að rangt hafi verið
  farið með staðreyndir í útvarpsdagskrá, hafa rétt til andsvara á viðkomandi
   útvarpsstöð eða til annarra jafngildra úrræða. Andsvör skulu send út innan
  hæfilegs tíma frá því að rök voru færð fyrir beiðninni og á þeim tíma og með
          þeim hætti sem hæfir þeirri útsendingu er beiðnin tekur til.
                       12. gr. Kærur vegna 9. og 11. gr.
   Telji einhverjir að útvarpsstöð hafi ekki uppfyllt skilyrði 9. og 11. gr.
   gagnvart þeim og þeim er synjað um að koma sjónarmiðum sínum á framfæri í
     dagskrá á þann hátt sem þeir vilja við una geta þeir lagt málið fyrir
  útvarpsréttarnefnd. Nefndin skal þá, eins fljótt og við verður komið, fella
         úrskurð um kæruefni, og er sá úrskurður bindandi fyrir aðila.
                      13. gr. Skyldur vegna almannaheilla.
      Skylt er útvarpsstöð að láta lesa endurgjaldslaust tilkynningar frá
  almannavörnum, löggæslu, slysavarnafélögum eða hjálparsveitum og gera hlé á
            dagskrá ef brýna nauðsyn ber til og almannaheill krefst.
                    14. gr. Vernd barna gegn óheimilu efni.
Sjónvarpsstöðvum er óheimilt að senda út dagskrárefni, þar á meðal auglýsingar,
sem gæti haft alvarleg skaðvænleg áhrif á líkamlegan, andlegan eða siðferðilegan
    þroska barna, einkum og sér í lagi dagskrárefni sem felur í sér klám eða
     tilefnislaust ofbeldi, á þeim dagskrártíma sem hætta er á að börn sjái
                                viðkomandi efni.
  Dagskrárefni, sem ekki er talið við hæfi barna, sbr. 1. mgr., skal jafnframt
einungis sýnt á þann hátt að tryggt sé með tæknilegum ráðstöfunum að börn á því
   svæði er útsendingin nær til muni ekki að öðru jöfnu heyra eða sjá slíkar
 útsendingar. Þegar slíkt dagskrárefni er sent út skal fara á undan því munnleg
  viðvörun eða það auðkennt með sjónrænu merki allan þann tíma sem útsendingin
                                 stendur yfir.
          Ráðherra setur nánari reglur um framkvæmd þessarar greinar.

                     V. kafli. Tekjustofnar útvarpsstöðva.
                             15. gr. Tekjustofnar.
   Útvarpsstöðvum er heimilt að afla tekna með afnotagjaldi, áskriftargjaldi,
 auglýsingum, fjarsöluinnskotum, kostun og sölu eða leigu á vörum sem tengjast
                              dagskrárefni þeirra.

                  VI. kafli. Auglýsingar, fjarsala og kostun.
                         16. gr. Almennar meginreglur.
 Auglýsingar skulu vera auðþekkjanlegar sem slíkar og vera skýrt afmarkaðar frá
öðru dagskrárefni með myndskilti eða hljóðmerki. Sama gildir um fjarsöluinnskot.
         Duldar auglýsingar eru bannaðar, sem og dulin fjarsöluinnskot.
  Í auglýsingum og fjarsöluinnskotum skal ekki beita tækni til að hafa áhrif á
                    fólk neðan marka meðvitaðrar skynjunar.
              17. gr. Tímar fyrir auglýsingar og fjarsöluinnskot.
 Almennt skulu auglýsingar fluttar í sérstökum almennum auglýsingatímum á milli
               dagskrárliða. Sama skal gilda um fjarsöluinnskot.
         Einstök auglýsinga- og fjarsöluinnskot skulu ekki leyfð nema í
                            undantekningartilvikum.
Þrátt fyrir ákvæði 1. mgr. skal vera heimilt að rjúfa einstaka dagskrárliði með
    auglýsingatíma og fjarsöluinnskotum, enda leiði það ekki til afbökunar á
  dagskrárefni eða verulegrar röskunar á samfelldum flutningi eða skerði rétt
                          rétthafa, svo sem hér segir:
        a. Útsendingu dagskrárliða sem samsettir eru úr sjálfstæðum þáttum,
 íþróttadagskrár eða sambærilega dagskrárliði, sem svipaðir eru að uppbyggingu,
   er heimilt að rjúfa með auglýsingatíma og fjarsöluinnskotum á þann veg að
auglýsingum og fjarsöluinnskotum sé aðeins skotið inn á milli þátta eða í hléum.
   b. Útsendingu kvikmynda, þar á meðal kvikmynda sem gerðar eru fyrir sjónvarp
   og eru lengri en 45 mínútur í dagskrá, má rjúfa einu sinni fyrir hvert 45
 mínútna tímaskeið með auglýsingatíma eða fjarsöluinnskoti. Heimilt er að rjúfa
 útsendingu öðru sinni ef sýningartími er meira en 20 mínútum lengri en tvö eða
                       fleiri full 45 mínútna tímaskeið.
   c. Ef dagskrárliðir, aðrir en þeir sem fjallað er um í a-lið, eru rofnir með
      auglýsingum eða fjarsöluinnskotum skulu líða a.m.k. 20 mínútur milli
                       auglýsingahléa í sama dagskrárlið.
   Óheimilt er að skjóta auglýsingum eða fjarsöluinnskotum inn í útsendingu á
guðsþjónustu eða trúarlegri dagskrá, fréttum eða fréttatengdum dagskrárliðum eða
dagskrá fyrir börn. Þó er heimilt að rjúfa fréttatengda dagskrárliði ef þeir eru
                             lengri en 30 mínútur.
               18. gr. Takmarkanir á auglýsingatíma í sjónvarpi.
  Í sjónvarpsdagskrám skal hlutfall auglýsingatíma ekki fara yfir 15% daglegs
       útsendingartíma. Þó má auka þetta hlutfall í 20% ef með eru talin
  fjarsöluinnskot að undanskildum fjarsöluþáttum í skilningi 19. gr. Hlutfall
  auglýsinga og fjarsöluinnskota innan tiltekins klukkutímaskeiðs má ekki fara
   yfir 20%. Hvað þessa grein varðar telst eftirfarandi ekki til auglýsinga:
   a. Tilkynningar frá sjónvarpsstöð í tengslum við dagskrárefni hennar sjálfrar
                og stoðframleiðslu sem leiðir beint af því efni.
     b. Tilkynningar um opinbera þjónustu og hjálparbeiðnir líknarstofnana sem
                          birtar eru endurgjaldslaust.
                      19. gr. Sérákvæði um fjarsöluþætti.
   Um fjarsöluþætti í dagskrám sem ekki eru eingöngu helgaðar fjarsölu gilda
                              eftirfarandi ákvæði:
          a. Þeir skulu standa yfir í að minnsta kosti 15 mínútur órofið.
    b. Slíkir þættir mega ekki vera fleiri en átta á degi hverjum. Heildarlengd
 þeirra má ekki vera meiri en þrjár klukkustundir á dag. Þeir skulu vera skýrt
          auðkenndir sem fjarsöluþættir með hljóðmerkjum og sjónrænt.
  Öll ákvæði laga þessara gilda eftir því sem við á og að breyttu breytanda um
sjónvarpsdagskrár sem eingöngu eru helgaðar fjarsölu. Auglýsingar eru leyfðar í
slíkum dagskrám innan þeirra daglegu marka sem tiltekin eru í 18. gr., þó þannig
                        að a- og b-liðir eiga ekki við.
 Ákvæði laga um húsgöngu- og fjarsölusamninga skulu gilda um fjarsölu samkvæmt
                       lögum þessum eftir því sem við á.
              20. gr. Vernd barna gegn ótilhlýðilegum auglýsingum.
   Útvarpsauglýsingar skulu þannig gerðar og fluttar að þær valdi ekki börnum
   siðferðilegum eða líkamlegum skaða. Í útvarpsauglýsingum er óleyfilegt að:
     a. hvetja börn til þess að kaupa vöru eða þjónustu með því að notfæra sér
                       reynsluleysi þeirra eða trúgirni,
    b. hvetja börn til þess að telja foreldra sína eða aðra á að kaupa vöru eða
                            þjónustu sem auglýst er,
      c. notfæra sér það sérstaka trúnaðartraust sem börn bera til foreldra,
                          kennara eða annars fólks eða
              d. sýna börn að tilefnislausu við hættulegar aðstæður.
 Ákvæði 1. mgr. gilda einnig um fjarsöluþætti. Í slíkum þáttum er óleyfilegt að
  hvetja börn til þess að gera samninga um kaup eða leigu á vöru eða þjónustu.
                                21. gr. Kostun.
  Heimilt er útvarpsstöð að afla kostunar við gerð einstakra dagskrárliða, svo
   framarlega sem kostandi hefur ekki áhrif á innihald eða efnistök við gerð
   kostaðs dagskrárliðar og raskar ekki ábyrgð og ritstjórnarlegu sjálfstæði
                                útvarpsstöðvar.
          Óheimilt er að kosta fréttaútsendingar og fréttatengt efni.
 Nú er dagskrárliður kostaður og má þá efni hans ekki fela í sér hvatningu til
kaupa eða leigu á vörum eða þjónustu kostanda eða annars aðila, t.d. með því að
auglýsa slíka vöru eða þjónustu sérstaklega. Heimilt er að ákveða með reglugerð
 að sérstakar reglur skuli gilda um dagskrárliði sem kostaðir eru af góðgerðar-
                               eða líknarfélögum.
Kostaðar útvarpsdagskrár skulu vera ljóslega auðkenndar sem slíkar með kynningu,
         nafni og/eða vörumerki kostanda í upphafi og/eða lok dagskrár.
  Óheimilt er að aðrir aðilar en sá sem leyfi hefur til útvarpsrekstrar kosti
       almenna dagskrárgerð þótt ekki gildi það um einstaka dagskrárliði.
Útvarpsdagskrár mega ekki vera kostaðar af aðilum sem bannað er að auglýsa vöru
sína eða þjónustu. Þó er framleiðendum og söluaðilum lyfja heimilt að kynna nafn
  eða ímynd fyrirtækis síns með kostun útvarpsdagskrár, án þess þó að um sé að
     ræða kynningu á einstökum lyfjategundum eða læknisfræðilegri meðferð.

               VII. kafli. Aðgangur að almennum fjarskiptanetum.
                 22. gr. Aðgangur að almennum fjarskiptanetum.
Nú óskar útvarpsstöð að fá aðgang að kapalkerfi eða öðru almennu fjarskiptaneti
sem hagnýtt er til útvarpssendinga, þar á meðal breiðbandi, og skal þá fara með
       málið svo sem fyrir er mælt í fjarskiptalögum og lögum um Póst- og
             fjarskiptastofnun, hvort tveggja eftir því sem við á.
 Ef þurfa þykir er heimilt í reglugerð að mæla fyrir um takmörkun á fjölda rása
sem útvarpsstöðvar í eigu sömu eða tengdra aðila fá til afnota í framangreindum
                               fjarskiptavirkjum.

                    VIII. kafli. Takmörkun á einkaréttindum.
            23. gr. Aðgangur almennings að þýðingarmiklum viðburðum.
Heimilt er að ákveða í reglugerð að einkaréttindi sjónvarpsstöðva til sjónvarps
   frá innlendum og erlendum viðburðum sem taldir eru hafa verulega þýðingu í
 þjóðfélaginu sé einungis heimilt að nýta á þann hátt að meginhluti þjóðarinnar
eigi þess kost að fylgjast með viðburðunum í beinum eða seinkuðum útsendingum án
  sérstaks endurgjalds. Í reglugerðinni skal vera tæmandi og nákvæm skrá um þá
viðburði sem ákvörðun er ætlað að taka til, og skal ákvörðun um skrána tekin með
  góðum fyrirvara. Í reglugerð skulu enn fremur vera ákvæði um það hvort hinir
tilteknu viðburðir skuli vera sýndir í heild eða að hluta í beinum útsendingum,
 eða í heild eða að hluta í seinkuðum útsendingum, ef það telst nauðsynlegt eða
 hagfellt vegna þarfa almennings, sem og önnur atriði sem nauðsynlegt þykir að
                                  kveða á um.
Sjónvarpsstöð, sem aflar sér einkaréttar sem um ræðir í þessari grein og gildir
       fyrir Ísland og önnur EES-ríki, skal þegar í stað tilkynna það til
 útvarpsréttarnefndar sem skal hafa eftirlit með framkvæmd ráðstafana samkvæmt
                                 grein þessari.
 Bjóði sjónvarpsstöð annarri sjónvarpsstöð að senda út frá viðburði til þess að
    uppfylla skyldu sína skv. 1. mgr. skal rétturinn boðinn gegn sanngjörnu
                                  endurgjaldi.
 Rísi ágreiningur milli stöðvar sem fullnægir útbreiðsluskilyrðinu og annarrar
sjónvarpsstöðvar um endurgjald fyrir sölu sjónvarpsréttarins getur hvor aðili um
    sig leitað úrskurðar útvarpsréttarnefndar um sanngjarnt endurgjald fyrir
  réttinn. Endurgjaldið skal nefndin meta með hliðsjón af því hvað telst vera
   eðlilegt markaðsverð á samkeppnismarkaði fyrir réttindi þau sem um ræðir.
   Úrskurði útvarpsréttarnefndar um endurgjaldið verður skotið til dómstóla.
Málskot til dómstóla frestar þó ekki framkvæmd á úrskurði útvarpsréttarnefndar,
og fær sjónvarpsstöð, sem fullnægir útbreiðsluskilyrðinu, rétt til sýningar frá
    þeim viðburði sem um er að ræða, enda setji hún tryggingu fyrir greiðslu
           endurgjaldsins sem útvarpsréttarnefnd metur fullnægjandi.
       Heimilt er að ákveða með reglugerð tilteknar takmarkanir á nýtingu
sjónvarpsstöðva á einkaréttindum sínum til dreifingar á sjónvarpsútsendingum frá
  þýðingarmiklum viðburðum þannig að aðrar sjónvarpsstöðvar eigi þess kost með
    tilteknum skilmálum að flytja stuttar fréttir af þess háttar viðburðum.
               24. gr. Gagnkvæm viðurkenning á reglum EES-ríkja.
   Sjónvarpsstöðvum, sem lúta íslenskri lögsögu, er einungis heimilt að nýta
     einkaréttindi sín til sjónvarps frá viðburðum sem ríki innan Evrópska
     efnahagssvæðisins hefur ákveðið að teljist hafa verulega þýðingu í því
þjóðfélagi á þann hátt að meginhluti íbúanna í viðkomandi ríki eigi þess kost að
         fylgjast með viðburðunum í sjónvarpi án sérstaks endurgjalds.
 Einkaréttindi skulu nýtt í samræmi við reglur viðkomandi ríkis um útsendingu í
    heild eða að hluta og um beina eða seinkaða útsendingu frá viðburðunum.
 Útvarpsréttarnefnd skal hafa eftirlit með framkvæmd ráðstafana samkvæmt grein
                                    þessari.

                        IX. kafli. Ábyrgð á útvarpsefni.
             25. gr. Skylda til varðveislu á frumsömdu útvarpsefni.
   Hver sá sem heimild hefur til rekstrar útvarps samkvæmt lögum þessum skal
  varðveita í a.m.k. 18 mánuði upptöku af öllu frumsömdu útsendu efni. Þó skal
heimilt að varðveita fréttir í handriti. Skylt er að láta þeim sem telur misgert
við sig í útsendingu í té afrit af upptöku þeirrar útsendingar. Skylt er að láta
útvarpsréttarnefnd í té afrit af upptöku útsendingar samkvæmt ósk nefndarinnar.
                                26. gr. Ábyrgð.
 Ef útsending á útvarpsefni brýtur í bága við lög fer um refsi- og fébótaábyrgð
                               svo sem hér segir:
   a. Sá sem flytur sjálfur efni í eigin nafni ber ábyrgð á því. Gildir það bæði
  um efni sem útvarpað er samtímis því að það er flutt og efni sem útvarpað er
   samkvæmt áður gerðri upptöku. Ákvæði þessarar málsgreinar taka einnig til
  samtals í útvarpi þannig að hver sem tekur þátt í samtali í eigin nafni ber
                         ábyrgð á sínu framlagi í því.
            b. Flytjandi ber ábyrgð á efni sem annar maður hefur samið.
                      c. Auglýsandi ber ábyrgð á auglýsingu.
                     d. Útvarpsstjóri ber ábyrgð á öðru efni.
     e. Útvarpsstöð ber ábyrgð á greiðslu fésekta og skaðabóta sem starfsmanni
    stöðvar kann að vera gert að greiða samkvæmt þessari grein. Má innheimta
              fésektir og skaðabætur hjá útvarpsstöð með fjárnámi.
                 27. gr. Upplýsingaskylda, fyrning sakar o.fl.
  Skylt er útvarpsstöð að veita hverjum þeim sem telur rétti sínum hafa verið
hallað með útsendingu á útvarpsefni fullnægjandi upplýsingar um hver hafi borið
                ábyrgð á útsendingunni samkvæmt ákvæðum 26. gr.
 Um rétt til málssóknar út af brotum í sambandi við útsendingu útvarpsefnis fer
  eftir almennum reglum laga. Refsiábyrgð fellur niður ef sex mánuðir líða frá
    útsendingu án þess að einkamál sé höfðað, krafa hafi verið borin fram um
opinbera málssókn, þegar það á við, eða hafin sé opinber rannsókn út af broti ef
                það á að sæta skilyrðislausri opinberri saksókn.

                              X. kafli. Viðurlög.
                               28. gr. Refsingar.
               Eftirtalin brot gegn lögum þessum varða fésektum:
           a. Útvarp án leyfis útvarpsréttarnefndar, sbr. 1. mgr. 6. gr.
   b. Misbrestur á tal- eða textasetningu efnis á erlendu máli, sbr. 1. mgr. 8.
                                      gr.
         c. Misbrestur á efndum skyldna vegna almannaheilla, sbr. 13. gr.
        d. Sýning efnis sem bannað er skv. 1. mgr. 14. gr. og misbrestur á
varúðarráðstöfunum vegna velferðar barna sem ákveðnar verða í reglugerð skv. 2.
                                  mgr. 14. gr.
   e. Óheimil nýting á einkaréttindum samkvæmt ákvæðum reglugerðar sem sett kann
                          að verða með stoð í 23. gr.
                  f. Óheimil nýting á einkaréttindum skv. 24. gr.
     g. Misbrestur á efnd skyldu til varðveislu á frumsömdu útvarpsefni og til
           afhendingar á afriti af upptöku á útsendingu, sbr. 25. gr.
            h. Misbrestur á efnd upplýsingaskyldu, sbr. 1. mgr. 27. gr.
                  i. Óheimil hagnýting útvarpsefnis, sbr. 32. gr.
                    j. Óheimil meðferð myndlykla, sbr. 33. gr.
          Alvarleg eða ítrekuð brot skv. 1. mgr. geta varðað fangelsi.
                             29. gr. Upptaka eigna.
Hluti og búnað, sem notaðir hafa verið við brot gegn ákvæðum 33. gr., skal gera
 upptæka, nema þeir séu eign aðila sem ekki er við brotið riðinn. Ávinning, sem
  aflað hefur verið með broti, skal gera upptækan. Hið upptæka skal vera eign
    ríkissjóðs. Hafi einhver beðið tjón við brotið skal sá eiga forgang til
            andvirðis hins upptæka ef bætur fást ekki á annan hátt.
  Gera má upptæk viðtæki sem notuð hafa verið til hagnýtingar á útvarpsefni í
                        tekjuöflunarskyni, sbr. 32. gr.
                           30. gr. Stjórnvaldssektir.
Fari útvarpsstöð ekki að fyrirmælum 9. og 11. gr. og VI. kafla, um auglýsingar,
       fjarsölu og kostun, varðar það stjórnvaldssektum samkvæmt úrskurði
  útvarpsréttarnefndar. Gildir þetta nema brot varði refsiviðurlögum samkvæmt
                                  öðrum lögum.
  Við ákvörðun stjórnvaldssekta skv. 1. mgr. skal m.a. tekið tillit til tekna
  útvarpsstöðvar af broti. Skal stjórnvaldssekt ákveðin sem tvöfalt til tífalt
  margfeldi af þeim tekjum sem útvarpsstöð hefur aflað sér með broti gegn VI.
                                 kafla laganna.
             Sektarúrskurðir útvarpsréttarnefndar eru aðfararhæfir.
       Útvarpsstöð getur skotið ákvörðun um stjórnvaldssekt til dómstóla.
 Málshöfðunarfrestur er þrír mánuðir frá því að aðili fékk vitneskju um úrskurð
                  útvarpsréttarnefndar. Málskot frestar aðför.
   Ef brot gegn þessari grein telst ekki alvarlegt eða er ekki ítrekað getur
           útvarpsréttarnefnd látið við það sitja að beita áminningu.
                       31. gr. Afturköllun útvarpsleyfis.
Útvarpsréttarnefnd getur afturkallað leyfi til útvarps séu reglur brotnar, enda
                    sé um alvarleg og ítrekuð brot að ræða.

                            XI. kafli. Ýmis ákvæði.
                    32. gr. Óheimil hagnýting útvarpsefnis.
Óheimilt er útvarpsnotanda að hagnýta sér útvarpsefni til tekjuöflunar, t.d. með
       upptöku þess, útgáfu eða með því að selja aðgang að viðtæki sínu.
                             33. gr. Myndlyklabrot.
 Óheimilt er að framleiða, afhenda, leigja, setja upp eða gera við myndlykla í
 því skyni að veita einhverjum utan hóps áskrifenda aðgang að innihaldi læstrar
                                  útsendingar.
Óheimilt er að nota myndlykil til þess að taka á móti læstri útsendingu án þess
                          að greiða áskriftargjaldið.
                            34. gr. Stafrænt útvarp.
  Heimilt er menntamálaráðherra að hefja undirbúning að stafrænu útvarpi hér á
                                     landi.
  Útvarpsstöðvum skal gefinn kostur á að koma sjónarmiðum sínum á framfæri við
                        undirbúning að stafrænu útvarpi.
  Við útgáfu allra nýrra útvarpsleyfa samkvæmt lögum þessum og við endurnýjun
 annarra útvarpsleyfa skal sett að skilyrði að með reglugerð megi mæla fyrir um
  breytingu á merkjum útvarpsstöðvar í stafrænt form, enda verði slík breyting
ákveðin með eðlilegum fyrirvara að teknu tilliti til tæknilegra og fjárhagslegra
    ástæðna. Ákvæði þetta gildir einnig um lögbundið leyfi Ríkisútvarpsins.
                          35. gr. Setning reglugerðar.
  Menntamálaráðherra setur með reglugerð nánari ákvæði um framkvæmd laganna í
                       heild eða einstakra kafla þeirra.
                              36. gr. Gildistaka.
                         Lög þessi öðlast þegar gildi.

                     XII. kafli. Breytingar á öðrum lögum.
                                    37. gr.
 Ákvæði til bráðabirgða. Þrátt fyrir það sem segir í 2. gr., 3. mgr. 6. gr. og
  a-lið 4. mgr. 6. gr. í lögum þessum er utanríkisráðuneytinu heimilt að veita
 varnarliðinu leyfi til áframhaldandi útvarpsrekstrar, sbr. [3]lög nr. 110/1951
  og [4]lög nr. 106/1954, og skal þá tekið mið af ákvæðum I.IV. kafla að svo
                         miklu leyti sem við getur átt.
Núverandi stjórn Menningarsjóðs útvarpsstöðva skal sitja áfram eftir gildistöku
  laga þessara þar til hún hefur lokið starfi sínu, þó ekki lengur en til 31.
desember 2001. Hlutverk hennar skal þá einvörðungu vera það að hafa eftirlit með
 framvindu þegar styrktra verkefna, að framvinda og framkvæmd sé í samræmi við
umsóknir og forsendur styrkveitinga, að innheimta ógreidd menningarsjóðsgjöld og
                að koma að öðru leyti fram fyrir hönd sjóðsins.
  Þar til sett hefur verið reglugerð eða reglugerðir um framkvæmd laga þessara
skulu reglugerðir samkvæmt ú[5]tvarpslögum, nr. 68/1985, með síðari breytingum,
           halda gildi sínu að svo miklu leyti sem við getur átt.^1)
        Lög þessi skal endurskoða innan þriggja ára frá setningu þeirra.
         ^1)Hér mun vísað til rg. 69/1986, sbr. 166/1991 (Menningarsjóður
    útvarpsstöðva); rg. 610/1989, sbr. 28/1991, (útvarp samkvæmt tímabundnum
          leyfum); rg. 611/1989 (auglýsingar í útvarpi) og rg. 41/1991
                             (útvarpsdreifikerfi).

References

   Visible links
   1. http://www.althingi.is/dba-bin/lawformpr.pl?lnr=2000053
   2. file://1993002.html
   3. file://1951110.html
   4. file://1954106.html
   5. file:///altext/stjtnr.html#1985068
