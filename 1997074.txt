                                    dálkum.

   --------------------------------------------------------------------------

                           Lög um réttindi sjúklinga

                              1997 nr. 74 28. maí

   --------------------------------------------------------------------------

                              I. kafli. Inngangur.
                                    Markmið.
1. gr. Markmið laga þessara er að tryggja sjúklingum tiltekin réttindi í samræmi
   við almenn mannréttindi og mannhelgi og styrkja þannig réttarstöðu þeirra
gagnvart heilbrigðisþjónustunni og styðja trúnaðarsambandið sem ríkja ber milli
                      sjúklinga og heilbrigðisstarfsmanna.
Óheimilt er að mismuna sjúklingum á grundvelli kynferðis, trúarbragða, skoðana,
 þjóðernisuppruna, kynþáttar, litarháttar, efnahags, ætternis og stöðu að öðru
                                     leyti.
                                Skilgreiningar.
                2. gr. Sjúklingur: Notandi heilbrigðisþjónustu.
   Heilbrigðisstarfsmaður: Einstaklingur sem starfar í heilbrigðisþjónustu og
   hlotið hefur löggildingu heilbrigðis- og tryggingamálaráðherra til slíkra
                                    starfa.
       Meðferð: Rannsókn, aðgerð eða önnur þjónusta sem læknir eða annar
heilbrigðisstarfsmaður veitir til að greina, lækna, endurhæfa, hjúkra eða annast
                                   sjúkling.
 Vísindarannsókn: Rannsókn sem gerð er til að auka við þekkingu sem m.a. gerir
kleift að bæta heilsu og lækna sjúkdóma. Mat vísindasiðanefndar eða siðanefndar
    skv. 29. gr. á rannsókninni verður að hafa leitt í ljós að vísindaleg og
             siðfræðileg sjónarmið mæli ekki gegn framkvæmd hennar.
                           Gæði heilbrigðisþjónustu.
 3. gr. Sjúklingur á rétt á fullkomnustu heilbrigðisþjónustu sem á hverjum tíma
                               er völ á að veita.
Sjúklingur á rétt á þjónustu sem miðast við ástand hans og horfur á hverjum tíma
og bestu þekkingu sem völ er á. Heilbrigðisstarfsmaður skal leitast við að koma
                   á traustu sambandi milli sín og sjúklings.
    Sjúklingur á rétt á samfelldri þjónustu og að samstarf ríki milli allra
               heilbrigðisstarfsmanna og stofnana sem hana veita.
                 Aðgangur að upplýsingum um réttindi sjúklinga.
  4. gr. Heilbrigðis- og tryggingamálaráðuneytið skal sjá til þess að til séu
    upplýsingar um réttindi sjúklinga, sjúklingafélög og almannatryggingar.
 Heilbrigðisstofnanir og sjálfstætt starfandi heilbrigðisstarfsmenn skulu hafa
þessar upplýsingar aðgengilegar sjúklingum í húsakynnum sínum og á starfsstofum.
    Jafnframt skal leitast við að veita almenningi upplýsingar um orsakir og
                 afleiðingar sjúkdóma hjá börnum og fullorðnum.

                      II. kafli. Upplýsingar og samþykki.
                      Upplýsingar um heilsufar og meðferð.
                   5. gr. Sjúklingur á rétt á upplýsingum um:
        a. heilsufar, þar á meðal læknisfræðilegar upplýsingar um ástand og
                                  batahorfur,
      b. fyrirhugaða meðferð ásamt upplýsingum um framgang hennar, áhættu og
                                   gagnsemi,
      c. önnur hugsanleg úrræði en fyrirhugaða meðferð og afleiðingar þess ef
                             ekkert verður aðhafst,
              d. möguleika á að leita álits annars læknis eða annarra
  heilbrigðisstarfsmanna eftir því sem við á um meðferð, ástand og batahorfur.
  Þess skal getið í sjúkraskrá sjúklings að upplýsingar samkvæmt þessari grein
                               hafi verið gefnar.
Upplýsingar samkvæmt þessari grein skulu gefnar jafnóðum og tilefni skapast og á
          þann hátt og við þau skilyrði að sjúklingur geti skilið þær.
  Eigi í hlut sjúklingur sem ekki talar íslensku eða notar táknmál skal honum
              tryggð túlkun á upplýsingum samkvæmt þessari grein.
      Undanþágur frá meginreglunni um upplýsingar um heilsufar og meðferð.
 6. gr. Upplýsingar skv. 5. gr. skal ekki gefa fari sjúklingur fram á að það sé
    látið ógert. Sjúklingur getur tilnefnt annan einstakling til að taka við
                           upplýsingunum í sinn stað.
Þess skal getið í sjúkraskrá ef sjúklingur neitar að fá upplýsingar um heilsufar
 og batahorfur eða tilnefnir annan í sinn stað. Jafnframt skal skrá þar hverjum
   voru gefnar upplýsingarnar, sbr. 1. mgr. þessarar greinar og 7. og 25. gr.
  Eigi í hlut sjúklingur sem ekki getur tileinkað sér upplýsingar skv. 5. gr.
   skulu þær veittar nánum vandamanni eða lögráðamanni hafi sjúklingur verið
                                sviptur lögræði.
    7. gr. Virða skal rétt sjúklings til að ákveða sjálfur hvort hann þiggur
                                    meðferð.
    Ákvæði lögræðislaga gilda um samþykki fyrir meðferð sjúklinga sem vegna
  greindarskorts, eða af öðrum ástæðum sem þau lög tilgreina, eru ófærir um að
 taka ákvörðun um meðferð. Í þessum tilvikum skal þó hafa sjúkling með í ráðum
                            eftir því sem kostur er.
Enga meðferð má framkvæma án samþykkis sjúklings, sbr. 1. og 2. mgr., sbr. þó 9.
 gr. Samþykkið skal eftir því sem kostur er vera skriflegt, þar sem fram kemur
 hvaða upplýsingar voru gefnar sjúklingi og að hann hafi skilið upplýsingarnar.
                                Meðferð hafnað.
     8. gr. Nú hafnar sjúklingur meðferð og skal læknir þá upplýsa hann um
                  hugsanlegar afleiðingar þeirrar ákvörðunar.
  Sjúklingur getur stöðvað meðferð hvenær sem er, nema á annan hátt sé mælt í
         öðrum lögum. Hafni sjúklingur meðferð skal læknir hans eða sá
heilbrigðisstarfsmaður sem stjórnar meðferðinni upplýsa sjúkling um hugsanlegar
 afleiðingar þeirrar ákvörðunar. Um höfnun á meðferð sjúkra barna gilda ákvæði
                                    26. gr.
  Í sjúkraskrá skal skrá ákvörðun sjúklings um að hafna meðferð eða stöðva og
      staðfest að hann hafi fengið upplýsingar um hugsanlegar afleiðingar
                                ákvörðunarinnar.
              Undanþága frá meginreglu um samþykki fyrir meðferð.
9. gr. Nú er sjúklingur meðvitundarlaus eða ástand hans að öðru leyti þannig að
    hann er ófær um að gefa til kynna vilja sinn varðandi meðferð sem telst
bráðnauðsynleg. Í því tilviki skal taka samþykki hans sem gefið nema fyrir liggi
              örugg vitneskja um að hann hefði hafnað meðferðinni.
                       Samþykki fyrir vísindarannsóknum.
  10. gr. Sjúklingur skal fyrir fram samþykkja með formlegum hætti þátttöku í
   vísindarannsókn. Áður en slíkt samþykki er veitt skal gefa honum ítarlegar
     upplýsingar um vísindarannsóknina, áhættu sem henni kann að fylgja og
hugsanlegan ávinning og í hverju þátttakan er fólgin. Sjúklingi skal gerð grein
fyrir því að hann geti hafnað þátttöku í vísindarannsókn og hann geti hvenær sem
er hætt þátttöku eftir að hún er hafin. Um aðgang að upplýsingum úr sjúkraskrám,
      þar með töldum lífsýnum, vegna vísindarannsókna gilda ákvæði 15. gr.
Óheimilt er að framkvæma á sjúklingi vísindarannsókn sem uppfyllir ekki skilyrði
                                 4. mgr. 2. gr.
                     Þátttaka í þjálfun og kennslu nemenda.
       11. gr. Skýra ber sjúklingi frá því ef fyrirhugað er að nemendur á
  heilbrigðissviði verði viðstaddir meðferð á honum vegna þjálfunar og kennslu
   þeirra. Sjúklingur getur neitað að taka þátt í slíkri þjálfun og kennslu.

                     III. kafli. Trúnaðar- og þagnarskylda.
                Þagnarskylda starfsmanns í heilbrigðisþjónustu.
 12. gr. Starfsmaður í heilbrigðisþjónustu skal gæta fyllstu þagmælsku um allt
      það sem hann kemst að í starfi sínu um heilsufar sjúklings, ástand,
   sjúkdómsgreiningu, horfur og meðferð ásamt öðrum persónulegum upplýsingum.
    Þagnarskyldan helst þó að sjúklingur andist og þó að starfsmaður láti af
störfum. Mæli ríkar ástæður með því getur starfsmaður látið í té upplýsingar með
 hliðsjón af vilja hins látna og hagsmunum hlutaðeigandi. Sé starfsmaður í vafa
                    getur hann borið málið undir landlækni.
                          Undanþágur frá þagnarskyldu.
    13. gr. Þagnarskylda skv. 12. gr. nær ekki til atvika sem starfsmanni í
heilbrigðisþjónustu ber að tilkynna um samkvæmt öðrum lagaákvæðum, t.d. ákvæðum
barnaverndarlaga. Í þeim tilvikum ber starfsmanni skylda til að koma upplýsingum
                um atvikið á framfæri við þar til bær yfirvöld.
   Samþykki sjúklings eða forráðamanns leysir starfsmann undan þagnarskyldu.
    Um vitnaskyldu starfsmanna í heilbrigðisþjónustu gilda ákvæði læknalaga.

                  IV. kafli. Meðferð upplýsinga í sjúkraskrá.
                            Aðgangur að sjúkraskrá.
 14. gr. Sjúkraskrá skal varðveita á heilbrigðisstofnun þar sem hún er færð eða
 hjá lækni eða öðrum heilbrigðisstarfsmanni sem hana færir á eigin starfsstofu.
     Skylt er lækni og öðrum sem færa sjúkraskrá að sýna hana sjúklingi eða
umboðsmanni hans, í heild eða að hluta, og afhenda þeim afrit skrárinnar sé þess
  óskað. Sama gildir gagnvart opinberum aðilum sem lögum samkvæmt athuga kæru
sjúklings eða umboðsmanns vegna meðferðar. Heimilt er að taka gjald fyrir afrit
             af sjúkraská samkvæmt ákvæðum 12. gr. upplýsingalaga.
 Upplýsingar í sjúkraskrá, sem hafðar eru eftir öðrum en sjúklingi sjálfum eða
    heilbrigðisstarfsmönnum, skal ekki sýna honum nema með samþykki þess sem
  upplýsingarnar gaf. Ef sá sem þannig hefur veitt upplýsingar um sjúkling er
  látinn eða horfinn eða neitar á óréttmætum grundvelli að veita samþykki sitt
    getur landlæknir ákveðið að sjúklingi eða umboðsmanni hans skuli veittur
            aðgangur að umræddum upplýsingum, í heild eða að hluta.
  Telji læknir að það þjóni ekki hagsmunum sjúklings að afhenda framangreindum
        aðilum afrit sjúkraskrár skal án tafar framsenda landlækni afrit
                    sjúkraskrárinnar til frekari afgreiðslu.
       Landlæknir skal innan átta vikna ákveða hvort viðkomandi fái afrit
sjúkraskrárinnar. Synjun landlæknis má skjóta til úrskurðar heilbrigðisráðherra.
Ráðherra setur nánari reglur um afhendingu og varðveislu sjúkraskráa, að fengum
                  tillögum landlæknis og Læknafélags Íslands.
15. gr. Þess skal gætt við aðgang að sjúkraskrám að þær hafa að geyma viðkvæmar
   persónuupplýsingar og að upplýsingar í þeim eru trúnaðarmál, sbr. 12. gr.
     Sjúkraskrár skulu geymdar á tryggum stað og þess gætt að einungis þeir
             starfsmenn sem nauðsynlega þurfa hafi aðgang að þeim.
      [Persónuvernd]^1) er heimilt samkvæmt lögum um skráningu og meðferð
persónuupplýsinga að veita aðgang að upplýsingum úr sjúkraskrám, þar með töldum
       lífsýnum, vegna vísindarannsókna, enda uppfylli rannsókn skilyrði
  vísindarannsóknar, sbr. 4. mgr. 2. gr. laga þessara. Unnt er að binda slíkt
          leyfi þeim skilyrðum sem metin eru nauðsynleg hverju sinni.
 Í hvert sinn sem sjúkraskrá er skoðuð vegna vísindarannsóknar skal það skráð í
                       hana og ákvæða 1. og 2. mgr. gætt.
         ^1)[2]L. 77/2000, 46. gr. Breytingin tekur gildi 1. janúar 2001.
                   Athugasemdir við upplýsingar í sjúkraskrá.
16. gr. Nú telur sjúklingur eða umboðsmaður hans að upplýsingar í sjúkraskrá séu
       rangar eða villandi og skulu þá athugasemdir hans lagðar í skrána.

                               V. kafli. Meðferð.
                       Virðing fyrir mannhelgi sjúklings.
17. gr. Heilbrigðisstarfsmenn og aðrir sem starfs síns vegna hafa samskipti við
                 sjúkling skulu koma fram við hann af virðingu.
   Að meðferð sjúklings skulu ekki koma aðrir en þeir sem nauðsynlega þurfa.
Heilbrigðisstarfsmaður skal gæta þess að framkvæma nauðsynlega meðferð með þeim
    hætti að utanaðkomandi aðilar sjái ekki til og að upplýsingar um meðferð
einstaklinga séu ekki aðgengilegar öðrum en viðkomandi heilbrigðisstarfsmönnum.
                               Bið eftir meðferð.
18. gr. Þurfi sjúklingur að bíða eftir meðferð skal læknir, sem hann leitar til,
        gefa skýringar á biðinni ásamt upplýsingum um áætlaðan biðtíma.
Skylt er að gera sjúklingi grein fyrir því ef unnt er að fá þá meðferð sem hann
                          þarfnast fyrr annars staðar.
                                 Forgangsröðun.
 19. gr. Ef nauðsynlegt reynist að forgangsraða sjúklingum vegna meðferðar skal
  fyrst og fremst byggt á læknisfræðilegum sjónarmiðum og eftir atvikum öðrum
                              faglegum forsendum.
                         Val á heilbrigðisstarfsmanni.
  20. gr. Þrátt fyrir skiptingu landsins í heilsugæsluumdæmi samkvæmt lögum um
   heilbrigðisþjónustu á sjúklingur rétt á að leita til þess læknis sem honum
  hentar best. Þá á hann rétt á að fá álit annars læknis á greiningu, meðferð,
       ástandi og batahorfum. Sama gildir um aðra heilbrigðisstarfsmenn.
                        Ábyrgð sjúklings á eigin heilsu.
21. gr. Sjúklingur ber ábyrgð á heilsu sinni eftir því sem það er á hans færi og
ástand hans leyfir. Honum ber eftir atvikum að vera virkur þátttakandi í meðferð
                            sem hann hefur samþykkt.
                         Reglur um innlögn og útskrift.
22. gr. Við komu sjúklings á heilbrigðisstofnun skulu heilbrigðisstarfsmenn sem
   annast hann kynna sig og starfssvið sitt. Jafnframt skal kynna fyrir honum
            reglur og venjur sem gilda á stofnuninni og máli skipta.
 Sjúklingi skal gerð grein fyrir hvaða læknir beri meginábyrgð á meðferð hans á
                              heilbrigðisstofnun.
Áður en að útskrift sjúklings kemur skulu aðstæður hans kannaðar og honum tryggð
       fullnægjandi heimaþjónusta eða önnur úrræði eftir því sem unnt er.
   Við útskrift af heilbrigðisstofnun skal sjúklingur fá, eftir því sem þörf
  krefur, leiðbeiningar um þýðingarmikil atriði er varða eftirmeðferð, svo sem
       lyfjagjöf, mataræði, þjálfun og hreyfingu. Ef þess er óskað skulu
                       leiðbeiningarnar gefnar skriflega.
 Læknabréf og vottorð vegna veikinda, slysa, sjúkrahúslegu og þess háttar skulu
                        afgreidd án ástæðulauss dráttar.
                 Linun þjáninga og nærvera fjölskyldu og vina.
  23. gr. Lina skal þjáningar sjúklings eins og þekking á hverjum tíma frekast
                                    leyfir.
Sjúklingur á rétt á að njóta stuðnings fjölskyldu sinnar, ættmenna og vina meðan
 á meðferð og dvöl stendur. Sjúklingur og nánustu vandamenn hans eiga rétt á að
               njóta andlegs, félagslegs og trúarlegs stuðnings.
                          Meðferð dauðvona sjúklings.
     24. gr. Dauðvona sjúklingur á rétt á að deyja með reisn. Gefi dauðvona
  sjúklingur ótvírætt til kynna að hann óski ekki eftir meðferð sem lengir líf
      hans eða tilraunum til endurlífgunar skal læknir virða þá ákvörðun.
 Sé dauðvona sjúklingur of veikur andlega eða líkamlega til þess að geta tekið
þátt í ákvörðun um meðferð skal læknir leitast við að hafa samráð við vandamenn
sjúklings og samstarfsfólk sitt áður en hann ákveður framhald eða lok meðferðar.

                       VI. kafli. Sérreglur um sjúk börn.
               Upplýsingar um heilsufar og meðferð sjúkra barna.
 25. gr. Ef sjúklingur er yngri en 16 ára skulu upplýsingar skv. 5. gr., svo og
          aðrar upplýsingar samkvæmt lögum þessum, veittar foreldrum.
 Sjúkum börnum skulu veittar upplýsingar að teknu tilliti til aldurs þeirra og
þroska. Þau eiga þó sama rétt og aðrir á að hafna því að fá upplýsingar, sbr. 6.
                                      gr.
                     Samþykki vegna meðferðar sjúkra barna.
     26. gr. Foreldrar sem fara með forsjá barns skulu veita samþykki fyrir
 nauðsynlegri meðferð barns yngra en 16 ára. Eftir því sem kostur er skulu sjúk
          börn höfð með í ráðum og alltaf ef þau eru 12 ára eða eldri.
Neiti foreldrar sem fara með forsjá barns að samþykkja nauðsynlega meðferð, sbr.
       1. mgr., skal læknir eða annar heilbrigðisstarfsmaður snúa sér til
              barnaverndaryfirvalda, sbr. ákvæði barnaverndarlaga.
Ef ekki vinnst tími til að leita liðsinnis barnaverndaryfirvalda, sbr. 2. mgr.,
vegna lífsnauðsynlegrar bráðameðferðar á sjúku barni er skylt að hafa heilbrigði
      þess að leiðarljósi og grípa tafarlaust til nauðsynlegrar meðferðar.
                           Ýmsar reglur um sjúk börn.
 27. gr. Skylt er að gera allt sem unnt er til að sjúkt barn fái að þroskast og
njóta lífsgæða þrátt fyrir veikindi og meðferð eftir því sem ástand þess leyfir.
           Hlífa ber börnum við ónauðsynlegum rannsóknum og aðgerðum.
 Sjúk börn, sem dveljast á heilbrigðisstofnun, eiga rétt á að hafa foreldra eða
aðra nána vandamenn hjá sér og skal sköpuð aðstaða fyrir þá eftir því sem kostur
                                      er.
Systkini og vinir mega eftir því sem kostur er heimsækja sjúkt barn sem dvelst á
                              heilbrigðisstofnun.
Sjúk börn á skólaskyldualdri skulu fá kennslu sem hæfir aldri þeirra og ástandi.
   Umhverfi og aðbúnaður sjúkra barna á heilbrigðisstofnunum skal hæfa aldri
                           þeirra, þroska og ástandi.

                       VII. kafli. Réttur til að kvarta.
                   Athugasemdir og kvartanir vegna meðferðar.
 28. gr. Athugasemdum sjúklings vegna þjónustu á heilbrigðisstofnun skal beint
                     til yfirstjórnar viðkomandi stofnunar.
    Vilji sjúklingur kvarta yfir meðferð getur hann beint kvörtun sinni til
     landlæknis eða nefndar um ágreiningsmál skv. 5. mgr. [3]3. gr. laga um
                       heilbrigðisþjónustu, nr. 97/1990.
Starfsmönnum heilbrigðisstofnunar er skylt að leiðbeina sjúklingi eða vandamanni
sem vill koma á framfæri athugasemd eða bera fram kvörtun. Enn fremur er stjórn
  heilbrigðisstofnunar skylt að taka til athugunar ábendingar starfsmanna sem
                     telja að réttur sjúklinga sé brotinn.
Sjúklingur skal fá skrifleg svör við athugasemdum sínum og kvörtunum eins fljótt
                                  og auðið er.

                      VIII. kafli. Gildistökuákvæði o.fl.
                    Heimild ráðherra til að setja reglugerð.
        29. gr. Ráðherra skal setja reglugerð^1) um vísindarannsóknir á
heilbrigðissviði. Þar skulu m.a. vera ákvæði um vísindasiðanefnd og siðanefndir
skv. 4. mgr. 2. gr. Þá er ráðherra heimilt að setja reglugerð um framkvæmd laga
                                    þessara.
                                ^1)[4]Rg. 552/1999.
                                  Gildistaka.
                  30. gr. Lög þessi öðlast gildi 1. júlí 1997.

References

   Visible links
   1. http://www.althingi.is/dba-bin/lawformpr.pl?lnr=1997074
   2. file://2000077.html#g46
   3. file://1990097.html#g3
   4. http://brunnur.stjr.is/interpro/mrn/mrn.nsf/pages/logogregl-5521999
