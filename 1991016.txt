
   --------------------------------------------------------------------------

                                           Lög um brottnám líffæra og krufningar

                              1991 nr. 16 6. mars

   --------------------------------------------------------------------------

                                   I. kafli.
                               Brottnám líffæra.
                                     1. gr.
               Hver, sem orðinn er 18 ára, getur gefið samþykki til brottnáms
        líffæris eða lífrænna efna úr eigin líkama til nota við læknismeðferð
       annars einstaklings. Lífi og heilsu líffæragjafa má þó aldrei stofna í
                                            augljósa hættu með slíkri aðgerð.
            Áður en væntanlegur líffæragjafi veitir samþykki sitt skal læknir
          veita honum upplýsingar um eðli aðgerðar og hugsanlegar afleiðingar
   hennar. Líffæragjafi skal eiga kost á annarri ráðgjöf en læknis væntanlegs
      líffæraþega. Læknir skal ganga úr skugga um að væntanlegur líffæragjafi
                                                   skilji þessar upplýsingar.
                         Blóðgjöf og notkun blóðs er undanþegin lögum þessum.

                                     2. gr.
        Nú liggur fyrir samþykki einstaklings og má þá, að honum látnum, nema
      brott líffæri eða lífræn efni úr líkama hans til nota við læknismeðferð
                                                         annars einstaklings.
          Liggi slíkt samþykki ekki fyrir er heimilt að fjarlægja líffæri eða
   lífræn efni úr líkama látins einstaklings ef fyrir liggur samþykki nánasta
   vandamanns hans og slíkt er ekki talið brjóta í bága við vilja hins látna.
                     Með nánasta vandamanni er átt við maka (sambýlismann eða
   sambýliskonu), börn, ef hinn látni átti ekki maka, foreldra, ef hinn látni
        var barnlaus, eða systkini ef foreldrar hins látna eru einnig látnir.
              Eftir því sem kostur er skal tilkynna vandamönnum hins látna um
   andlát hans áður en líffæri eða lífræn efni eru numin brott úr líkama hans
                              til nota við læknismeðferð annars einstaklings.

                                     3. gr.
           Brottnám líffæra skv. 2. gr. er óheimilt ef kryfja þarf hinn látna
                  réttarkrufningu og brottnámið gæti haft áhrif á niðurstöður
      krufningarinnar að mati sömu lækna og staðfesta andlát, sbr. 1. mgr. 4.
                                                                          gr.

                                     4. gr.
           Áður en líffæri eða lífræn efni eru numin brott, sbr. 2. gr., skal
        andlát staðfest af tveimur læknum. Skulu það ekki vera sömu læknar og
                                                  annast brottnám líffæranna.
         Á sjúkrahúsum skal halda sérstaka skrá um brottnám líffæra. Í skrána
         skal rita andlátsstund, dánarorsök, nöfn þeirra lækna, sem staðfestu
               andlát, og hvaða viðmiðun var beitt til að staðfesta andlátið.
        Læknir, sem annaðist hinn látna síðast fyrir andlátið, má ekki annast
                                          brottnám líffæra eða lífrænna efna.

                                   II. kafli.
                                  Krufningar.
                                     5. gr.
        Nú liggur dánarorsök ekki fyrir svo að fullnægjandi sé talið og er þá
   heimilt að kryfja líkið, enda hafi hinn látni eða nánasti vandamaður, sbr.
                                        3. mgr. 2. gr., samþykkt krufninguna.
              Þurfi að afla samþykkis nánasta vandamanns fyrir krufningu skal
              læknir veita upplýsingar um tilgang og markmið krufningarinnar.
        Vandamönnum er heimilt að krefjast krufningar ef í ljós kemur að ekki
            er af hálfu læknis hins látna fyrirhugað að óska eftir krufningu.
                                   Réttarkrufning er undanþegin lögum þessum.

                                     6. gr.
           Krufningu skv. 5. gr. má ekki framkvæma ef læknir hins látna hefur
                        ástæðu til að ætla að réttarkrufningar verði krafist.

                                  III. kafli.
                                 Almenn ákvæði.
                                     7. gr.
            Ráðherra er heimilt að setja reglur^1) um framkvæmd laga þessara,
                                   m.a. um frágang líka að lokinni krufningu.

   ^1)Rg. 430/1994.

                                     8. gr.
        Lög þessi öðlast þegar gildi.

References

   Visible links
   1. http://www.althingi.is/dba-bin/lawformpr.pl?lnr=1991016
