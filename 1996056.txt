
   --------------------------------------------------------------------------

                                                          Lög um spilliefnagjald

                              1996 nr. 56 3. júní

   --------------------------------------------------------------------------

                                   I. kafli.
                           Markmið, gildissvið o.fl.
                                     1. gr.
                 Markmið laga þessara er að koma í veg fyrir mengun af völdum
      spilliefna með því að skapa hagræn skilyrði fyrir söfnun, meðhöndlun og
                                   viðunandi endurnýtingu eða eyðingu þeirra.
        Umhverfisráðherra fer með yfirstjórn þeirra mála sem lög þessi fjalla
                                                                          um.
                   Til þess að standa straum af kostnaði við söfnun, móttöku,
      meðhöndlun, endurnýtingu eða eyðingu spilliefna, eftir því sem nánar er
             kveðið á um í lögum þessum, er heimilt að leggja sérstakt gjald,
                      spilliefnagjald, á vörur sem geta orðið að spilliefnum.

                                     2. gr.
            Með vörum sem geta orðið að spilliefnum er í lögum þessum átt við
    vörur, efni og umbúðir þeirra sem haft geta mengandi eða óæskileg áhrif á
     umhverfi, sbr. 6. gr. Þessi skilgreining á við hvort sem efnin eru hrein
                                          eða hluti af öðrum efnum eða vörum.

                                     3. gr.
          Umhverfisráðherra skipar spilliefnanefnd til fjögurra ára í senn. Í
          nefndinni eiga sæti sjö menn: einn tilnefndur af Sambandi íslenskra
       sveitarfélaga, einn af Vinnuveitendasambandi Íslands, einn af Samtökum
       iðnaðarins, einn af Alþýðusambandi Íslands og einn eftir sameiginlegri
             tilnefningu Samtaka fiskvinnslustöðva og Landssambands íslenskra
   útvegsmanna. Ráðherra skipar tvo nefndarmenn án tilnefningar, annan þeirra
               formann. Varamenn skulu tilnefndir og skipaðir með sama hætti.
                             Spilliefnanefnd fer með stjórn spilliefnagjalds.

                                     4. gr.
             Spilliefnanefnd skal gera áætlun um hvernig best verði staðið að
     söfnun, móttöku, meðhöndlun, endurnýtingu og eyðingu spilliefna. Nefndin
      skal hafa náið samráð við sérfræðinga og hagsmunaaðila um skilgreiningu
     markmiða hvað einstök viðfangsefni varðar og um val á aðferðum til að ná
                                                            settum markmiðum.
         Fyrirtækjum og atvinnugreinum er heimilt að semja um ráðstafanir til
         að fyrirbyggja mengun af völdum spilliefna, enda þjóni það markmiðum
   laganna. Er viðkomandi vara þá undanþegin gjaldtöku samkvæmt lögum þessum.
                   Ráðherra skal staðfesta slíka samninga að fengnum umsögnum
                               spilliefnanefndar og Hollustuverndar ríkisins.

                                   II. kafli.
                              Spilliefnagjald.^1)

   ^1)Rg. 158/1997, sbr. 203/1997 og 316/1997.

                                     5. gr.
        Spilliefnagjald er gjald sem lagt er á vörur sem geta orðið að
   spilliefnum. Spilliefnagjald skal standa undir óhjákvæmilegum kostnaði af
   móttöku spilliefna, meðhöndlun þeirra, flutningi frá söfnunarstöðvum til
   eyðingarstöðva, endurnýtingu og eyðingu, enda hafi verið greitt sérstakt
   gjald af vörunum skv. 6. gr. Jafnframt skal spilliefnagjaldi varið til
   greiðslu kostnaðar við framkvæmd laga þessara.
        Spilliefnagjaldinu skal skipt í flokka, sbr. 2. mgr. 6. gr., og skal
   hver flokkur vera fjárhagslega sjálfstæður. Samkvæmt tillögum
   spilliefnanefndar skal umhverfisráðherra kveða nánar á um skiptinguna í
   reglugerð.
        Spilliefnanefnd semur við þar til bæran aðila um vörslu og ávöxtun
   gjaldsins. Ársreikningar skulu endurskoðaðir af Ríkisendurskoðun og birtir
   í B-deild Stjórnartíðinda.
        Í reglugerð, sem ráðherra setur samkvæmt tillögum spilliefnanefndar,
   skal kveða nánar á um hlutverk nefndarinnar, starfshætti og
   úthlutunarreglur.
        Spilliefnanefnd skal að jafnaði bjóða út framangreinda verkþætti til
   allt að fimm ára í senn. Á grundvelli útboðs skal nefndin semja um
   endurgjald vegna móttöku, söfnunar, flutnings og eyðingar og meðhöndlunar
   á spilliefnum. Þetta skal gert fyrir landið allt eða einstök landsvæði eða
   vegna framkvæmda einstakra verkþátta, eftir því sem henta þykir. Við gerð
   áætlana og samninga samkvæmt framanskráðu skal við það miðað að ná sem
   mestum árangri með sem minnstum tilkostnaði. Þar sem útboð tekst ekki skal
   spilliefnanefnd gera tillögur um upphæð gjalda.

                                  III. kafli.
                              Gjaldskyldar vörur.
                                     6. gr.
        Gjaldskylda nær til allra vara sem fluttar eru til landsins eða eru
   framleiddar hér á landi. Við flokkun til gjaldskyldu samkvæmt lögum þessum
   skal fylgt flokkunarreglum [2]tollalaga, nr. 55/1987, með áorðnum
   breytingum, og gilda ákvæði þeirra jafnframt um úrskurðarvald í
   ágreiningsmálum um tollflokkun vara.
        Spilliefnagjald skal lagt á neðangreinda vöruflokka:

   1.
           Olíuvörur:

                a.
                        svartolía, allt að 0,1 kr. á hvert kg,
                b.
                        önnur olía en brennsluolía, allt að 1,0 kr. á hvert
                        kg.

   2.
           Lífræn leysiefni, klórbundin efnasambönd o.fl.:

                a.
                        lífræn leysiefni, allt að 0,5 kr. á hvert kg,
                b.
                        halógeneruð efnasambönd, allt að 900 kr. á hvert kg,
                c.
                        ósoneyðandi efni, allt að 900 kr. á hvert kg,
                d.
                        ísósyanöt, allt að 1,0 kr. á hvert kg.

   3.
           Málning og litarefni, allt að 2,0 kr. á hvert kg.
   4.
           Rafhlöður og rafgeymar:

                a.
                        rafhlöður, allt að 200 kr. á hvert kg,
                b.
                        rafgeymar, allt að 60 kr. á hvert kg.

   5.
           Ljósmyndavörur: framköllunarvökvar og fixerar, allt að 300 kr. á
           hvert kg.
   6.
           Ýmsar aðrar efnavörur (kemískar vörur), allt að 5,0 kr. á hvert
           kg.

        Ráðherra skal samkvæmt tillögu spilliefnanefndar ákveða með reglugerð
   upphæð gjaldsins á vörur í vöruflokkum skv. 2. mgr. Nefndin skal miða
   tillögur sínar við áætlun um söfnun, endurnýtingu og eyðingu viðkomandi
   spilliefna á grundvelli útboða og verksamninga, svo og að tekjur og gjöld
   í hverjum flokki, sbr. 1. mgr., standist á. Samkvæmt tillögum
   spilliefnanefndar er ráðherra heimilt í reglugerð að undanþiggja einstakar
   vörur gjaldskyldu.

                                     7. gr.
        Skylda til að greiða spilliefnagjald hvílir á þessum aðilum:

   1.
           Öllum þeim sem flytja til landsins vörur sem falla undir lög þessi
           hvort sem þær eru til eigin nota eða endursölu.

           Spilliefnagjald af innfluttum gjaldskyldum vörum skal innheimt
           ásamt aðflutningsgjöldum.

           Að því leyti sem eigi er ákveðið í lögum þessum um gjaldskyldu,
           álagningu, innheimtu, stöðvun tollafgreiðslu, veð, sektir,
           viðurlög og refsingar og aðra framkvæmd varðandi spilliefnagjald
           af innfluttum gjaldskyldum vörum skulu gilda eftir því sem við
           getur átt ákvæði [3]tollalaga, nr. 55/1987, með síðari breytingum,
           svo og reglugerða og annarra fyrirmæla settra samkvæmt þeim.

   2.
           Öllum sem framleiða vörur hérlendis sem falla undir lögin.

           Spilliefnagjald af innlendum framleiðsluvörum reiknast við sölu
           eða afhendingu gjaldskyldrar vöru frá framleiðanda og skiptir þá
           ekki máli hvenær eða með hvaða hætti greiðsla kaupanda fer fram.
           Hvert uppgjörstímabil er einn mánuður. Spilliefnagjaldi af
           innlendri framleiðslu ásamt framleiðsluskýrslu í því formi sem
           spilliefnanefnd ákveður skal skila eigi síðar en á gjalddaga.
           Gjalddagi er fimmtándi dagur næsta mánaðar eftir lok
           uppgjörstímabils vegna sölu eða afhendingar á því tímabili. Beri
           gjalddaga upp á helgidag eða annan almennan frídag færist
           gjalddagi á næsta virkan dag þar á eftir.

           Aðilum, sem keypt hafa hráefni eða efni til gjaldskyldrar
           framleiðslu sinnar og greitt af því spilliefnagjald, er heimilt að
           draga það frá við endanleg skil gjaldsins.

                                     8. gr.
        Ef spilliefnagjald er ekki greitt á tilskildum tíma skal aðili sæta
   álagi til viðbótar spilliefnagjaldi. Sama gildir ef skýrslu skv. 2. tölul.
   7. gr. hefur ekki verið skilað.
        Álag skv. 1. mgr. skal vera sem hér segir:

   1.
           1% á þá upphæð sem vangreidd er fyrir hvern byrjaðan virkan dag
           eftir gjalddaga, þó ekki hærra en 10%.
   2.
           Sé spilliefnagjald ekki greitt innan eins mánaðar frá gjalddaga
           skal greiða af því dráttarvexti, sbr. [4]vaxtalög, nr. 25/1987,
           með síðari breytingum.

                                     9. gr.
        Fyrir spilliefni, sem verða til hjá einstaklingum og lögaðilum og
   ekki eru tilkomin vegna notkunar á vörum sem getið er í 6. gr., skal
   greiða gjald til móttökustöðva í samræmi við þann kostnað sem af
   eyðingunni hlýst.

                                   IV. kafli.
                                  Ýmis ákvæði.
                                    10. gr.
        Ráðherra skal samkvæmt tillögum spilliefnanefndar kveða á um í
   reglugerð með hvaða hætti spilliefnum skuli skilað til móttökustöðva, svo
   og um fyrirkomulag útboða skv. 5. gr. Í reglugerðinni skal birta skrá yfir
   vörur sem geta orðið að spilliefnum, tollskrárnúmer þeirra og heiti, sbr.
   6. gr. Uppfylli umbúnaður og samsetning spilliefna ekki settar reglur er
   ráðherra heimilt, samkvæmt tillögum spilliefnanefndar, að ákveða með
   gjaldskrá sérstakt gjald í móttökustöðvum fyrir meðhöndlun eða undirbúning
   spilliefna fyrir endurnýtingu eða eyðingu þeirra.
        Jafnframt er ráðherra heimilt samkvæmt tillögum spilliefnanefndar að
   kveða á um greiðslur til aðila ef umbúnaður eða úrvinnsla spilliefna sem
   þeir skila er með þeim hætti að það spari kostnað á síðari stigum.

                                    11. gr.
        Brot gegn lögum þessum varða sektum nema þyngri refsing liggi við
   samkvæmt öðrum lögum. Með mál vegna slíkra brota skal farið að hætti
   opinberra mála.

                                    12. gr.
        Endurskoða skal lög þessi innan fimm ára frá því að þau öðlast gildi.
   Þó skal endurskoða ákvæði 3. gr. að tveimur árum liðnum frá gildistöku
   laganna.

                                    13. gr.
        Lög þessi öðlast þegar gildi en koma ekki til framkvæmda fyrr en 1.
   janúar 1997.

                            Ákvæði til bráðabirgða.
        Þrátt fyrir ákvæði 13. gr. skal skipa spilliefnanefnd svo fljótt sem
   því verður við komið eftir gildistöku laga þessara og skal hún hefja
   undirbúning við framkvæmd þeirra.
        Heimilt er þó að fresta álagningu gjalda samkvæmt einstökum töluliðum
   6. gr. eftir því sem spilliefnanefnd leggur til. Stefnt skal að því að
   álagningu gjalda verði komið á í áföngum og að fullu í síðasta lagi árið
   2000. Spilliefnanefnd skal fyrir 1. desember 1996 skila tillögum að áætlun
   um framkvæmd álagningar á einstaka vöruflokka til umhverfisráðherra.

References

   Visible links
   1. http://www.althingi.is/dba-bin/lawformpr.pl?lnr=1996056
   2. file://1987055.html
   3. file://1987055.html
   4. file://1987025.html
