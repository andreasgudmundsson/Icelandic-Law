
   --------------------------------------------------------------------------

        Lög um gildistöku alþjóðasamnings um samræmingu nokkurra reglna varðandi
                                                       loftflutninga milli landa

                              1949 nr. 41 25. maí

   --------------------------------------------------------------------------

                                     1. gr.
             [Meðan Ísland er aðili að alþjóðasamningnum um loftflutninga, er
   undirritaður var í Varsjá hinn 12. október 1929, eins og honum hefur verið
   breytt með viðbótarsamningi gerðum í Haag 28. september 1955, og birtur er
         sem fylgiskjal með lögum þessum, skulu ákvæði Varsjársamningsins með
                       breytingum í Haag 1955 hafa lagagildi hér á landi.]^1)

   ^1)[2]L. 46/1956, 1. gr.

                                  Fylgiskjal.
  Samningur um samræmingu nokkurra reglna varðandi loftflutninga milli landa.
                                   I. kafli.
                            Gildissvið og skýringar.
                                     1. gr.
        1. Samningur þessi gildir um allan flutning milli landa á mönnum,
   farangri og vörum flugleiðis gegn greiðslu. Hann gildir og um ókeypis
   flutning flugleiðis, enda annist flugfélag flutninginn.

   2.
           [Í samningi þessum skal flutningur vera talinn milli landa, þegar
           brottfararstaður og ákvörðunarstaður samkvæmt flutningssamningi
           eru innan tveggja samningsríkja, og gildir það einnig þótt hlé
           verði á flutningnum eða skipt sé um loftfar. Séu brottfararstaður
           og ákvörðunarstaður innan landsvæða sama samningsríkis, skal
           flutningurinn talinn vera milli landa, ef lenda þarf innan annars
           ríkis á leiðinni, enda þótt það ríki sé eigi aðili að samningi
           þessum. Eigi skal flutningur án slíkrar viðkomu milli landsvæða
           sama samningsríkis teljast millilandaflutningur í samningi þessum.
   3.
           Nú tekur eitt flugfélag við flutningi af öðru, og skal sá
           flutningur vera talinn óslitinn, ef aðilar flutningssamnings eru
           sammála um, að um einn og sama flutning sé að ræða, hvort sem einn
           eða fleiri samningar hafa verið um það gerðir. Skal slíkur
           flutningur teljast millilandaflutningur, enda þótt einum samningi
           eða mörgum beri að fullnægja algerlega innan landsvæðis sama
           ríkis.]^1)

   ^1)Viðbótarsamn., sbr. [3]l. 46/1956.

                                     2. gr.
        1. Samningur þessi skal einnig gilda um flutning, sem framkvæmdur er
   af ríki, bæjarfélagi eða öðrum opinberum stofnunum með þeim kjörum, sem um
   ræðir í 1. gr.

   2.
           [Samningur þessi skal eigi gilda um flutning bréfa og
           póstböggla.]^1)

   ^1)Viðbótarsamn., sbr. [4]l. 46/1956.

                                   II. kafli.
                                Flutningsgjöld.
                              1. hluti. Farmiðar.
                                     3. gr.
        1. [Þegar farþegar eru fluttir, skal afhenda farseðil og tilgreina í
   honum:

   a.
           brottfararstað og ákvörðunarstað;
   b.
           ef brottfarar- og ákvörðunarstaður eru innan landsvæðis sama
           ríkis, en einn eða fleiri umsamdir viðkomustaðir innan landsvæðis
           annars ríkis, skal geta um a.m.k. einn slíkan stað;
   c.
           ákvæði þess efnis, að sé ferð farþega heitið til annars lands eða
           af henni leiði dvöl í öðru landi, þá komi ákvæði
           Varsjársamningsins til framkvæmda, og að sá samningur gildi um og
           að jafnaði takmarki bótaskyldu flytjenda vegna dauða, slysa eða
           tjóns eða skaða á farangri.
   2.
           Farseðill skal, ef hið gagnstæða sannast ekki, gilda sem sönnun á
           því, að flutningssamningur hafi verið gerður, svo og á ákvæðum
           hans. Nú er farseðill eigi fyrir hendi eða hann er með óreglulegri
           gerð eða hann hefur glatast, og breytir það engu um, hvort
           flutningssamningur sé fyrir hendi né um gildi hans, en háður skal
           hann engu að síður ákvæðum samnings þessa. Nú hefur farþegi samt
           sem áður með samþykki flytjanda farið um borð án þess að farseðill
           hafi verið út gefinn eða án þess að í farseðlinum sé ákvæði það,
           sem getur í c-lið 1. tölul. þessarar greinar, og er flytjanda þá
           óheimilt að notfæra sér ákvæði 22. gr.]^1)

   ^1)Viðbótarsamn., sbr. [5]l. 46/1956.

                         2. hluti. Farangursskírteini.
                                     4. gr.
        1. [Þegar fluttur er skráður farangur, skal gefa út farangursseðil.
   Ef hann er ekki í sambandi við farseðil eða innifalinn í farseðli, sem
   gerður er í samræmi við ákvæði 1. tölul. 3. gr., skal á honum tilgreina:

   a.
           brottfarar- og ákvörðunarstað;
   b.
           ef brottfarar- og ákvörðunarstaður eru innan landsvæðis sama
           ríkis, en einn eða fleiri umsamdir viðkomustaðir innan landsvæðis
           annars ríkis, skal geta um a.m.k. einn slíkan stað;
   c.
           ákvæði þess efnis, að sé ferð farþega heitið til annars lands eða
           af henni leiði dvöl í öðru landi, þá komi ákvæði
           Varsjársamningsins til framkvæmda, og að sá samningur gildi um og
           að jafnaði takmarki bótaskyldu flytjanda vegna tjóns eða skaða á
           farangri.
   2.
           Farangursseðill skal, ef hið gagnstæða sannast ekki, gilda sem
           sönnun á skrásetningu farangurs og ákvæðum flutningssamnings. Nú
           er farangursseðill eigi fyrir hendi eða hann er með óreglulegri
           gerð eða hefur glatast, og breytir það engu um, hvort
           flutningssamningur sé fyrir hendi né um gildi hans, en háður skal
           hann engu að síður ákvæðum samnings þessa. Nú tekur flytjandi samt
           sem áður við farangri, án þess að farangursseðill hafi verið
           afhentur, eða farangursseðillinn (nema hann sé í sambandi við eða
           innifalinn í farseðli, sem gerður er í samræmi við ákvæði 3. gr.,
           1. tölul. c) inniheldur ekki ákvæði það, sem greinir í c-lið
           þessarar greinar, og er flugfélaginu þá óheimilt að notfæra sér
           ákvæði 22. gr., 2. tölul.]^1)

   ^1)Viðbótarsamn., sbr. [6]l. 46/1956.

                          3. hluti. Flugfarmskírteini.
                                     5. gr.
        1. Þegar fluttar eru vörur getur flytjandi krafist þess, að sendandi
   gefi út og afhendi honum skjal, sem nefnt sé flugfarmskírteini og sendandi
   getur krafist þess að flytjandi taki við því.

   2.
           Nú er flugfarmskírteini eigi gefið út eða er eigi þess efnis, er
           áskilið er, eða það hefur týnst, og skal þá farmsamningurinn eigi
           að síður talinn gildur og háður ákvæðum samnings þessa, sbr. þó 9.
           gr.

                                     6. gr.
        1. Flugfarmskírteini er gefið út af sendanda í þrem eintökum og skal
   afhent um leið og vörurnar.

   2.
           Á fyrsta eintakið skal skrifa handa flytjanda og skal það
           undirritað af sendanda. Á annað eintakið skal skrifa handa
           viðtakanda, og skal það undirritað af sendanda og flytjanda. Skal
           það fylgja vörunum. Þriðja eintakið skal undirritað af flytjanda,
           og skal því skilað sendanda, þegar tekið hefur verið við vörunum.
   3.
           [Flytjandi skal skrifa undir skírteinið áður en vörunum er skipað
           um borð í loftfarið.]^1)
   4.
           Í stað undirskriftar flytjanda skal heimilt að nota stimpil;
           undirskrift sendanda má vera prentuð eða stimpluð.
   5.
           Nú hefur flytjandi gefið út farmskírteini samkvæmt beiðni sendanda
           og skal þá talið að hann hafi gefið það í umboði sendanda, nema
           annað sannist.

   ^1)Viðbótarsamn., sbr. [7]l. 46/1956.

                                     7. gr.
        Flytjandi getur krafist þess, að sendandi gefi út sérstök
   flugfarmskírteini ef um fleiri en eitt stykki er að ræða.

                                     8. gr.
        [Í flugfarmskírteini skal greina:

   a.
           brottfararstað og ákvörðunarstað;
   b.
           ef brottfarar- og ákvörðunarstaður eru innan landsvæðis sama
           ríkis, en einn eða fleiri umsamdir viðkomustaðir innan landsvæðis
           annars ríkis, skal geta um a.m.k. einn slíkan viðkomustað;
   c.
           aðvörun til sendanda, þess efnis að sé flutningi endanlega heitið
           til annars lands en brottfararlands, komi ákvæði
           Varsjársamningsins til framkvæmda, og að sá samningur gildi um og
           að jafnaði takmarki bótaskyldu flytjenda vegna tjóns eða skaða á
           farmi.]^1)

   ^1)Viðbótarsamn., sbr. [8]l. 46/1956.

                                     9. gr.
        [Nú hefur farmi verið skipað um borð í loftfar með samþykki
   flytjanda, án þess að flugfarmskírteini hafi verið gefið út eða í
   flugfarmskírteininu greinir ekki aðvörun þá, sem tilskilin er í c-lið 8.
   gr., og skal flytjanda þá óheimilt að notfæra sér ákvæði 2. liðar 22.
   gr.]^1)

   ^1)Viðbótarsamn., sbr. [9]l. 46/1956.

                                    10. gr.
        1. Sendandi ber ábyrgð á, að upplýsingar þær, sem greindar eru í
   flugfarmskírteininu varðandi vörurnar, séu réttar.

   2.
           [Hann ber ábyrgð á hvers konar tjóni, sem flytjandi kann að bíða
           eða aðrir þeir, sem flytjandi ber ábyrgð gagnvart, sakir þess að
           upplýsingar, er hann hefur gefið, eru óreglulegar, ónákvæmar eða
           ófullkomnar.]^1)

   ^1)Viðbótarsamn., sbr. [10]l. 46/1956.

                                    11. gr.
        1. Flugfarmskírteini gildir sem sönnun fyrir samningsgerð, móttöku
   vöru og skilmálum fyrir flutningi, uns annað sannast.

   2.
           Upplýsingar í flugfarmskírteini varðandi þyngd vöru, rúmtak,
           umbúðir og stykkjatölu skulu taldar réttar þar til annað sannast.
           Aðrar upplýsingar um magn eða rúmtak vöru eða ástand gilda hins
           vegar ekki sem sönnun gegn flytjanda, nema hann hafi í viðurvist
           sendanda athugað þær og staðfest það með áritun á
           flugfarmskírteini eða upplýsingarnar snerta sýnilegt ástand vöru.

                                    12. gr.
        1. Nú hefur sendandi fullnægt öllum skuldbindingum sínum samkvæmt
   farmsamningi, og hefur hann þá þann ráðstöfunarrétt yfir vörunni, að hann
   getur endurheimt hana á brottfarar- eða ákvörðunarstað, að hann getur
   stöðvað flutninginn, ef lent er á leiðinni, að hann getur látið afhenda
   vöruna á ákvörðunarstaðnum eða á leiðinni öðrum en þeim, sem tilgreindur
   er í flugfarmskírteini sem viðtakandi, eða hann getur krafist þess að
   varan verði flutt aftur til brottfararstöðvar. Ráðstafanir þessar getur
   sendandi þó því aðeins gert, að þær hafi eigi í för með sér tjón fyrir
   flytjanda eða aðra sendendur og að endurgreiddur sé kostnaður, sem af
   flutningnum leiðir.

   2.
           Sé eigi hægt að framkvæma fyrirmæli sendanda, skal flytjandi
           tilkynna honum það þegar í stað.
   3.
           Nú fer flytjandi eftir fyrirmælum sendanda um ráðstöfun vöru, án
           þess að lagt sé fram eintak sendanda af flugfarmskírteini og er
           flytjandi þá ábyrgur fyrir tjóni, sem sá aðili kann að verða
           fyrir, er hefur eintakið löglega í sínum vörslum; halda skal þó
           flytjandi rétti sínum til að krefjast bóta af sendanda.
   4.
           Réttur sendanda fellur niður um leið og réttur viðtakanda samkvæmt
           13. gr. byrjar. Nú neitar viðtakandi að taka við skírteini eða
           vöru eða ekki er hægt að ná sambandi við hann, og getur þá
           sendandi haldið ráðstöfunarrétti sínum.

                                    13. gr.
        1. Með þeirri undantekningu er um ræðir í næstu málsgrein á undan
   getur viðtakandi þegar varan er komin á ákvörðunarstað krafist þess, að
   flytjandi láti af hendi við hann flugfarmskírteinið og vöruna gegn
   greiðslu þeirrar upphæðar, er hvílir á vörunni, enda uppfylli hann öll þau
   flutningsskilyrði, sem um ræðir í flugfarmskírteininu.

   2.
           Ef eigi er annað tiltekið, skal flytjandi tilkynna viðtakanda án
           tafar um komu vörunnar.
   3.
           Nú viðurkennir flytjandi að varan hafi glatast eða varan er ekki
           komin fram í síðasta lagi 7 dögum eftir áætlun og getur viðtakandi
           þá beitt ákvæðum samningsins gegn flytjanda.

                                    14. gr.
        Sendandi og viðtakandi geta hvor um sig notað sér öll þau réttindi
   sem þeir hafa samkvæmt 12. og 13. gr., gegn því að uppfylla þær
   skuldbindingar, sem samningurinn leggur þeim á herðar. Gildir það hvort
   sem þeir koma fram fyrir hönd sjálfs sín eða annarra.

                                    15. gr.
        1. Ákvæði 12., 13. og 14. gr. snerta hvorki sambandið milli sendanda
   og viðtakanda né sambandið við þriðja aðila, sem byggir rétt sinn á öðrum
   hvorum hinna.

   2.
           Ákvæðum 12., 13. og 14. gr. verður aðeins breytt sé um það getið í
           flugfarmskírteini.
   3.
           [Ekkert ákvæði samnings þessa skal skilið svo, að það geti hindrað
           útgáfu framseljanlegs flugfarmskírteinis.]^1)

   ^1)Viðbótarsamn., sbr. [11]l. 46/1956.

                                    16. gr.
        1. Sendanda er skylt að gefa þær upplýsingar og að láta fylgja
   flugfarmskírteini þau skjöl, sem nauðsynleg teljast til þess að
   fyrirskipaðar athuganir af hendi tollyfirvalda og lögreglu geti fram farið
   áður en varan er afhent viðtakanda. Sendandi ber gagnvart flytjanda ábyrgð
   á tjóni, sem hljótast kann af því, að slíkar upplýsingar eða skjöl vantar
   eða eru ófullkomin og ekki samkvæmt settum reglum, nema því aðeins, að
   flytjandi eða starfsmenn hans eigi sök á því.

   2.
           Á flytjandanum hvílir ekki skylda til að rannsaka hvort þessar
           upplýsingar eða skjöl eru réttar eða tæmandi.

                                  III. kafli.
                               Ábyrgð flytjanda.
                                    17. gr.
        Nú lætur farþegi lífið eða verður fyrir líkamsmeiðslum eða
   heilsutjóni vegna slyss, sem orðið hefur í loftfari eða þegar farið var í
   loftfar eða úr, og skal þá flytjandi ábyrgur.

                                    18. gr.
        1. Ef farangur eða vara eyðileggst, skemmist eða týnist meðan á
   loftflutningum stendur, ber flytjandi ábyrgð á tjóninu.

   2.
           Með hugtakinu loftflutningi í 1. mgr. er átt við tímabilið meðan
           farangur eða vara er í vörslum flytjanda á flugvelli, um borð í
           loftfari eða við lendingu utan flugvallar annars staðar.
   3.
           Loftflutningur tekur ekki til flutnings á láði eða legi utan
           flugvallar. Fari slíkur flutningur fram samkvæmt
           flutningssamningnum með útskipun, afhendingu eða umhleðslu skal
           gert ráð fyrir að hvers konar tjón sem af hlýst hafi orðið meðan á
           loftflutningi stóð, uns annað sannast.

                                    19. gr.
        Flytjandi ber ábyrgð á tjóni, sem verður vegna dráttar við
   loftflutning farþega, móttekins farangurs eða vöru.

                                    20. gr.
        1. Flytjandi losnar undan ábyrgð, ef hann sannar, að hann sjálfur og
   starfsmenn hans hafi gert allar nauðsynlegar varúðarráðstafanir til þess
   að komast hjá tjóni eða að það hafi eigi staðið í þeirra valdi að gera
   slíkar ráðstafanir.

   2.
           ^1)

   ^1)Viðbótarsamn., sbr. [12]l. 46/1956.

                                    21. gr.
        Nú sannar flytjandi að sá, sem fyrir tjóninu varð, hafi sjálfur verið
   valdur að því eða hafi átt þátt í því, og getur rétturinn í samræmi við
   lög viðkomandi lands sýknað flytjanda eða lækkað skaðabæturnar.

                                    22. gr.
        1. [Við flutning farþega í lofti skal bótaábyrgð flytjanda fyrir
   hvern farþega eigi fara fram úr tvö hundruð og fimmtíu þúsund frönkum.
   Geri lög lands þess, er skaðabótamál er höfðað í, ráð fyrir greiðslu með
   afborgunum, skal heildarupphæðin (höfuðstóll) eigi fara fram úr þessu
   hámarki. Heimilt er þó flytjanda og farþega að gera með sér sérstakan
   samning um hærra hámark ábyrgðar.

   2.
           a. Við flutning skráðs farangurs og farms skal bótaábyrgð
           flytjanda eigi fara fram úr tvö hundruð og fimmtíu frönkum fyrir
           hvert kíló. Hámark þetta gildir þó eigi, ef sendandi hefur við
           afhendingu vara til flytjanda gefið sérstaka yfirlýsingu um þá
           hagsmuni, sem við afhendingu á ákvörðunarstað eru tengdir, og
           greitt aukagjald, ef á þarf að halda. Hin tilgreinda upphæð skal
           þá vera hámark bótaskyldu flytjanda, nema hann sanni að
           raunverulegir hagsmunir sendanda eða farþega hafi verið minni.

                b.
                        Nú verður tjón, skaði eða töf á hluta skráðs
                        farangurs eða farms eða á einhverjum grip þar í, og
                        skal eigi taka meiri þunga til greina við ákvörðun
                        þeirrar upphæðar, sem ábyrgð flytjanda takmarkast
                        við, en samanlagðan þunga bögguls eða böggla þeirra,
                        er um er að ræða. Nú snertir tjón, skaði eða töf
                        hluta hins skráða farangurs eða farms eða gripa þar
                        í, verðmæti annarra böggla, sem sami farangursseðill
                        eða flugfarmskírteini nær til, og skal þá einnig
                        tekinn til greina samanlagður þungi slíks bögguls eða
                        böggla, þegar ákvarða skal hámark bótaskyldu.

   3.
           Að því er snertir farangur, sem farþegi hefur í sínum vörslum, er
           hámark bótaskyldu flytjanda takmarkað við fimm þúsund franka fyrir
           hvern farþega.
   4.
           Þó að hér sé greint hámark bótaskyldu, er dómstólum þó heimilt í
           samræmi við landslög að dæma aukalega til greiðslu hluta af
           málskostnaði eða málskostnaðar alls og til greiðslu annars
           kostnaðar við málssókn, sem kærandi kann að hafa orðið að greiða.
           Eigi gildir þó þetta ákvæði, ef bótaupphæðin, sem dæmd er, auk
           málskostnaðar og annars kostnaðar við málssókn, fer eigi fram úr
           þeirri upphæð, sem flytjandi hefur skriflega boðist til að greiða
           innan sex mánaða frá því er atburður sá varð, sem skaðanum olli,
           eða áður en málssókn var hafin, ef síðar varð.
   5.
           Upphæðir þær, sem greindar eru í frönkum í þessari grein, skulu
           miðast við gjaldeyriseiningu, er sé sextíu og fimm og hálft
           milligramm gulls, sem er níu hundruð þúsundustu að skírleika.
           Þegar breyta þarf slíkum upphæðum í mynt viðkomandi lands, má láta
           standa á jafnri mynteiningu. Umreikning umræddra upphæða í mynt
           viðkomandi lands, nema gullmynt sé, skal fara fram eftir skráðu
           gullgengi umræddrar myntar á þeim degi, er dómur er upp kveðinn,
           ef um málssókn verður að ræða.]^1)

   ^1)Viðbótarsamn., sbr. [13]l. 46/1956.

                                    23. gr.
        1. Hver sá samningur, sem miðar að því að leysa flytjanda undan
   ábyrgð eða ákveða minni upphæð en þá, sem ákveðin er í samningi þessum, er
   ógildur, en flutningssamningurinn skal halda gildi sínu og vera háður
   ákvæðum samnings þessa.

   2.
           [Eigi gildir 1. tölul. þessarar greinar um ákvæði varðandi tjón
           eða skaða, sem stafar af eðli eða ágalla í farmi þeim, sem fluttur
           er.]^1)

   ^1)Viðbótarsamn., sbr. [14]l. 46/1956.

                                    24. gr.
        1. Í tilvikum þeim, er um ræðir í 18. og 19. gr., skal skaðabótamál
   án tillits til málavaxta, einungis rekið á þeim grundvelli og með þeim
   takmörkunum, sem kveðið er á um í samningi þessum.

   2.
           Hið sama gildir um tilvik þau, er um ræðir í 17. gr. Samningur
           þessi tekur eigi afstöðu til þess, hver eigi rétt á skaðabótum né
           hvaða tjón sé skaðabótaskylt.

                                    25. gr.
        [Takmarkanir þær á bótaskyldu, sem í 22. gr. eru upp taldar, skulu
   eigi gilda, ef það sannast, að tjónið hafi orðið af völdum eða
   aðgerðaleysi flytjanda, starfsmanna hans eða umboðsmanna, hvort sem gert
   var í þeim tilgangi að valda tjóni eða af kæruleysi, meðvitandi þess að
   tjón myndi geta af hlotist. Þó skal í slíkum tilfellum sanna, að slíkur
   verknaður eða aðgerðaleysi starfsmanns eða umboðsmanns hafi gerst innan
   verksviðs þeirra.]^1)

   ^1)Viðbótarsamn., sbr. [15]l. 46/1956.

                                  [25. gr. A.
        1. Nú er mál höfðað gegn starfsmanni eða umboðsmanni flytjanda út af
   tjóni, sem samningur þessi nær til, og skal honum heimilt, ef hann sannar
   að hann hafi haldið sér við verksvið sitt, að hagnýta sér takmörkun þá á
   bótaskyldu, sem flytjanda er sjálfum heimilt að hagnýta sér samkvæmt 22.
   gr.

   2.
           Í slíku tilfelli skal samanlögð bótafjárhæð sú, er flytjandi,
           starfsmenn hans eða umboðsmenn eiga að greiða, ekki fara fram úr
           greindu hámarki.
   3.
           Ákvæði 1. og 2. tölul. þessarar greinar skulu eigi gilda, ef það
           sannast, að tjónið hefur orðið af völdum eða aðgerðaleysi
           starfsmanns eða umboðsmanns, gert í þeim tilgangi að valda tjóni
           eða af kæruleysi, meðvitandi þess, að tjón myndi geta af
           hlotist.]^1)

   ^1)Viðbótarsamn., sbr. [16]l. 46/1956.

                                    26. gr.
        1. Ef tekið er við skráðum farangri eða vöru án fyrirvara af hálfu
   viðtakanda, skal talið að munirnir hafi verið óskemmdir og í samræmi við
   flutningssamninginn uns annað sannast.

   2.
           [Verði um tjón að ræða, ber móttakanda að tilkynna flytjanda það
           jafnskjótt og þess verður vart, í síðasta lagi sjö dögum eftir
           móttökudag, ef um farangur er að ræða, og fjórtán dögum, ef um
           farm er að ræða. Ef um tafir er að ræða, ber að senda slíka
           kvörtun í síðasta lagi tuttugu og einum degi eftir að afhending
           hefur farið fram.]^1)
   3.
           Tilkynning skal skráð á flutningsskírteini eða send bréflega áður
           en frestur er liðinn.
   4.
           Sé tjón eigi tilkynnt innan hinna tilskildu tímamarka falla niður
           kröfur á hendur flytjanda, enda sé eigi um svik að ræða af hans
           hálfu.

   ^1)Viðbótarsamn., sbr. [17]l. 46/1956.

                                    27. gr.
        Nú er skuldari látinn og skal þá heimilt að beina skaðabótakröfum
   samkvæmt samningi þessum gegn þeim sem tekið hafa við réttindum hans og
   skyldum.

                                    28. gr.
        1. Skaðabótamál skal höfða í því samningsríki, sem sækjandi ákveður,
   annað hvort þar sem flytjandi á heima eða hefur aðalskrifstofu sína eða
   útibú það, sem gerði flutningssamninginn eða loks á ákvörðunarstaðnum.

   2.
           Réttarfarsákvæði fara eftir lögum þess lands, sem mál er höfðað í.

                                    29. gr.
        1. Réttur til að höfða skaðabótamál fellur niður, ef mál er eigi
   höfðað innan tveggja ára frá því að loftfar kom á ákvörðunarstað eða frá
   þeim degi að loftfar skyldi koma þangað eða frá því að flutningur
   stöðvaðist.

   2.
           Ákvörðun frests fer eftir lögum þess lands, sem mál er höfðað í.

                                    30. gr.
        1. Ef fleiri en einn flytjandi eiga hver á eftir öðrum að sjá um
   flutning þann, er um ræðir í 1. gr. 3. mgr., skal hver þeirra hlíta
   ákvæðum samnings þessa, ef hann tekur við farþegum, skráðum farangri eða
   vörum, og skal hlutaðeigandi flytjandi talinn aðili flutningssamnings að
   svo miklu leyti sem þann hluta flutningsins snertir, sem honum ber að sjá
   um.

   2.
           Farþegi eða þeir, er taka við réttindum hans, geta einungis beint
           kröfum sínum til þess flytjanda, sem hefur séð um þann hluta
           flutningsins, sem tjón eða dráttur varð í sambandi við, enda hafi
           fyrsti flytjandi eigi samkvæmt beinum samningi tekið að sér ábyrgð
           á öllum flutningnum.
   3.
           Þegar um er að ræða flutning á skráðum farangri eða vörum, getur
           sendandi beint kröfum sínum til fyrsta flytjanda, en sá sem rétt á
           á afhendingu getur beint sínum kröfum til síðasta flytjanda. Hvor
           um sig getur þar að auki snúið sér að þeim flytjanda, sem sá um
           flutninginn, þegar eyðilegging, glötun, tjón eða dráttur varð.
           Flytjendur þessir eru ábyrgir in solidum gagnvart sendanda og
           þeim, sem afhenda ber vöruna.

                                   IV. kafli.
                     Flutningur með ýmislegum farartækjum.
                                    31. gr.
        1. Nú fer flutningur sumpart fram með loftfari, en sumpart með
   einhverju öðru farartæki, og gilda þá ákvæði samnings þessa einungis að
   því er snertir loftflutninginn og því að hann uppfylli skilyrði 1. gr.

   2.
           Samningur þessi skal eigi vera því til fyrirstöðu, að aðilar
           flutningssamnings taki skilmála þess flutnings, sem eigi fer fram
           í lofti, upp í loftfarmskírteini, enda sé farið eftir ákvæðum
           samnings þessa varðandi loftflutninginn.

                                   V. kafli.
                                  Lokaákvæði.
                                    32. gr.
        Ógildir skulu vera hvers konar fyrirvarar í flutningssamningi og
   hvers konar sérstakir samningar, sem gerðir eru áður en tjón verður, og
   miða að því að ganga fram hjá reglum samnings þessa varðandi þau lög, sem
   fara skal eftir, eða varðandi varnarþing. Þegar um er að ræða flutning á
   vörum, skal þó heimilt að semja um gerðardómsákvæði, enda skal gerðin fara
   fram á einhverjum stað, sem er löglegt varnarþing samkvæmt 28. gr. 1. mgr.
   og skal málið útkljáð samkvæmt ákvæðum samnings þessa.

                                    33. gr.
        Ekkert ákvæði samnings þessa skal vera því til fyrirstöðu, að
   flytjandi neiti að gera flutningssamning eða ákveði flutningsskilmála, sem
   eigi brjóta í bága við samning þennan.

                                    34. gr.
        [Ákvæði 3.9. gr. að báðum meðtöldum, sem ná til flutningsskilríkja,
   skulu eigi gilda, þegar flutningur fer fram undir óvenjulegum
   kringumstæðum, utan venjulegs flugrekstrar.]^1)

   ^1)Viðbótarsamn., sbr. [18]l. 46/1956.

                                    35. gr.
        Með hugtakinu dagur í samningi þessum er átt við vikudag en ekki
   vinnudag.

                                    36. gr.
        Samningur þessi er gerður á frönsku í einu eintaki, sem geymt skal í
   skjalasafni utanríkisráðuneytis Póllands. Staðfest afrit samningsins skal
   ríkisstjórn Póllands láta hverjum samningsaðila í té.

                                    37. gr.
        1. Samning þennan skal fullgilda. Fullgildingarskjöl skal varðveita í
   skjalasafni utanríkisráðuneytis Póllands, sem skal tilkynna afhendingu
   fullgildingarskjala öllum samningsaðilum.

   2.
           Þegar fimm aðilar hafa fullgilt samning þennan skal hann ganga í
           gildi þeirra í milli á nítugasta degi eftir að fimmta
           fullgildingarskjalið var afhent. Hann skal ganga í gildi milli
           ríkja, sem hafa fullgilt hann, og ríkis, sem síðar afhendir
           fullgildingarskjal sitt, á nítugasta degi eftir þá afhendingu.
   3.
           Ríkisstjórn lýðveldisins Póllands skal tilkynna ríkisstjórn hvers
           aðila hvenær samningur gengur í gildi og hvenær hvert
           fullgildingarskjal er afhent.

                                    38. gr.
        1. Þegar samningur þessi er genginn í gildi, skal hverju ríki heimilt
   að gerast aðili að honum.

   2.
           Aðild fer fram með tilkynningu til ríkisstjórnar lýðveldisins
           Póllands, er skal skýra öðrum aðilum frá aðildinni.
   3.
           Aðild tekur gildi á nítugasta degi eftir að ríkisstjórn
           lýðveldisins Póllands hefur verið tilkynnt um hana.

                                    39. gr.
        1. Sérhver aðili samnings þessa getur sagt honum upp með því að
   tilkynna uppsögnina ríkisstjórn lýðveldisins Póllands, en hún skal án
   tafar skýra öllum aðilum frá uppsögninni.

   2.
           Uppsögnin gengur í gildi sex mánuðum eftir að tilkynning um
           uppsögn hefur farið fram, en einungis að því er varðar þann aðila,
           sem uppsögn hefur tilkynnt.

                                    40. gr.
        1. Samningsaðilar geta við undirritun, afhendingu fullgildingarskjals
   eða um leið og þeir gerast aðilar að samningi þessum lýst yfir því, að
   þeir undanskilji ákvæðum samnings þessa allar eða nokkrar nýlendna sinna,
   verndarlönd, gæslusvæði eða aðrar lendur, er lúta þeirra fullveldi,
   yfirráðum eða umráðum.

   2.
           Aðilar geta og síðar staðfest samninginn sérstaklega að því er
           varðar allar eða nokkrar af nýlendum þeirra, verndarlöndum,
           gæslusvæðum eða öðrum lendum, er lúta þeirra fullveldi, yfirráðum
           eða umráðum og voru undanskildar ákvæðum samningsins í hinni
           upphaflegu yfirlýsingu þeirra.
   3.
           Loks geta aðilar samkvæmt ákvæðum þessum sagt upp samningi þessum
           sérstaklega, að því er varðar allar eða nokkrar af nýlendum sínum,
           verndarlöndum, gæslusvæðum eða öðrum lendum, er lúta fullveldi
           þeirra, yfirráðum eða umráðum.

                                  [40. gr. A.
        1. Í 2. tölul. 37. gr. og 1. tölul. 40. gr. skal orðið aðili
   (samningsaðili) (Haute Partie Contractante) merkja ríki. Í öllum öðrum
   tilvikum skal orðið aðili merkja ríki, sem fullgilt hefur samninginn eða
   gerst aðili að honum með virkum hætti, eða ríki, sem sagt hefur samningnum
   upp, ef uppsögn þess hefur ekki gengið í gildi.

   2.
           Að því er samning þennan snertir, merkir orðið landsvæði
           (territoire) ekki einungis heimaland ríkis, heldur einnig öll
           önnur landsvæði, sem ríkið fer með utanríkismál fyrir.]^1)

   ^1)Viðbótarsamn., sbr. [19]l. 46/1956.

                                    41. gr.
        Hver samningsaðili getur, þegar tvö ár eru liðin frá gildistöku
   samnings þessa, óskað eftir því að ný alþjóðaráðstefna verði kölluð saman
   til þess að rannsaka á hvern hátt muni hægt að endurbæta samning þennan.
   Hlutaðeigandi aðili skal í þessu skyni snúa sér til ríkisstjórnar
   Frakklands, sem skal gera nauðsynlegar ráðstafanir til þess að undirbúa
   ráðstefnuna.


                                 Viðbótarbókun.

   Við 2. gr. Samningsaðilar áskilja sér rétt til þess að lýsa því yfir við
   fullgildingu eða staðfestingu samningsins, að ákvæði 1. mgr. 2. gr. hans
   taki ekki til loftflutninga milli landa, sem framkvæmdir eru beinlínis af
   ríkinu, nýlendum þess, verndarlendum, gæslulendum eða öðrum lendum, sem
   eru undir fullveldi þess, vernd eða yfirráðum.

                                  [II. kafli.
              Gildi samningsins svo sem honum hefur verið breytt.
                                   XVIII. gr.
        Svo sem samningnum hefur verið breytt með viðbótarsamningi þessum,
   skal hann gilda um flutninga landa í milli, svo sem þeim er lýst í 1. gr.
   hans, ef brottfarar- og ákvörðunarstaður, sem tilteknir eru í þessari
   grein, eru annaðhvort í löndum tveggja aðila að samningnum eða innan
   landsvæðis sama aðila, ef umsaminn viðkomustaður er innan landsvæðis
   annars ríkis.]^1)

   ^1)Viðbótarsamn., sbr. [20]l. 46/1956.

References

   Visible links
   1. http://www.althingi.is/dba-bin/lawformpr.pl?lnr=1949041
   2. file:///altext/stjtnr.html#1956046?g1
   3. file:///altext/stjtnr.html#1956046
   4. file:///altext/stjtnr.html#1956046
   5. file:///altext/stjtnr.html#1956046
   6. file:///altext/stjtnr.html#1956046
   7. file:///altext/stjtnr.html#1956046
   8. file:///altext/stjtnr.html#1956046
   9. file:///altext/stjtnr.html#1956046
  10. file:///altext/stjtnr.html#1956046
  11. file:///altext/stjtnr.html#1956046
  12. file:///altext/stjtnr.html#1956046
  13. file:///altext/stjtnr.html#1956046
  14. file:///altext/stjtnr.html#1956046
  15. file:///altext/stjtnr.html#1956046
  16. file:///altext/stjtnr.html#1956046
  17. file:///altext/stjtnr.html#1956046
  18. file:///altext/stjtnr.html#1956046
  19. file:///altext/stjtnr.html#1956046
  20. file:///altext/stjtnr.html#1956046
