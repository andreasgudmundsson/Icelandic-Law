                                    dálkum.

   --------------------------------------------------------------------------

    Lög um gildistöku alþjóðasamnings um samræmingu nokkurra reglna varðandi
                           loftflutninga milli landa

                              1949 nr. 41 25. maí

   --------------------------------------------------------------------------

Tóku gildi 26. maí 1949. Breytt með l. 46/1956 (tóku gildi 24. apríl 1956) og l.
                      52/2004 (tóku gildi 14. júní 2004).

   1. gr. [Meðan Ísland er aðili að samningnum um samræmingu nokkurra reglna
   varðandi loftflutninga milli landa, er undirritaður var í Varsjá hinn 12.
 október 1929, eins og honum hefur verið breytt með bókuninni gerðri í Haag 28.
     september 1955, viðbótarsamningnum um samræmingu tiltekinna reglna um
   loftflutninga milli landa sem annar aðili en hinn samningsbundni flytjandi
annast, sem gerður var í Gvadalajara 18. september 1961, og viðbótarbókun nr. 4
    sem gerð var í Montreal 25. september 1975 um breytingar á samningnum um
 samræmingu nokkurra reglna varðandi loftflutninga milli landa, er undirritaður
 var í Varsjá 12. október 1929, eins og honum var breytt með Haag-bókuninni frá
 28. september 1955, skulu ákvæði framangreindra samninga, viðbótarsamninga og
    bókana sem birt eru sem fylgiskjal með lögum þessum hafa lagagildi hér á
                                   landi.]^1)
                               ^1)L. 52/2004, 1. gr.

                                  Fylgiskjöl.
 I. Samningur um samræmingu nokkurra reglna varðandi loftflutninga milli landa.
                       I. kafli. Gildissvið og skýringar.
    1. gr. 1. Samningur þessi gildir um allan flutning milli landa á mönnum,
 farangri og vörum flugleiðis gegn greiðslu. Hann gildir og um ókeypis flutning
                 flugleiðis, enda annist flugfélag flutninginn.
      2. [Í samningi þessum skal flutningur vera talinn milli landa, þegar
   brottfararstaður og ákvörðunarstaður samkvæmt flutningssamningi eru innan
  tveggja samningsríkja, og gildir það einnig þótt hlé verði á flutningnum eða
 skipt sé um loftfar. Séu brottfararstaður og ákvörðunarstaður innan landsvæða
 sama samningsríkis, skal flutningurinn talinn vera milli landa, ef lenda þarf
  innan annars ríkis á leiðinni, enda þótt það ríki sé eigi aðili að samningi
      þessum. Eigi skal flutningur án slíkrar viðkomu milli landsvæða sama
         samningsríkis teljast millilandaflutningur í samningi þessum.
  3. Nú tekur eitt flugfélag við flutningi af öðru, og skal sá flutningur vera
talinn óslitinn, ef aðilar flutningssamnings eru sammála um, að um einn og sama
   flutning sé að ræða, hvort sem einn eða fleiri samningar hafa verið um það
  gerðir. Skal slíkur flutningur teljast millilandaflutningur, enda þótt einum
samningi eða mörgum beri að fullnægja algerlega innan landsvæðis sama ríkis.]^1)
                        ^1)Viðbótarsamn., sbr. l. 46/1956.
 2. gr. 1. Samningur þessi skal einnig gilda um flutning, sem framkvæmdur er af
ríki, bæjarfélagi eða öðrum opinberum stofnunum með þeim kjörum, sem um ræðir í
                                     1. gr.
      2. [Að því er varðar flutning pósts skal viðkomandi flytjandi aðeins
skaðabótaskyldur gagnvart hlutaðeigandi póststjórn í samræmi við gildandi reglur
                      um tengsl flytjenda og póststjórna.
  3. Ákvæði samnings þessa gilda ekki um flutning pósts nema að því leyti sem
                 kveðið er á um í 2. mgr. þessarar greinar.]^1)
                ^1)Montreal-bókun, II. gr., sbr. l. 52/2004, 2. gr.

                           II. kafli. Flutningsgjöld.
                              1. hluti. Farmiðar.
  3. gr. 1. [Þegar farþegar eru fluttir, skal afhenda farseðil og tilgreina í
                                     honum:
                       a. brottfararstað og ákvörðunarstað;
     b. ef brottfarar- og ákvörðunarstaður eru innan landsvæðis sama ríkis, en
einn eða fleiri umsamdir viðkomustaðir innan landsvæðis annars ríkis, skal geta
                          um a.m.k. einn slíkan stað;
   c. ákvæði þess efnis, að sé ferð farþega heitið til annars lands eða af henni
leiði dvöl í öðru landi, þá komi ákvæði Varsjársamningsins til framkvæmda, og að
 sá samningur gildi um og að jafnaði takmarki bótaskyldu flytjenda vegna dauða,
                     slysa eða tjóns eða skaða á farangri.
  2. Farseðill skal, ef hið gagnstæða sannast ekki, gilda sem sönnun á því, að
  flutningssamningur hafi verið gerður, svo og á ákvæðum hans. Nú er farseðill
  eigi fyrir hendi eða hann er með óreglulegri gerð eða hann hefur glatast, og
 breytir það engu um, hvort flutningssamningur sé fyrir hendi né um gildi hans,
 en háður skal hann engu að síður ákvæðum samnings þessa. Nú hefur farþegi samt
sem áður með samþykki flytjanda farið um borð án þess að farseðill hafi verið út
 gefinn eða án þess að í farseðlinum sé ákvæði það, sem getur í c-lið 1. tölul.
þessarar greinar, og er flytjanda þá óheimilt að notfæra sér ákvæði 22. gr.]^1)
                        ^1)Viðbótarsamn., sbr. l. 46/1956.
                         2. hluti. Farangursskírteini.
 4. gr. 1. [Þegar fluttur er skráður farangur, skal gefa út farangursseðil. Ef
hann er ekki í sambandi við farseðil eða innifalinn í farseðli, sem gerður er í
          samræmi við ákvæði 1. tölul. 3. gr., skal á honum tilgreina:
                         a. brottfarar- og ákvörðunarstað;
     b. ef brottfarar- og ákvörðunarstaður eru innan landsvæðis sama ríkis, en
einn eða fleiri umsamdir viðkomustaðir innan landsvæðis annars ríkis, skal geta
                          um a.m.k. einn slíkan stað;
   c. ákvæði þess efnis, að sé ferð farþega heitið til annars lands eða af henni
leiði dvöl í öðru landi, þá komi ákvæði Varsjársamningsins til framkvæmda, og að
 sá samningur gildi um og að jafnaði takmarki bótaskyldu flytjanda vegna tjóns
                             eða skaða á farangri.
   2. Farangursseðill skal, ef hið gagnstæða sannast ekki, gilda sem sönnun á
skrásetningu farangurs og ákvæðum flutningssamnings. Nú er farangursseðill eigi
 fyrir hendi eða hann er með óreglulegri gerð eða hefur glatast, og breytir það
engu um, hvort flutningssamningur sé fyrir hendi né um gildi hans, en háður skal
hann engu að síður ákvæðum samnings þessa. Nú tekur flytjandi samt sem áður við
farangri, án þess að farangursseðill hafi verið afhentur, eða farangursseðillinn
(nema hann sé í sambandi við eða innifalinn í farseðli, sem gerður er í samræmi
við ákvæði 3. gr., 1. tölul. c) inniheldur ekki ákvæði það, sem greinir í c-lið
þessarar greinar, og er flugfélaginu þá óheimilt að notfæra sér ákvæði 22. gr.,
                                 2. tölul.]^1)
                        ^1)Viðbótarsamn., sbr. l. 46/1956.
                          3. hluti. Flugfarmskírteini.
   5. gr. [1. Afhenda ber flugfarmskírteini þegar um farmflutning er að ræða.
2. Heimilt er að varðveita greinargerð um fyrirhugaðan flutning með öðrum hætti
         sem getur, samþykki sendandi það, komið í stað þess að afhenda
  flugfarmskírteini. Ef slíkri annarri aðferð er beitt skal flytjandinn, æski
 sendandi þess, afhenda sendanda móttökukvittun fyrir farminum sem gerir kleift
að bera kennsl á sendinguna og heimilar aðgang að þeim upplýsingum sem koma fram
    í þeirri greinargerð sem er varðveitt með öðrum hætti sem fyrr greinir.
 3. Þó ekki sé unnt, á umflutnings- og ákvörðunarstöðum, að beita þeirri aðferð
annarri, sem gerði kleift að varðveita greinargerðina um flutning sem um getur í
  2. mgr. þessarar greinar, veitir það ekki sendanda rétt til þess að neita að
                       taka við farmi til flutnings.]^1)
               ^1)Montreal-bókun, III. gr., sbr. l. 52/2004, 2. gr.
   6. gr. [1. Sendandi skal fylla út flugfarmskírteini í þremur frumeintökum.
2. Fyrsta eintakið skal merkt handa flytjanda og skal sendandi undirrita það.
   Annað eintakið skal merkt handa viðtakanda og skal sendandi og flytjandi
 undirrita það. Flytjandinn skal undirrita þriðja eintakið og afhenda sendanda
                   eftir að farmi hefur verið veitt viðtaka.
     3. Heimilt er að prenta eða stimpla undirritun flytjanda og sendanda.
4. Útfylli flytjandinn flugfarmskírteinið, að beiðni sendanda, skal litið svo á
   að flytjandinn hafi gert það fyrir hönd sendanda, nema færðar séu sönnur á
                                   annað.]^1)
               ^1)Montreal-bókun, III. gr., sbr. l. 52/2004, 2. gr.
                7. gr. [Ef um fleiri en eitt stykki er að ræða:
         a) getur farmflytjandi krafist þess að sendandi fylli út aðskilin
                               flugfarmskírteini;
          b) getur sendandi krafist þess að flytjandinn afhendi aðskildar
móttökukvittanir fyrir farmi þegar sá annar háttur er hafður á sem um getur í 2.
                                mgr. 5. gr.]^1)
               ^1)Montreal-bókun, III. gr., sbr. l. 52/2004, 2. gr.
    8. gr. [Flugfarmskírteinið og móttökukvittun fyrir farmi skulu innihalda
                                upplýsingar um:
                       a) brottfararstað og ákvörðunarstað;
         b) séu brottfararstaður og ákvörðunarstaður innan landsvæðis eins
samningsaðila og einn eða fleiri umsamdir áningarstaðir innan landsvæðis annars
              ríkis, að minnsta kosti einn slíkan áningarstað; og
                              c) þyngd sendingar.]^1)
               ^1)Montreal-bókun, III. gr., sbr. l. 52/2004, 2. gr.
9. gr. [Þrátt fyrir að ákvæðum 5. til 8. gr. sé ekki fylgt hefur það engin áhrif
 á tilvist og gildi farmsamnings sem ákvæði samnings þessa gilda engu að síður
             um, meðal annars ákvæði um takmörkun bótaábyrgðar.]^1)
               ^1)Montreal-bókun, III. gr., sbr. l. 52/2004, 2. gr.
  10. gr. [1. Sendandi er ábyrgur fyrir því að upplýsingar og yfirlýsingar um
farm, sem hann færir inn í flugfarmskírteini eða eru færðar inn fyrir hans hönd,
  séu réttar; það sama gildir um upplýsingar og yfirlýsingar um farm sem hann
lætur flytjandanum í té eða eru látnar flytjanda í té fyrir hans hönd og færa á
  inn í móttökukvittun fyrir farmi eða greinargerð sem er varðveitt með öðrum
                      hætti sem um getur í 2. mgr. 5. gr.
  2. Sendandi skal gera flytjanda skaðlausan vegna alls tjóns sem flytjandinn
verður fyrir, eða annar aðili sem flytjandinn er ábyrgur gagnvart, sakir þess að
 upplýsingarnar og yfirlýsingarnar, sem sendandi lætur í té eða eru látnar í té
            fyrir hans hönd, eru ólögmætar, rangar eða ófullkomnar.
  3. Flytjandinn skal, með fyrirvara um ákvæði 1. og 2. mgr. þessarar greinar,
gera sendanda skaðlausan vegna alls tjóns sem sendandinn verður fyrir, eða annar
   aðili sem sendandinn er ábyrgur gagnvart, sakir þess að upplýsingarnar og
yfirlýsingarnar, sem flytjandinn færir inn, eða eru færðar inn fyrir hans hönd,
 í móttökukvittun fyrir farmi eða greinargerð, sem er varðveitt með öðrum hætti
   sem um getur í 2. mgr. 5. gr., eru ólögmætar, rangar eða ófullkomnar.]^1)
               ^1)Montreal-bókun, III. gr., sbr. l. 52/2004, 2. gr.
     11. gr. [1. Flugfarmskírteini eða móttökukvittun fyrir farmi gildir að
órannsökuðu máli sem sönnun fyrir því að samningur hafi verið gerður, því að við
   farmi hafi verið tekið og fyrir þeim flutningsskilmálum sem þar um getur.
2. Yfirlýsingar í flugfarmskírteini eða móttökukvittun fyrir farmi um þyngd, mál
og umbúðir farms sem og stykkjafjölda gilda að órannsökuðu máli sem sönnun fyrir
  þeim atriðum sem eru tilgreind. Yfirlýsingar um magn, rúmtak eða ástand vöru
  gilda hins vegar ekki sem sönnunargagn gegn flytjanda, nema að því leyti sem
 fram kemur í flugfarmskírteini eða móttökukvittun fyrir farmi að hann hafi, í
viðurvist sendanda, gengið úr skugga um sannleiksgildi þeirra eða þær eiga skylt
                       við sýnilegt ástand farmsins.]^1)
               ^1)Montreal-bókun, III. gr., sbr. l. 52/2004, 2. gr.
   12. gr. [1. Sendandi hefur, með fyrirvara um þá skyldu að standa við allar
skuldbindingar sínar samkvæmt farmsamningi, rétt til þess að ráðstafa farmi með
 því að fjarlægja hann í flughöfn sem er brottfararstaður eða ákvörðunarstaður
  eða með því að stöðva flutning hans á leiðinni hvar sem lent er eða krefjast
þess að hann verði afhentur á ákvörðunarstað eða á leiðinni öðrum aðila en þeim
viðtakanda sem var upphaflega tilnefndur eða með því að krefjast þess að hann sé
  endursendur til flughafnar sem er brottfararstaður. Hann skal ekki fara með
  fyrrnefndan ráðstöfunarrétt þannig að flytjandinn eða aðrir sendendur verði
  fyrir tjóni og skal endurgreiða útlagðan kostnað sem hlýst af því að þessum
                                rétti er beitt.
 2. Sé ógerlegt að fara að fyrirmælum sendanda skal flytjandinn tilkynna honum
                                 það án tafar.
    3. Fari flytjandinn að fyrirmælum sendanda um ráðstöfun farms án þess að
 krefjast þess að sá hluti flugfarmskírteinis eða móttökukvittunar fyrir farmi,
        sem þeim síðarnefnda er afhentur, sé lagður fram mun hann verða
 skaðabótaskyldur, með fyrirvara um rétt hans til bóta frá sendanda, fyrir öllu
   tjóni sem hver sá aðili, sem löglega hefur yfir að ráða fyrrnefndum hluta
flugfarmskírteinisins eða móttökukvittunarinnar fyrir farmi, kann að verða fyrir
                                 af þeim sökum.
4. Réttur sendanda fellur niður um leið og réttur viðtakanda hefst skv. 13. gr.
Neiti viðtakandi því að taka við farmi eða ekki er unnt að ná sambandi við hann
         endurheimtir sendandi samt sem áður ráðstöfunarrétt sinn.]^1)
               ^1)Montreal-bókun, III. gr., sbr. l. 52/2004, 2. gr.
13. gr. [1. Viðtakanda ber, nema sendandi hafi haldið fram rétti sínum skv. 12.
   gr., réttur til að gera kröfu, við komu farms til ákvörðunarstaðar, um að
flytjandinn afhendi honum farminn gegn greiðslu tilhlýðilegra gjalda og eftir að
                   hann hefur fullnægt skilyrðum um flutning.
2. Flytjanda ber skylda til þess að tilkynna viðtakanda án tafar um komu farms,
                            nema samið sé um annað.
 3. Viðurkenni flytjandi að farmur hafi glatast eða sé farmur ókominn sjö dögum
   eftir þann dag sem von var á honum getur viðtakandi haldið fram þeim rétti
          gagnvart flytjandanum sem farmsamningurinn kveður á um.]^1)
               ^1)Montreal-bókun, III. gr., sbr. l. 52/2004, 2. gr.
 14. gr. [Sendandi og viðtakandi geta hvor um sig nýtt sér allan þann rétt sem
  þeim ber skv. 12. og 13. gr., hvor í eigin nafni, hvort sem þeir gæta eigin
 hagsmuna eða hagsmuna annarra, að því tilskildu að þeir sinni þeim skyldum sem
                      þeim ber samkvæmt farmsamningi.]^1)
               ^1)Montreal-bókun, III. gr., sbr. l. 52/2004, 2. gr.
 15. gr. [1. Ákvæði 12., 13. og 14. gr. hafa hvorki áhrif á tengsl sendanda og
 viðtakanda þeirra á milli né gagnkvæm tengsl þriðju aðila sem sækja rétt sinn
                    annaðhvort til sendanda eða viðtakanda.
     2. Ákvæðum 12., 13. og 14. gr. má aðeins breyta með sérstöku ákvæði í
             flugfarmskírteini eða móttökukvittun fyrir farmi.]^1)
               ^1)Montreal-bókun, III. gr., sbr. l. 52/2004, 2. gr.
  16. gr. [1. Sendanda er skylt að láta í té þær upplýsingar og framvísa þeim
  skjölum sem eru nauðsynleg til þess að uppfylla formkröfur tollyfirvalda og
        lögreglu áður en unnt er að afhenda viðtakanda farm. Sendandi er
   skaðabótaskyldur gagnvart flytjanda vegna tjóns sem hlýst af því að slíkar
upplýsingar eða skjöl vantar eða þau eru ófullkomin eða ólögmæt, nema tjónið sé
            af völdum flytjandans, starfsmanna hans eða umboðsmanna.
2. Flytjanda ber ekki skylda til þess að kanna hvort fyrrnefndar upplýsingar eða
                      skjöl séu rétt eða fullnægjandi.]^1)
               ^1)Montreal-bókun, III. gr., sbr. l. 52/2004, 2. gr.

                         III. kafli. Ábyrgð flytjanda.
 17. gr. Nú lætur farþegi lífið eða verður fyrir líkamsmeiðslum eða heilsutjóni
vegna slyss, sem orðið hefur í loftfari eða þegar farið var í loftfar eða úr, og
                           skal þá flytjandi ábyrgur.
18. gr. [1. Flytjandi er skaðabótaskyldur vegna tjóns, sem verður þegar skráður
 farangur eyðileggst eða glatast eða skemmist, aðeins ef sá atburður, sem olli
      því tjóni sem þannig varð, átti sér stað meðan á loftflutningi stóð.
2. Flytjandi er skaðabótaskyldur vegna tjóns, sem verður þegar farmur eyðileggst
 eða glatast eða skemmist, aðeins ef sá atburður, sem olli því tjóni sem þannig
                varð, átti sér stað meðan á loftflutningi stóð.
  3. Flytjandinn er samt sem áður ekki skaðabótaskyldur færi hann sönnur á að
   eyðilegging, hvarf eða tjón á farmi hafi orsakast einvörðungu af einni eða
                          fleiri eftirtalinna ástæðna:
              a) innbyggðum annmarka, eiginleika eða ágalla farmsins;
   b) gölluðum umbúðum farmsins sem aðrir en flytjandinn eða starfsmenn hans eða
                          umboðsmenn hafa gengið frá;
                          c) stríði eða vopnuðum átökum;
   d) aðgerðum opinberra yfirvalda í tengslum við komu, brottför eða umflutning
                                   farmsins.
 4. Undir loftflutning, í skilningi málsgreina þessarar greinar hér að framan,
fellur sá tími sem farangur eða farmur er í vörslu flytjanda, í flughöfn eða um
borð í loftfari eða, þegar um er að ræða lendingu utan flughafnar, á hvaða stað
                                    sem er.
 5. Loftflutningur nær ekki til nokkurs flutnings á landi, á sjó eða ám sem fer
    fram utan flughafnar. Fari hins vegar slíkur flutningur fram sem liður í
     framkvæmd samnings um loftflutninga, vegna fermingar, afhendingar eða
 umfermingar, er litið svo á, nema færðar séu sönnur á annað, að tjón sé vegna
           atburðar sem átti sér stað meðan á loftflutningi stóð.]^1)
                ^1)Montreal-bókun, IV. gr., sbr. l. 52/2004, 2. gr.
19. gr. Flytjandi ber ábyrgð á tjóni, sem verður vegna dráttar við loftflutning
                     farþega, móttekins farangurs eða vöru.
 20. gr. [Flytjandi skal ekki skaðabótaskyldur, þegar um ræðir flutning farþega
og farangurs og þegar tjón verður vegna tafa á flutningi farms, færi hann sönnur
    á að hann og starfsmenn hans og umboðsmenn hafi gert allar nauðsynlegar
ráðstafanir til þess að koma í veg fyrir tjónið eða að þeir hafi ekki með nokkru
                    móti getað gert slíkar ráðstafanir.]^1)
                ^1)Montreal-bókun, V. gr., sbr. l. 52/2004, 2. gr.
   21. gr. [1. Þegar um ræðir flutning farþega og farangurs og færi flytjandi
sönnur á að sá aðili, sem verður fyrir tjóni, hafi valdið tjóninu eða stuðlað að
því með vanrækslu getur dómstóllinn, í samræmi við lög viðkomandi lands, sýknað
                     flytjandann eða lækkað skaðabæturnar.
  2. Þegar um ræðir flutning farms og færi flytjandi sönnur á að sá aðili, sem
   krefst skaðabóta, eða sá aðili, sem hann sækir rétt sinn til, hafi valdið
   tjóninu eða stuðlað að því með vanrækslu eða öðrum ólögmætum verknaði eða
 aðgerðarleysi skal bera sakir af flytjandanum, að hluta til eða að fullu, með
    tilliti til bótaábyrgðar hans gagnvart krefjanda, að því marki sem slík
vanræksla eða ólögmætur verknaður eða aðgerðarleysi olli tjóninu eða stuðlaði að
                                    því.]^1)
                ^1)Montreal-bókun, VI. gr., sbr. l. 52/2004, 2. gr.
 22. gr. 1. [Við flutning farþega í lofti skal bótaábyrgð flytjanda fyrir hvern
farþega eigi fara fram úr tvö hundruð og fimmtíu þúsund frönkum. Geri lög lands
   þess, er skaðabótamál er höfðað í, ráð fyrir greiðslu með afborgunum, skal
  heildarupphæðin (höfuðstóll) eigi fara fram úr þessu hámarki. Heimilt er þó
flytjanda og farþega að gera með sér sérstakan samning um hærra hámark ábyrgðar.
2. a. Við flutning skráðs farangurs ^1) skal bótaábyrgð flytjanda eigi fara fram
úr tvö hundruð og fimmtíu frönkum fyrir hvert kíló. Hámark þetta gildir þó eigi,
 ef sendandi hefur við afhendingu vara til flytjanda gefið sérstaka yfirlýsingu
   um þá hagsmuni, sem við afhendingu á ákvörðunarstað eru tengdir, og greitt
    aukagjald, ef á þarf að halda. Hin tilgreinda upphæð skal þá vera hámark
 bótaskyldu flytjanda, nema hann sanni að raunverulegir hagsmunir sendanda eða
                           farþega hafi verið minni.
      [b. Þegar um ræðir flutning farms skal bótaábyrgð viðkomandi flytjanda
  takmörkuð við fjárhæð sem nemur 17 SDR fyrir hvert kílógramm, nema sendandi
  hafi, þegar böggull var afhentur flytjandanum, gefið sérstaka yfirlýsingu um
    hagsmuni sína af afhendingu á ákvörðunarstað og greitt aukagjald sé þess
  krafist. Ef svo ber undir ber flytjandanum að greiða fjárhæð, sem er jafnhá
 uppgefinni fjárhæð eða lægri, nema hann færi sönnur á að fjárhæðin sé hærri en
      raunverulegir hagsmunir sendanda af afhendingu á ákvörðunarstað.]^1)
   [c. ]^1) Nú verður tjón, skaði eða töf á hluta skráðs farangurs eða farms eða
 á einhverjum grip þar í, og skal eigi taka meiri þunga til greina við ákvörðun
  þeirrar upphæðar, sem ábyrgð flytjanda takmarkast við, en samanlagðan þunga
  bögguls eða böggla þeirra, er um er að ræða. Nú snertir tjón, skaði eða töf
hluta hins skráða farangurs eða farms eða gripa þar í, verðmæti annarra böggla,
sem sami farangursseðill eða flugfarmskírteini nær til, og skal þá einnig tekinn
til greina samanlagður þungi slíks bögguls eða böggla, þegar ákvarða skal hámark
                                  bótaskyldu.
  3. Að því er snertir farangur, sem farþegi hefur í sínum vörslum, er hámark
   bótaskyldu flytjanda takmarkað við fimm þúsund franka fyrir hvern farþega.
4. Þó að hér sé greint hámark bótaskyldu, er dómstólum þó heimilt í samræmi við
 landslög að dæma aukalega til greiðslu hluta af málskostnaði eða málskostnaðar
  alls og til greiðslu annars kostnaðar við málssókn, sem kærandi kann að hafa
orðið að greiða. Eigi gildir þó þetta ákvæði, ef bótaupphæðin, sem dæmd er, auk
málskostnaðar og annars kostnaðar við málssókn, fer eigi fram úr þeirri upphæð,
 sem flytjandi hefur skriflega boðist til að greiða innan sex mánaða frá því er
 atburður sá varð, sem skaðanum olli, eða áður en málssókn var hafin, ef síðar
                                     varð.
 5. Upphæðir þær, sem greindar eru í frönkum í þessari grein, skulu miðast við
 gjaldeyriseiningu, er sé sextíu og fimm og hálft milligramm gulls, sem er níu
   hundruð þúsundustu að skírleika. Þegar breyta þarf slíkum upphæðum í mynt
   viðkomandi lands, má láta standa á jafnri mynteiningu. Umreikning umræddra
 upphæða í mynt viðkomandi lands, nema gullmynt sé, skal fara fram eftir skráðu
gullgengi umræddrar myntar á þeim degi, er dómur er upp kveðinn, ef um málssókn
                              verður að ræða.]^2)
  [6. Líta ber svo á að með þeim fjárhæðum sem gefnar eru upp í SDR í þessari
        grein sé átt við sérstök dráttarréttindi samkvæmt skilgreiningu
  Alþjóðagjaldeyrissjóðsins. Umreikningur fjárhæða í innlenda gjaldmiðla skal,
þegar um ræðir málarekstur fyrir dómstólum, fara fram miðað við verðgildi slíkra
gjaldmiðla í sérstökum dráttarréttindum daginn sem dómur er kveðinn upp. Reikna
   ber út í SDR-verðgildi innlends gjaldmiðils samningsaðila, sem á aðild að
Alþjóðagjaldeyrissjóðnum, samkvæmt matsaðferðinni sem Alþjóðagjaldeyrissjóðurinn
 beitir, svo gott sem daginn sem dómur er kveðinn upp, vegna meðferðar hans og
 yfirfærslu. Reikna ber út í SDR-verðgildi innlends gjaldmiðils samningsaðila,
sem ekki á aðild að Alþjóðagjaldeyrissjóðnum, með þeim hætti sem það aðildarríki
                                    ákveður.
      Þau ríki, sem eiga ekki aðild að Alþjóðagjaldeyrissjóðnum og ef löggjöf
þeirra heimilar ekki að ákvæðum b-liðar 2. mgr. 22. gr. sé beitt, geta, engu að
 síður, lýst því yfir, samhliða fullgildingu eða aðild eða hvenær sem er eftir
það, að bótaábyrgð flytjanda í málarekstri fyrir dómstóli á landsvæðum þeirra sé
 takmörkuð við 250 einingar gjaldmiðla fyrir hvert kílógramm. Fyrrnefnd eining
 gjaldmiðils svarar til 65,5 millígramma gulls að hreinleika ^900/1000. Heimilt
  er að umreikna þessar fjárhæðir í viðeigandi innlendan gjaldmiðil í rúnnuðum
tölum. Umreikningur þessara fjárhæða í innlendan gjaldmiðil skal gerður samkvæmt
                          lögum viðkomandi ríkis.]^1)
    ^1)Montreal-bókun, VII. gr., sbr. l. 52/2004, 2. gr. ^2)Viðbótarsamn., sbr.
                                  l. 46/1956.
 23. gr. 1. Hver sá samningur, sem miðar að því að leysa flytjanda undan ábyrgð
eða ákveða minni upphæð en þá, sem ákveðin er í samningi þessum, er ógildur, en
   flutningssamningurinn skal halda gildi sínu og vera háður ákvæðum samnings
                                     þessa.
 2. [Eigi gildir 1. tölul. þessarar greinar um ákvæði varðandi tjón eða skaða,
        sem stafar af eðli eða ágalla í farmi þeim, sem fluttur er.]^1)
                        ^1)Viðbótarsamn., sbr. l. 46/1956.
 24. gr. [1. Að því er varðar flutning farþega og farangurs er einungis unnt að
höfða skaðabótamál, án tillits til málavaxta, með hliðsjón af skilyrðum og þeim
 mörkum bótaábyrgðar, sem eru sett fram í samningi þessum, án tillits til þess
    hverjir hafa rétt til þess að höfða mál og hver réttur hvers og eins er.
 2. Að því er varðar flutning farms er einungis unnt að höfða skaðabótamál, án
     tillits til málavaxta og hvort sem það er reist á samningi þessum eða
 farmsamningi eða skaðabótarétti eða á öðru, með hliðsjón af skilyrðum og þeim
 mörkum bótaábyrgðar, sem eru sett fram í samningi þessum, án tillits til þess
    hverjir hafa rétt til þess að höfða mál og hver réttur hvers og eins er.
 Fyrrnefnd mörk bótaábyrgðar jafngilda hámarksbótaábyrgð og er óheimilt að fara
       fram yfir þau óháð því hvaða aðstæður leiddu til bótaábyrgðar.]^1)
               ^1)Montreal-bókun, VIII. gr., sbr. l. 52/2004, 2. gr.
25. gr. [Að því er varðar flutning farþega og farangurs gilda mörk bótaábyrgðar,
  sem eru tilgreind í 22. gr., ekki ef sönnur eru færðar á að tjónið sé vegna
 verknaðar eða aðgerðarleysis flytjandans, starfsmanna hans eða umboðsmanna sem
     er framinn eða viðhaft í því skyni að valda tjóni eða sem rekja má til
  kæruleysis og viðkomandi hefði mátt vita að tjón mundi sennilega hljótast af
slíkum verknaði eða aðgerðarleysi; sá fyrirvari er þó á að þegar um ræðir slíkan
verknað eða aðgerðarleysi starfsmanns eða umboðsmanns séu einnig færðar sönnur á
            að hann hafi verið að verki á vettvangi starfs síns.]^1)
                ^1)Montreal-bókun, IX. gr., sbr. l. 52/2004, 2. gr.
[25. gr. A. 1. Nú er mál höfðað gegn starfsmanni eða umboðsmanni flytjanda út af
  tjóni, sem samningur þessi nær til, og skal honum heimilt, ef hann sannar að
     hann hafi haldið sér við verksvið sitt, að hagnýta sér takmörkun þá á
  bótaskyldu, sem flytjanda er sjálfum heimilt að hagnýta sér samkvæmt 22. gr.
2. Í slíku tilfelli skal samanlögð bótafjárhæð sú, er flytjandi, starfsmenn hans
       eða umboðsmenn eiga að greiða, ekki fara fram úr greindu hámarki.
 3. [Að því er varðar flutning farþega og farangurs gilda ákvæði 1. og 2. mgr.
 þessarar greinar ekki ef sönnur eru færðar á að tjónið sé vegna verknaðar eða
aðgerðarleysis flytjandans, starfsmanna hans eða umboðsmanna sem er framinn eða
viðhaft í því skyni að valda tjóni eða sem rekja má til kæruleysis og viðkomandi
    hefði mátt vita að tjón mundi sennilega hljótast af slíkum verknaði eða
                             aðgerðarleysi.]^1)]^2)
   ^1)Montreal-bókun, X. gr., sbr. l. 52/2004, 2. gr. ^2)Viðbótarsamn., sbr. l.
                                    46/1956.
   26. gr. 1. Ef tekið er við skráðum farangri eða vöru án fyrirvara af hálfu
    viðtakanda, skal talið að munirnir hafi verið óskemmdir og í samræmi við
                     flutningssamninginn uns annað sannast.
 2. [Verði um tjón að ræða, ber móttakanda að tilkynna flytjanda það jafnskjótt
 og þess verður vart, í síðasta lagi sjö dögum eftir móttökudag, ef um farangur
er að ræða, og fjórtán dögum, ef um farm er að ræða. Ef um tafir er að ræða, ber
 að senda slíka kvörtun í síðasta lagi tuttugu og einum degi eftir að afhending
                             hefur farið fram.]^1)
3. Tilkynning skal skráð á flutningsskírteini eða send bréflega áður en frestur
                                   er liðinn.
 4. Sé tjón eigi tilkynnt innan hinna tilskildu tímamarka falla niður kröfur á
         hendur flytjanda, enda sé eigi um svik að ræða af hans hálfu.
                        ^1)Viðbótarsamn., sbr. l. 46/1956.
   27. gr. Nú er skuldari látinn og skal þá heimilt að beina skaðabótakröfum
samkvæmt samningi þessum gegn þeim sem tekið hafa við réttindum hans og skyldum.
  28. gr. 1. Skaðabótamál skal höfða í því samningsríki, sem sækjandi ákveður,
 annað hvort þar sem flytjandi á heima eða hefur aðalskrifstofu sína eða útibú
        það, sem gerði flutningssamninginn eða loks á ákvörðunarstaðnum.
     2. Réttarfarsákvæði fara eftir lögum þess lands, sem mál er höfðað í.
29. gr. 1. Réttur til að höfða skaðabótamál fellur niður, ef mál er eigi höfðað
 innan tveggja ára frá því að loftfar kom á ákvörðunarstað eða frá þeim degi að
        loftfar skyldi koma þangað eða frá því að flutningur stöðvaðist.
      2. Ákvörðun frests fer eftir lögum þess lands, sem mál er höfðað í.
    30. gr. 1. Ef fleiri en einn flytjandi eiga hver á eftir öðrum að sjá um
  flutning þann, er um ræðir í 1. gr. 3. mgr., skal hver þeirra hlíta ákvæðum
samnings þessa, ef hann tekur við farþegum, skráðum farangri eða vörum, og skal
 hlutaðeigandi flytjandi talinn aðili flutningssamnings að svo miklu leyti sem
           þann hluta flutningsins snertir, sem honum ber að sjá um.
  2. Farþegi eða þeir, er taka við réttindum hans, geta einungis beint kröfum
sínum til þess flytjanda, sem hefur séð um þann hluta flutningsins, sem tjón eða
  dráttur varð í sambandi við, enda hafi fyrsti flytjandi eigi samkvæmt beinum
               samningi tekið að sér ábyrgð á öllum flutningnum.
  3. Þegar um er að ræða flutning á skráðum farangri eða vörum, getur sendandi
  beint kröfum sínum til fyrsta flytjanda, en sá sem rétt á á afhendingu getur
 beint sínum kröfum til síðasta flytjanda. Hvor um sig getur þar að auki snúið
 sér að þeim flytjanda, sem sá um flutninginn, þegar eyðilegging, glötun, tjón
eða dráttur varð. Flytjendur þessir eru ábyrgir in solidum gagnvart sendanda og
                         þeim, sem afhenda ber vöruna.
[30. gr. A. Ekkert í samningi þessum skal koma í veg fyrir að aðili, sem á rétt
 á skaðabótum samkvæmt ákvæðum hans, eigi endurkröfurétt á hendur hvaða þriðja
                               aðila sem er.]^1)
                ^1)Montreal-bókun, XI. gr., sbr. l. 52/2004, 2. gr.

                IV. kafli. Flutningur með ýmislegum farartækjum.
31. gr. 1. Nú fer flutningur sumpart fram með loftfari, en sumpart með einhverju
  öðru farartæki, og gilda þá ákvæði samnings þessa einungis að því er snertir
            loftflutninginn og því að hann uppfylli skilyrði 1. gr.
        2. Samningur þessi skal eigi vera því til fyrirstöðu, að aðilar
flutningssamnings taki skilmála þess flutnings, sem eigi fer fram í lofti, upp í
     loftfarmskírteini, enda sé farið eftir ákvæðum samnings þessa varðandi
                                loftflutninginn.

                             V. kafli. Lokaákvæði.
 32. gr. Ógildir skulu vera hvers konar fyrirvarar í flutningssamningi og hvers
konar sérstakir samningar, sem gerðir eru áður en tjón verður, og miða að því að
ganga fram hjá reglum samnings þessa varðandi þau lög, sem fara skal eftir, eða
 varðandi varnarþing. Þegar um er að ræða flutning á vörum, skal þó heimilt að
semja um gerðardómsákvæði, enda skal gerðin fara fram á einhverjum stað, sem er
   löglegt varnarþing samkvæmt 28. gr. 1. mgr. og skal málið útkljáð samkvæmt
                            ákvæðum samnings þessa.
 33. gr. [Með fyrirvara um ákvæði 3. mgr. 5. gr. skal ekkert í samningi þessum
 koma í veg fyrir að flytjandi geti annaðhvort neitað að gera flutningssamninga
             eða sett reglur sem ganga ekki gegn ákvæðum hans.]^1)
               ^1)Montreal-bókun, XII. gr., sbr. l. 52/2004, 2. gr.
34. gr. [Ákvæði 3. til 8. gr., að báðum meðtöldum, um flutningsskjöl gilda ekki
 þegar um ræðir flutning við óvenjulegar aðstæður utan venjulegs rekstrarsviðs
                                 flytjanda.]^1)
               ^1)Montreal-bókun, XIII. gr., sbr. l. 52/2004, 2. gr.
    35. gr. Með hugtakinu dagur í samningi þessum er átt við vikudag en ekki
                                   vinnudag.
  36. gr. Samningur þessi er gerður á frönsku í einu eintaki, sem geymt skal í
   skjalasafni utanríkisráðuneytis Póllands. Staðfest afrit samningsins skal
             ríkisstjórn Póllands láta hverjum samningsaðila í té.
 37. gr. 1. Samning þennan skal fullgilda. Fullgildingarskjöl skal varðveita í
     skjalasafni utanríkisráðuneytis Póllands, sem skal tilkynna afhendingu
                   fullgildingarskjala öllum samningsaðilum.
2. Þegar fimm aðilar hafa fullgilt samning þennan skal hann ganga í gildi þeirra
 í milli á nítugasta degi eftir að fimmta fullgildingarskjalið var afhent. Hann
  skal ganga í gildi milli ríkja, sem hafa fullgilt hann, og ríkis, sem síðar
    afhendir fullgildingarskjal sitt, á nítugasta degi eftir þá afhendingu.
   3. Ríkisstjórn lýðveldisins Póllands skal tilkynna ríkisstjórn hvers aðila
 hvenær samningur gengur í gildi og hvenær hvert fullgildingarskjal er afhent.
38. gr. 1. Þegar samningur þessi er genginn í gildi, skal hverju ríki heimilt að
                             gerast aðili að honum.
 2. Aðild fer fram með tilkynningu til ríkisstjórnar lýðveldisins Póllands, er
                     skal skýra öðrum aðilum frá aðildinni.
3. Aðild tekur gildi á nítugasta degi eftir að ríkisstjórn lýðveldisins Póllands
                         hefur verið tilkynnt um hana.
39. gr. 1. Sérhver aðili samnings þessa getur sagt honum upp með því að tilkynna
 uppsögnina ríkisstjórn lýðveldisins Póllands, en hún skal án tafar skýra öllum
                            aðilum frá uppsögninni.
  2. Uppsögnin gengur í gildi sex mánuðum eftir að tilkynning um uppsögn hefur
farið fram, en einungis að því er varðar þann aðila, sem uppsögn hefur tilkynnt.
 40. gr. 1. Samningsaðilar geta við undirritun, afhendingu fullgildingarskjals
  eða um leið og þeir gerast aðilar að samningi þessum lýst yfir því, að þeir
      undanskilji ákvæðum samnings þessa allar eða nokkrar nýlendna sinna,
 verndarlönd, gæslusvæði eða aðrar lendur, er lúta þeirra fullveldi, yfirráðum
                                  eða umráðum.
 2. Aðilar geta og síðar staðfest samninginn sérstaklega að því er varðar allar
eða nokkrar af nýlendum þeirra, verndarlöndum, gæslusvæðum eða öðrum lendum, er
   lúta þeirra fullveldi, yfirráðum eða umráðum og voru undanskildar ákvæðum
               samningsins í hinni upphaflegu yfirlýsingu þeirra.
      3. Loks geta aðilar samkvæmt ákvæðum þessum sagt upp samningi þessum
       sérstaklega, að því er varðar allar eða nokkrar af nýlendum sínum,
verndarlöndum, gæslusvæðum eða öðrum lendum, er lúta fullveldi þeirra, yfirráðum
                                  eða umráðum.
    [40. gr. A. 1. Í 2. tölul. 37. gr. og 1. tölul. 40. gr. skal orðið aðili
(samningsaðili) (Haute Partie Contractante) merkja ríki. Í öllum öðrum tilvikum
 skal orðið aðili merkja ríki, sem fullgilt hefur samninginn eða gerst aðili að
honum með virkum hætti, eða ríki, sem sagt hefur samningnum upp, ef uppsögn þess
                           hefur ekki gengið í gildi.
 2. Að því er samning þennan snertir, merkir orðið landsvæði (territoire) ekki
 einungis heimaland ríkis, heldur einnig öll önnur landsvæði, sem ríkið fer með
                            utanríkismál fyrir.]^1)
                        ^1)Viðbótarsamn., sbr. l. 46/1956.
41. gr. Hver samningsaðili getur, þegar tvö ár eru liðin frá gildistöku samnings
  þessa, óskað eftir því að ný alþjóðaráðstefna verði kölluð saman til þess að
rannsaka á hvern hátt muni hægt að endurbæta samning þennan. Hlutaðeigandi aðili
    skal í þessu skyni snúa sér til ríkisstjórnar Frakklands, sem skal gera
           nauðsynlegar ráðstafanir til þess að undirbúa ráðstefnuna.
                                 Viðbótarbókun.
     Við 2. gr. Samningsaðilar áskilja sér rétt til þess að lýsa því yfir við
 fullgildingu eða staðfestingu samningsins, að ákvæði 1. mgr. 2. gr. hans taki
  ekki til loftflutninga milli landa, sem framkvæmdir eru beinlínis af ríkinu,
   nýlendum þess, verndarlendum, gæslulendum eða öðrum lendum, sem eru undir
                      fullveldi þess, vernd eða yfirráðum.

 II. Samningur um samræmingu tiltekinna reglna um loftflutninga milli landa sem
     annar aðili en hinn samningsbundni flytjandi annast, sem er viðbót við
                             Varsjársamninginn.^1)
                               ^1)L. 52/2004, 2. gr.
                    RÍKIN SEM UNDIRRITAÐ HAFA SAMNING ÞENNAN OG
   GERA SÉR GREIN FYRIR að Varsjársamningurinn inniheldur ekki sérstök ákvæði um
 loftflutninga milli landa sem aðili, sem er ekki aðili að flutningssamningnum,
                                  framkvæmir,
       TELJA að því sé æskilegt að setja ákvæði sem gilda í slíkum tilvikum,
                         HAFA ORÐIÐ ÁSÁTT UM EFTIRFARANDI:
 I. gr. Í samningi þessum hafa eftirfarandi hugtök þá merkingu sem hér greinir:
    a) Varsjársamningur merkir samning um samræmingu nokkurra reglna varðandi
 loftflutninga milli landa, sem var undirritaður í Varsjá 12. október 1929, eða
 Varsjársamninginn, eins og honum var breytt í Haag 1955, eftir því hvor þeirra
           gildir um flutning samkvæmt samningi sem um getur í b-lið;
     b) samningsbundinn flytjandi merkir aðila sem gerir, sem ábyrgðaraðili,
flutningssamning, samkvæmt ákvæðum Varsjársamningsins, við farþega eða sendanda
       eða við aðila sem er í fyrirsvari fyrir farþegann eða sendandann;
   c) flytjandi í raun merkir aðila, annan en samningsbundna flytjandann, sem
framkvæmir þann flutning, sem fjallað er um í b-lið, allan eða að hluta í umboði
samningsbundna flytjandans en er ekki, að því er slíkan hluta varðar, flytjandi
       sem framkvæmir gagnfæran flutning í skilningi Varsjársamningsins.
        Gera skal ráð fyrir að um slíkt umboð sé að ræða nema sannað sé hið
                                   gagnstæða.
II. gr. Framkvæmi flytjandi í raun flutning allan eða að hluta, það er flutning
 sem Varsjársamningurinn gildir um samkvæmt samningnum sem um getur í b-lið I.
gr., skulu ákvæði Varsjársamningsins gilda um bæði samningsbundna flytjandann og
 flytjanda í raun, nema kveðið sé á um annað í samningi þessum, hinn fyrrnefnda
að því er varðar allan flutning sem fjallað er um í flutningssamningnum og hinn
    síðarnefnda einungis að því er varðar þann flutning sem hann framkvæmir.
   III. gr. 1. Líta ber svo á að athöfn eða athafnaleysi flytjanda í raun og
 starfsmanna hans og umboðsmanna á vettvangi starfs þeirra sé einnig athöfn eða
athafnaleysi samningsbundna flytjandans, að því er varðar flutning sem flytjandi
                               í raun framkvæmir.
   2. Líta ber svo á að athöfn eða athafnaleysi samningsbundins flytjanda og
starfsmanna hans og umboðsmanna, sem er innan verksviðs þeirra, sé einnig athöfn
  eða athafnaleysi flytjanda í raun, að því er varðar flutning sem flytjandi í
 raun framkvæmir. Engin slík athöfn eða athafnaleysi skal, samt sem áður, gera
    flytjanda í raun skaðabótaskyldan umfram þau mörk sem um getur í 22. gr.
Varsjársamningsins. Allir sérsamningar þar sem samningsbundni flytjandinn tekst
    skyldur á herðar sem Varsjársamningurinn kveður ekki á um eða fellur frá
 réttindum sem samningur þessi heimilar eða sérhver yfirlýsing um hagsmuni sem
  tengjast afhendingu á ákvörðunarstað, sem fjallað er um í 22. gr. fyrrnefnds
    samnings, skulu ekki binda flytjanda í raun nema hann hafi samþykkt það
                                  sérstaklega.
IV. gr. Kvartanir, bornar fram við flytjanda eða fyrirmæli honum gefin samkvæmt
    Varsjársamningnum, skulu hafa sömu þýðingu, hvort sem þeim er beint til
 samningsbundna flytjandans eða flytjanda í raun. Fyrirmæli, sem um getur í 12.
 gr. Varsjársamningsins, skulu hins vegar því aðeins gild að þeim sé beint til
                          samningsbundna flytjandans.
 V. gr. Að því er varðar flutning, sem flytjandi í raun framkvæmir, hafa allir
starfsmenn eða umboðsmenn hans eða samningsbundna flytjandans, geti þeir sannað
 að þeir hafi framkvæmt störf sín innan verksviðs síns, rétt til að bera fyrir
  sig þær takmarkanir á ábyrgð sem þeim flytjanda, sem þeir eru starfsmenn eða
  umboðsmenn hjá, er heimilt að bera fyrir sig samkvæmt samningi þessum, nema
 sannað sé að þeir hafi hagað sér með þeim hætti sem samkvæmt Varsjársamningnum
         kemur í veg fyrir að unnt sé að skírskota til marka ábyrgðar.
    VI. gr. Að því er varðar flutning, sem flytjandi í raun framkvæmir, skal
 heildarfjárhæð, sem unnt er að fá þann flytjanda og samningsbundna flytjandann
  og starfsmenn þeirra og umboðsmenn, sem framkvæma störf sín innan verksviðs
síns, dæmda til þess að greiða, ekki vera hærri en hæsta bótafjárhæð sem unnt er
 að dæma annaðhvort samningsbundna flytjandann eða flytjanda í raun til þess að
greiða samkvæmt samningi þessum, en engum aðila, sem um er getið, skal skylt að
               greiða fjárhæð yfir þeim mörkum sem um hann gilda.
    VII. gr. Stefnandi getur, að því er varðar flutning sem flytjandi í raun
framkvæmir, beint bótakröfum sínum, að eigin vali, hvort sem er gegn flytjanda í
   raun eða samningsbundna flytjandanum, saman eða hvorum fyrir sig. Sé málið
einvörðungu höfðað gegn öðrum fyrrnefndra flytjenda ber honum réttur til þess að
krefjast þess að hinn flytjandinn komi einnig að meðferð þess fyrir rétti og fer
 slík málsmeðferð og áhrif slíkrar aðkomu eftir lögum þess ríkis þar sem mál er
                                    höfðað.
VIII. gr. Höfða skal skaðabótamál, sem er fjallað um í VII. gr. samnings þessa,
 að vali stefnanda, annaðhvort fyrir dómstóli sem heimilt er að höfða mál fyrir
       gegn samningsbundna flytjandanum, eins og kveðið er á um í 28. gr.
Varsjársamningsins, eða fyrir þeim dómstóli sem hefur lögsögu þar sem flytjandi
               í raun á lögheimili eða hefur aðalskrifstofu sína.
     IX. gr. 1. Öll samningsákvæði, sem miða að því að leysa samningsbundna
 flytjandann eða flytjanda í raun undan ábyrgð samkvæmt samningi þessum eða að
  því að ákvarða lægri ábyrgðarmörk en þau sem gilda samkvæmt samningi þessum,
     skulu ógild, en í ógildingu sérhvers slíks ákvæðis felst ekki ógilding
     samningsins í heild sem ákvæði samnings þessa gilda um eftir sem áður.
2. Að því er varðar flutning, sem flytjandi í raun framkvæmir, á málsgreinin hér
á undan ekki við um samningsákvæði sem fjalla um hvarf eða tjón sem rekja má til
       eðlislægs ágalla, eiginleika eða ágalla þess farms sem er fluttur.
   3. Ógild skulu vera hvers konar ákvæði í flutningssamningi og hvers konar
sérsamningar sem gerðir eru áður en tjón verður og miða að því að ganga fram hjá
reglum samnings þessa varðandi þau lög sem fara skal eftir eða varðandi lögsögu.
Þegar um er að ræða flutning farms skal þó heimilt að semja um gerðardómsákvæði,
  samanber þó ákvæði samnings þessa, enda fari gerðardómsmeðferðin fram innan
                  einhverrar lögsögu sem um getur í VIII. gr.
 X. gr. Ekkert í samningi þessum hefur áhrif á réttindi og skyldur flytjendanna
         tveggja hvors gagnvart öðrum, með fyrirvara um ákvæði VII. gr.
XI. gr. Samningur þessi skal, fram til þess dags er hann öðlast gildi í samræmi
 við ákvæði XIII. gr., liggja frammi til undirritunar af hálfu hvers þess ríkis
sem þann dag er aðildarríki Sameinuðu þjóðanna eða einhverra sérstofnana þeirra.
XII. gr. 1. Samningur þessi er háður fullgildingu af hálfu þeirra ríkja sem hafa
                                undirritað hann.
 2. Afhenda ber skjöl um fullgildingu ríkisstjórn Sameinuðu mexíkósku ríkjanna
                                  til vörslu.
   XIII. gr. 1. Jafnskjótt og fimm undirritunarríki hafa afhent skjöl sín um
   fullgildingu samnings þessa til vörslu öðlast hann gildi þeirra í milli á
   nítugasta degi eftir þann dag er fimmta skjalið um fullgildingu er afhent.
   Samningurinn öðlast gildi gagnvart hverju því ríki, sem fullgildir hann eftir
   það, á nítugasta degi eftir að það afhendir skjal sitt um fullgildingu til
                                    vörslu.
 2. Ríkisstjórn Sameinuðu mexíkósku ríkjanna skal láta skrá samning þennan hjá
   Sameinuðu þjóðunum og Alþjóðaflugmálastofnuninni jafnskjótt og hann öðlast
                                     gildi.
   XIV. gr. 1. Samningur þessi skal, eftir að hann hefur öðlast gildi, liggja
     frammi til aðildar af hálfu allra aðildarríkja Sameinuðu þjóðanna eða
                              sérstofnana þeirra.
2. Ríki fær aðild að samningi þessum með því að ríkisstjórn Sameinuðu mexíkósku
 ríkjanna er afhent aðildarskjal sem tekur gildi frá og með nítugasta degi frá
                     þeim degi er slík afhending fer fram.
   XV. gr. l. Hverju aðildarríki er heimilt að segja upp samningi þessum með
          tilkynningu til ríkisstjórnar Sameinuðu mexíkósku ríkjanna.
 2. Uppsögn skal taka gildi sex mánuðum eftir þann dag er ríkisstjórn Sameinuðu
              mexíkósku ríkjanna tekur við tilkynningu um uppsögn.
XVI. gr. 1. Hverju aðildarríki er heimilt, jafnhliða fullgildingu samnings þessa
     eða aðild að honum eða hvenær sem er eftir það, að lýsa því yfir, með
   tilkynningu til ríkisstjórnar Sameinuðu mexíkósku ríkjanna, að gildissvið
samnings þessa skuli ná til allra þeirra landsvæða þar sem það fer með samskipti
                                við önnur ríki.
  2. Gildissvið samningsins skal ná til þeirra landsvæða, sem eru talin upp í
 fyrrnefndri tilkynningu, níutíu dögum eftir þann dag er ríkisstjórn Sameinuðu
                mexíkósku ríkjanna tekur við slíkri tilkynningu.
  3. Hverju aðildarríki er heimilt, í samræmi við ákvæði XV. gr., að segja upp
 samningi þessum sérstaklega fyrir hvert þeirra landsvæða, þar sem það fer með
                   samskipti við önnur ríki, eða öll þeirra.
          XVII. gr. Óheimilt er að gera fyrirvara við samning þennan.
       XVIII. gr. Ríkisstjórn Sameinuðu mexíkósku ríkjanna skal tilkynna
    Alþjóðaflugmálastofnuninni og öllum aðildarríkjum Sameinuðu þjóðanna eða
                             sérstofnana þeirra um:
           a) sérhverja undirritun samnings þessa og dagsetningu hennar;
      b) sérhverja afhendingu skjals um fullgildingu eða aðild og dagsetningu
                                    hennar;
     c) dagsetningu gildistöku samnings þessa í samræmi við 1. mgr. XIII. gr.;
        d) viðtöku sérhverrar tilkynningar um uppsögn og viðtökudag hennar;
     e) viðtöku sérhverrar yfirlýsingar eða tilkynningar, sem er gefin út skv.
                        XVI. gr., og viðtökudag hennar.
     ÞESSU TIL STAÐFESTU hafa undirritaðir fulltrúar, sem til þess hafa fullt
                       umboð, undirritað samning þennan.
    GJÖRT í Gvadalajara hinn 18. september 1961 á ensku, frönsku og spænsku og
eru allir textarnir þrír gildir. Ef um ósamræmi er að ræða skal franski textinn
    ráða, en Varsjársamningurinn frá 12. október 1929 var gerður á frönsku.
Ríkisstjórn Sameinuðu mexíkósku ríkjanna mun láta gera opinbera þýðingu á texta
                            samningsins á rússnesku.
      Afhenda ber samning þennan ríkisstjórn Sameinuðu mexíkósku ríkjanna til
 vörslu, en samningurinn mun liggja frammi til undirritunar hjá henni í samræmi
            við ákvæði XI. gr., og skal fyrrnefnd ríkisstjórn senda
    Alþjóðaflugmálastofnuninni og öllum aðildarríkjum Sameinuðu þjóðanna eða
                  sérstofnana þeirra staðfest afrit af honum.
  III. Montreal-bókun nr. 4 um breytingar á samningnum um samræmingu nokkurra
  reglna varðandi loftflutninga milli landa, er undirritaður var í Varsjá 12.
  október 1929, eins og honum var breytt með Haag-bókuninni frá 28. september
               1955, undirrituð í Montreal 25. september 1975.^1)
                               ^1)L. 52/2004, 2. gr.
                RÍKISSTJÓRNIRNAR SEM UNDIRRITAÐ HAFA BÓKUN ÞESSA OG
      ÁLÍTA að æskilegt sé að breyta samningnum um samræmingu nokkurra reglna
 varðandi loftflutninga milli landa, sem var undirritaður í Varsjá 12. október
   1929, eins og honum var breytt með Haag-bókuninni frá 28. september 1955,
                        HAFA ORÐIÐ ÁSÁTTAR um eftirfarandi:
                       I. kafli. Breytingar á samningnum.
         I. gr. Samningurinn, sem er breytt með ákvæðum þessa kafla, er
           Varsjársamningurinn eins og honum var breytt í Haag 1955.
                                        ^1)
         ^1)Ákvæði um breytingar á meginmáli samningins, sjá fylgiskjal I.

           II. kafli. Gildissvið samningsins með áorðnum breytingum.
XIV. gr. Varsjársamningurinn, eins og honum var breytt í Haag 1955 og með bókun
þessari, skal gilda um flutninga milli landa, eins og þeir eru skilgreindir í 1.
  gr. samningsins, að því tilskildu að brottfarar- og ákvörðunarstaðir, sem um
getur í þeirri grein, séu annaðhvort á landsvæðum tveggja aðila að bókun þessari
eða innan landsvæðis eins aðila að bókun þessari þar sem um umsaminn áningarstað
                      á landsvæði annars ríkis er að ræða.

                            III. kafli. Lokaákvæði.
      XV. gr. Að því er varðar aðila að bókun þessari skal skilja og túlka
 Varsjársamninginn, eins og honum var breytt í Haag 1955, og bókun þessa saman
sem eina gerð sem skal bera yfirskriftina Varsjársamningurinn eins og honum var
            breytt í Haag 1955 og með Montreal-bókun nr. 4 frá 1975.
 XVI. gr. Bókun þessi skal liggja frammi til undirritunar af hálfu allra ríkja
     fram til þess dags er hún öðlast gildi í samræmi við ákvæði XVIII. gr.
       XVII. gr. 1. Bókun þessi er með fyrirvara um fullgildingu af hálfu
                               undirritunarríkja.
      2. Fullgilding bókunar þessarar af hálfu ríkis, sem er ekki aðili að
 Varsjársamningnum, eða af hálfu ríkis, sem er ekki aðili að Varsjársamningnum,
       eins og honum var breytt í Haag 1955, skal hafa ígildi aðildar að
 Varsjársamningnum, eins og honum var breytt í Haag 1955 og með Montreal-bókun
                                nr. 4 frá 1975.
 3. Skjöl um fullgildingu skulu afhent ríkisstjórn Alþýðulýðveldisins Póllands
                                  til vörslu.
 XVIII. gr. 1. Jafnskjótt og þrjátíu undirritunarríki hafa afhent skjöl sín um
  fullgildingu bókunar þessarar tekur hún gildi milli þeirra á nítugasta degi
 eftir að þrítugasta skjalið um fullgildingu hefur verið afhent til vörslu. Hún
tekur gildi fyrir hvert og eitt ríki, sem fullgildir hana eftir það, á nítugasta
       degi eftir að það afhendir skjal sitt um fullgildingu til vörslu.
  2. Jafnskjótt og bókun þessi tekur gildi skal ríkisstjórn Alþýðulýðveldisins
                   Póllands skrá hana hjá Sameinuðu þjóðunum.
XIX. gr. 1. Öllum ríkjum, sem hafa ekki undirritað bókun þessa, skal heimilt að
            gerast aðilar að henni eftir að hún hefur öðlast gildi.
 2. Aðild ríkis, sem er ekki aðili að Varsjársamningnum, eða ríkis, sem er ekki
   aðili að Varsjársamningnum, eins og honum var breytt í Haag 1955, að bókun
þessari skal hafa ígildi aðildar að Varsjársamningnum, eins og honum var breytt
               í Haag 1955 og með Montreal-bókun nr. 4 frá 1975.
  3. Aðild fer fram með því að afhenda ríkisstjórn Alþýðulýðveldisins Póllands
   aðildarskjal til vörslu og tekur gildi á nítugasta degi eftir afhendingu.
XX. gr. 1. Hverjum aðila að bókun þessari er heimilt að segja bókun þessari upp
         með tilkynningu til ríkisstjórnar Alþýðulýðveldisins Póllands.
        2. Uppsögn tekur gildi sex mánuðum eftir þann dag er ríkisstjórn
         Alþýðulýðveldisins Póllands tekur við tilkynningu um uppsögn.
3. Að því er varðar aðila að bókun þessari skal ekki á neinn hátt líta á uppsögn
     Varsjársamningsins af hálfu einhvers þeirra í samræmi 39. gr. hans eða
Haag-bókunarinnar í samræmi við XXIV. gr. hennar sem uppsögn Varsjársamningsins,
   eins og honum var breytt í Haag 1955 og með Montreal-bókun nr. 4 frá 1975.
XXI. gr. 1. Einungis er heimilt að gera eftirfarandi fyrirvara við bókun þessa:
   a) ríki getur hvenær sem er lýst því yfir, með tilkynningu til ríkisstjórnar
Alþýðulýðveldisins Póllands, að Varsjársamningurinn, eins og honum var breytt í
 Haag 1955 og með Montreal-bókun nr. 4 frá 1975, gildi ekki um flutning fólks,
farangurs og farms fyrir hernaðaryfirvöld þess með loftfari, sem er skráð í því
  ríki, þar sem slík yfirvöld hafa tekið frá allt flutningsrými eða það hefur
                        verið gert fyrir þeirra hönd; og
         b) hvaða ríki sem er getur lýst því yfir, jafnhliða fullgildingu
  Montreal-viðbótarbókunar nr. 3 frá 1975 eða aðild að henni eða hvenær sem er
 eftir það, að það sé óbundið af ákvæðum Varsjársamningsins, eins og honum var
 breytt í Haag 1955 og með Montreal- bókun nr. 4 frá 1975, að því marki sem þau
fjalli um flutning farþega og farangurs. Fyrrnefnd yfirlýsing tekur gildi níutíu
dögum eftir þann dag er ríkisstjórn Alþýðulýðveldisins Póllands tekur við henni.
 2. Hverju því ríki, sem hefur gert fyrirvara í samræmi við næstu málsgrein hér
 að framan, er hvenær sem er heimilt að draga slíkan fyrirvara til baka með því
            að tilkynna ríkisstjórn Alþýðulýðveldisins Póllands það.
     XXII. gr. Ríkisstjórn Alþýðulýðveldisins Póllands skal tilkynna öllum
aðildarríkjum Varsjársamningsins eða þess samnings með áorðnum breytingum, öllum
         ríkjum sem undirrita bókun þessa eða gerast aðilar að henni og
 Alþjóðaflugmálastofnuninni án tafar um dagsetningu hverrar undirritunar, þann
 dag er hvert skjal um fullgildingu eða aðild er afhent til vörslu, þann dag er
           bókun þessi öðlast gildi og aðrar viðeigandi upplýsingar.
  XXIII. gr. Að því er varðar aðila að bókun þessari, sem eru einnig aðilar að
  samningnum um samræmingu tiltekinna reglna um loftflutninga milli landa sem
     annar aðili en hinn samningsbundni flytjandi annast, sem er viðbót við
Varsjársamninginn, sem var undirritaður í Gvadalajara 18. september 1961 (hér á
       eftir nefndur Gvadalajara-samningurinn), skal í öllum vísunum til
         Varsjársamningsins í Gvadalajara-samningnum felast vísun til
 Varsjársamningsins, eins og honum var breytt í Haag 1955 og með Montreal-bókun
nr. 4 frá 1975, þegar bókun þessi gildir um flutning samkvæmt samningnum sem um
             getur í b-lið 1. mgr. 1. gr. Gvadalajara-samningsins.
       XXIV. gr. Séu tvö eða fleiri ríki aðilar bæði að bókun þessari og
 Gvatemalaborgarbókuninni frá 1971 eða að Montreal-viðbótarbókun nr. 3 frá 1975
                   gilda eftirfarandi reglur þeirra í milli:
   a) ákvæðin, sem leiðir af því fyrirkomulagi sem komið er á með bókun þessari
og fjalla um farm og póstsendingar, skulu ganga framar en ákvæðin sem leiðir af
því fyrirkomulagi sem komið var á með Gvatemalaborgarbókuninni frá 1971 eða með
                     Montreal-viðbótarbókun nr. 3 frá 1975;
          b) ákvæðin, sem leiðir af því fyrirkomulagi sem komið er á með
Gvatemalaborgarbókuninni frá 1971 eða með Montreal-viðbótarbókun nr. 3 frá 1975
 og fjalla um farþega og farangur, skulu ganga framar en ákvæðin sem leiðir af
              því fyrirkomulagi sem komið er á með bókun þessari.
XXV. gr. Bókun þessi skal liggja frammi til undirritunar fram til 1. janúar 1976
í höfuðstöðvum Alþjóðaflugmálastofnunarinnar og eftir það, uns hún öðlast gildi
  í samræmi við XVIII. gr., í utanríkisráðuneyti Alþýðulýðveldisins Póllands.
 Alþjóðaflugmálastofnunin skal tilkynna ríkisstjórn Alþýðulýðveldisins Póllands
  án tafar um sérhverja undirritun og dagsetningu hennar meðan bókunin liggur
     frammi til undirritunar í höfuðstöðvum Alþjóðaflugmálastofnunarinnar.
     ÞESSU TIL STAÐFESTU hafa undirritaðir fulltrúar, sem til þess hafa fullt
                         umboð, undirritað bókun þessa.
      GJÖRT í Montreal hinn 25. september 1975 á ensku, frönsku, rússnesku og
  spænsku og eru allir textarnir fjórir gildir. Ef um ósamræmi er að ræða skal
 franski textinn ráða, en Varsjársamningurinn frá 12. október 1929 var gerður á
                                    frönsku.

References

   Visible links
   1. http://www.althingi.is/dba-bin/lawformpr.pl?lnr=1949041
