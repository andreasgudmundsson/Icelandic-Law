
   --------------------------------------------------------------------------

                   Lög um alþjóðlega þróunarsamvinnu Íslands

                           2008 nr. 121 17. september

   --------------------------------------------------------------------------

                 Ferill málsins á Alþingi.   Frumvarp til laga.

 Tóku gildi 1. október 2008. Breytt með l. 126/2008 (tóku gildi 23. okt. 2008).

                             1. gr. Almennt ákvæði.
     Með lögum þessum er mælt fyrir um alþjóðlega þróunarsamvinnu Íslands.
      Við framkvæmd alþjóðlegrar þróunarsamvinnu Íslands skal tekið mið af
      stofnsáttmála Sameinuðu þjóðanna og öðrum alþjóðlegum samþykktum um
  þróunarsamvinnu sem íslensk stjórnvöld hafa skuldbundið sig til að uppfylla.
  Meginmarkmið með alþjóðlegri þróunarsamvinnu Íslands eru að styðja viðleitni
stjórnvalda í þróunarlöndum til að útrýma fátækt og hungri, stuðla að efnahags-
og félagslegri þróun, þ.m.t. mannréttindum, menntun, bættu heilbrigði, jafnrétti
kynjanna, sjálfbærri þróun og sjálfbærri nýtingu auðlinda. Það heyrir einnig til
markmiða þessara að tryggja öryggi á alþjóðavettvangi, m.a. með því að stuðla að
 friði og gæta hans, vinna að uppbyggingu og gæslu friðar og veita mannúðar- og
                      neyðaraðstoð þar sem hennar er þörf.
            2. gr. Yfirstjórn alþjóðlegrar þróunarsamvinnu Íslands.
   Utanríkisráðherra fer með yfirstjórn alþjóðlegrar þróunarsamvinnu Íslands.
 Framlög til alþjóðlegrar þróunarsamvinnu skulu greidd úr ríkissjóði eftir því
                     sem ákveðið er í fjárlögum hvers árs.
  [Alþingi kýs sjö fulltrúa til setu í Þróunarsamvinnunefnd til fjögurra ára í
 senn og sjö fulltrúa til vara, sbr. 4. gr.]^1) Hlutverk Þróunarsamvinnunefndar
er að tryggja aðkomu fulltrúa þingflokka að stefnumarkandi umræðu og ákvörðunum
   ráðherra um alþjóðlega þróunarsamvinnu til lengri tíma, sbr. 3. og 4. gr.
                              ^1)L. 126/2008, 1. gr.
                  3. gr. Áætlun um alþjóðlega þróunarsamvinnu.
  Ráðherra leggur annað hvert ár fram tillögu til þingsályktunar á Alþingi um
  áætlun stjórnvalda um alþjóðlega þróunarsamvinnu Íslands til fjögurra ára í
                                     senn.
   Í áætluninni skal greint frá framlögum til alþjóðlegrar þróunarsamvinnu og
   hvernig þau skiptast á grundvelli stefnumiða Íslands í þróunarsamvinnu til
  lengri og skemmri tíma litið. Þá skal áætlunin fela í sér heildstætt yfirlit
          yfir það hvernig ráðherra hyggst ná settum markmiðum hennar.
  Í áætluninni skal m.a. tiltaka fyrirhugað hlutfall framlaga til alþjóðlegrar
                    þróunarsamvinnu af vergum þjóðartekjum.
        Drög að tillögu til þingsályktunar skv. 1. mgr. skulu lögð fyrir
 Þróunarsamvinnunefnd til umsagnar og skal umsögn hennar fylgja tillögunni til
                                   Alþingis.
               4. gr. Samstarfsráð um alþjóðlega þróunarsamvinnu.
Ráðherra skipar 17 fulltrúa í samstarfsráð um þróunarsamvinnu til fjögurra ára í
      senn og jafnmarga til vara. Formaður samstarfsráðsins er skipaður án
tilnefningar. Fulltrúar í Þróunarsamvinnunefnd skulu eiga sæti í ráðinu, en níu
                fulltrúar skulu skipaðir með eftirfarandi hætti:
     a. fimm í samráði við samstarfshóp íslenskra mannúðarsamtaka í alþjóðlegu
                       hjálparstarfi og þróunarsamvinnu,
              b. tveir í samráði við samstarfsnefnd háskólastigsins,
                  c. tveir í samráði við aðila vinnumarkaðarins.
Samstarfsráðið skal sinna ráðgefandi hlutverki við stefnumarkandi ákvarðanatöku,
     m.a. um áætlun um alþjóðlega þróunarsamvinnu, sbr. 3. gr., framlög til
   þróunarsamvinnu og skiptingu þeirra milli marghliða og tvíhliða samvinnu,
      forgangsröðun í þróunarsamvinnu, þ.m.t. um þátttöku Íslands í starfi
                fjölþjóðastofnana, og um val á samstarfslöndum.
      Samstarfsráðið kemur saman til fundar að lágmarki tvisvar ár hvert.
    Ráðherra getur kveðið nánar á um hlutverk samstarfsráðsins í reglugerð.
                       5. gr. Marghliða þróunarsamvinna.
 Utanríkisráðuneytið annast marghliða þróunarsamvinnu Íslands, í samstarfi við
alþjóðlegar stofnanir og innlend og alþjóðleg félagasamtök eftir því sem við á,
     samkvæmt áætlun stjórnvalda um alþjóðlega þróunarsamvinnu, sbr. 3. gr.
                     6. gr. Þróunarsamvinnustofnun Íslands.
     Þróunarsamvinnustofnun Íslands er sérstök stofnun sem lýtur yfirstjórn
                            utanríkisráðuneytisins.
Þróunarsamvinnustofnun annast tvíhliða þróunarsamvinnu Íslands í umboði ráðherra
í samræmi við áætlun stjórnvalda um alþjóðlega þróunarsamvinnu, sbr. 3. gr., og
                samkvæmt nánari ákvörðun utanríkisráðuneytisins.
  Ráðherra er heimilt að ákveða að umdæmisskrifstofur Þróunarsamvinnustofnunar
     skuli reka sem sendiráð og fela umdæmisstjórum stofnunarinnar að gegna
   tímabundið starfi forstöðumanna þeirra auk umdæmisstjórastarfsins samkvæmt
 [1]lögum nr. 39/1971, um utanríkisþjónustu Íslands, enda taki þeir við beinum
 fyrirmælum utanríkisráðuneytisins og viðkomandi sendiherra varðandi hefðbundin
               störf utanríkisþjónustunnar, eftir því sem við á.
    Ráðherra skipar framkvæmdastjóra Þróunarsamvinnustofnunar og setur honum
erindisbréf. Framkvæmdastjóri skal hafa lokið háskólaprófi og búa yfir þekkingu
á verksviði stofnunarinnar. Hann skal taka þátt í starfi utanríkisráðuneytisins
 um alþjóðlega þróunarsamvinnu eftir því sem ráðherra ákveður. Framkvæmdastjóri
  ber ábyrgð á daglegri framkvæmd og rekstri stofnunarinnar. Hann ræður annað
                           starfsfólk stofnunarinnar.
 Ráðherra setur í reglugerð nánari reglur um hlutverk Þróunarsamvinnustofnunar
  Íslands og tengsl hennar við utanríkisráðuneytið, sem og um það hlutverk sem
 umdæmisskrifstofur stofnunarinnar gegna við framkvæmd þróunarsamvinnu, meðferð
                    utanríkismála og gæslu hagsmuna Íslands.
           7. gr. Starfsmenn ríkisins við alþjóðlega þróunarsamvinnu.
 Þróunarsamvinnustofnun Íslands er heimilt að ráða starfsmenn til tímabundinna
starfa við afmörkuð verkefni í þróunarsamvinnu erlendis, þó ekki lengur en fimm
 ár í senn. Þróunarsamvinnustofnun getur sagt upp slíkum ráðningarsamningi með
 þriggja mánaða uppsagnarfresti ef verkefninu er hætt, því lýkur fyrr en ætlað
      var eða starfsmaðurinn getur ekki sinnt starfi sínu vegna aðstæðna í
                                  gistiríkinu.
  Utanríkisráðuneytinu er heimilt, að höfðu samráði við Þróunarsamvinnustofnun
  Íslands, að ráða starfsmann Þróunarsamvinnustofnunar tímabundið í starf hjá
ráðuneytinu, þó ekki lengur en fimm ár í senn. Telst viðkomandi vera starfsmaður
  ráðuneytisins og í launalausu leyfi frá Þróunarsamvinnustofnun á meðan hann
 gegnir starfinu. Við slíka ráðningu er heimilt að víkja frá ákvæðum [2]7. gr.
     laga nr. 70/1996. Með sama hætti má veita embættismanni eða fastráðnum
     starfsmanni ráðuneytisins tímabundið starf hjá Þróunarsamvinnustofnun.
 Útsendir starfsmenn ríkisins í þróunarsamvinnu erlendis skulu í störfum sínum
    hafa í heiðri þær þjóðréttarlegu reglur sem Ísland er skuldbundið af og
  réttaráhrif hafa gagnvart einstaklingum. Þeim er skylt að gæta þagmælsku um
   atriði er þeir fá vitneskju um í starfi sínu og leynt skulu fara samkvæmt
samningum, lögum, fyrirmælum yfirmanna eða eðli máls. Þagnarskyldan helst eftir
að látið er af starfi. Þeir mega ekki taka þátt í stjórnmálastarfi eða mótmælum
                        í því landi þar sem þeir starfa.
                    8. gr. Framkvæmd, eftirlit og úttektir.
   Við framkvæmd þróunarsamvinnu skal fylgja viðurkenndum aðferðum, reglum og
  leiðbeiningum alþjóðasamfélagsins, m.a. þróunarsamvinnunefndar Efnahags- og
  framfarastofnunarinnar, og þeim kröfum um meðferð og vörslu fjármuna á sviði
  þróunarsamvinnu sem Ríkisendurskoðun gerir. Framkvæmd áætlunar um alþjóðlega
 þróunarsamvinnu, sbr. 3. gr., skal háð reglulegu eftirliti og úttektum óháðra
                                     aðila.
       9. gr. Skýrslur utanríkisráðherra og upplýsingagjöf til Alþingis.
  Utanríkisráðherra gefur Alþingi skýrslu annað hvert ár um framkvæmd áætlunar
stjórnvalda um alþjóðlega þróunarsamvinnu Íslands, samtímis því sem hann leggur
                  fram tillögu til þingsályktunar skv. 3. gr.
     Auk þess sem greinir í 1. mgr. upplýsir ráðherra utanríkismálanefnd og
       fjárlaganefnd reglulega um framkvæmd alþjóðlegrar þróunarsamvinnu.
                        10. gr. Gildistaka og lagaskil.
                         Lög þessi öðlast þegar gildi.
                            Ákvæði til bráðabirgða.
  I. Þeir starfsmenn Þróunarsamvinnustofnunar Íslands sem þegar eru að störfum
 erlendis skulu eiga rétt á að halda núverandi starfskjörum skv. [3]7. gr. laga
       nr. 43/1981 þar til starfstíma þeirra erlendis samkvæmt núgildandi
                           ráðningarsamningum lýkur.
 II. Þrátt fyrir gildistökuákvæði skal stjórn Þróunarsamvinnustofnunar samkvæmt
 [4]lögum nr. 43 26. maí 1981 halda umboði sínu og starfa til 1. nóvember 2008.

References

   Visible links
   1. file://1971039.html
   2. file://1996070.html#g7
   3. file://1981043.html
   4. file://1981043.html
