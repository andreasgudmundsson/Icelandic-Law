
   --------------------------------------------------------------------------

                                                 Lög um eftirlit með útlendingum

                              1965 nr. 45 12. maí

   --------------------------------------------------------------------------

                                     1. gr.
         Heimilt er dómsmálaráðherra að ákveða með reglugerð, að útlendingar,
          sem koma til landsins eða fara þaðan, skuli hafa vegabréf eða önnur
                                                                kennivottorð.
        Dómsmálaráðherra getur kveðið á um, hvort í vegabréfi (kennivottorði)
               skuli vera áritun (visum) um heimild til að koma til landsins.
              Samkvæmt reglum, sem dómsmálaráðherra setur, má gefa út sérstök
     ferðaskilríki handa útlendingi, sem eigi getur með öðrum hætti aflað sér
                                          vegabréfs eða annars kennivottorðs.

                                     2. gr.
                Hver sá, sem kemur til landsins eða fer þaðan, er skyldur til
            samkvæmt reglum, sem dómsmálaráðherra setur, að gefa sig fram við
      vegabréfaeftirlitið, sýna vegabréf sitt eða annað kennivottorð og veita
                                       þær upplýsingar, sem nauðsynlegar eru.
        Stjórnendur skipa og loftfara eru skyldir til að fara eftir reglum um
                                                 framkvæmd vegabréfaskoðunar.

                                     3. gr.
         Útlending, er kemur hingað á íslensku eða erlendu skipi eða loftfari
       og heyrir til áhöfn skipsins eða loftfarsins, má eigi afskrá, nema með
    leyfi [útlendingaeftirlitsins].^1) Stjórnandi farartækisins ber ábyrgð á,
    að afskráning fari ekki fram án leyfis. Ef ætlunin er að skrá útlending á
          íslenskt eða erlent skip eða loftfar hér á landi, ber tafarlaust að
      tilkynna það lögreglunni. Stjórnandi farartækisins skal ganga úr skugga
                      um, hvort útlendingurinn hafi nauðsynlegt atvinnuleyfi.
               Skipstjóri, útgerðarmaður eða umboðsmaður hans hér á landi eru
    skyldir til að endurgreiða þann kostnað, sem brot á framangreindum reglum
         kann að valda hinu opinbera vegna ólöglegrar dvalar útlendingsins og
        heimsendingar hans, svo og kostnað vegna heimsendingar skipverja, sem
        strokið hefur í land eða orðið þar eftir, eða flutning hans um borð í
      skipið aftur. Dómsmálaráðherra getur sett reglur um skyldur skipstjóra,
   útgerðarmanns eða umboðsmanns hans hér á landi til að endurgreiða kostnað,
      er fallið hefir á hið opinbera vegna dvalar laumufarþega hér á landi og
                                                        heimsendingar þeirra.
           Reglur 2. mgr. gilda eftir því sem við á, um flugstjóra, flugfélög
                                           eða umboðsmenn þeirra hér á landi.

   ^1)[2]L. 133/1993, 10. gr.

                                     4. gr.
        [Útlendingaeftirlitið veitir þau leyfi sem þarf til landgöngu og
   dvalar samkvæmt lögum þessum.
        Dómsmálaráðherra getur veitt lögreglustjórum heimild til útgáfu
   slíkra leyfa, svo og sendiherrum og ræðismönnum Íslands erlendis.]^1)

   ^1)[3]L. 133/1993, 11. gr.

                                     5. gr.
        Útlendingar, sem þurfa sérstaka heimild til landgöngu samkvæmt
   ákvæðum 2. mgr. 1. gr. (visum), mega ekki dvelja hér lengur en
   vegabréfsáritun segir til um, nema sérstakt leyfi komi til.
        Öðrum útlendingum er óheimilt án sérstaks leyfis að dvelja lengur en
   þrjá mánuði í senn, frá því að þeir koma til Íslands, Danmerkur,
   Finnlands, Noregs eða Svíþjóðar frá einhverju öðru landi. Draga ber frá
   nefndu þriggja mánaða tímabili þann tíma, er nemur dvöl útlendingsins í
   framangreindum löndum á síðustu sex mánuðum fyrir seinustu komu hans
   hingað. Ef sá tími samanlagður er lengri en þrír mánuðir, er landganga
   óheimil án sérstaks leyfis.
        Nú hefir útlendingur sem 2. mgr. tekur til, hlotið dvalarleyfi í
   Danmörku, Finnlandi, Noregi eða Svíþjóð, og skal honum þá heimilt, meðan
   það leyfi er í gildi, að dvelja hér á landi án sérstaks leyfis í allt að
   þrjá mánuði frá komudegi að telja. Frá þriggja mánaða tímabilinu ber þó að
   draga þann tíma, sem útlendingur hefir dvalið hér á síðustu sex mánuðum
   fyrir seinustu komu hans hingað. Nemi sú dvöl meiru en þremur mánuðum,
   þarf útlendingurinn sérstakt leyfi til landgöngu.

                                     6. gr.
        [Þrátt fyrir ákvæði 2. og 3. mgr. 5. gr. mega útlendingar, sem falla
   undir reglur samnings um Evrópska efnahagssvæðið um frjálsa
   fólksflutninga, sbr. 2. mgr., koma til landsins án sérstaks leyfis og
   dveljast hér í allt að þrjá mánuði frá því þeir komu til landsins. Ákvæðum
   10.13. gr. skal því aðeins beita gagnvart slíkum útlendingum að það
   samrýmist þeim reglum.
        Dómsmálaráðherra setur nánari reglur^1) um framkvæmd reglna samnings
   um Evrópska efnahagssvæðið um frjálsa fólksflutninga sem varða undanþágu
   frá vegabréfsáritun og takmörkunum á heimild til komu til landsins og
   dvöl.]^2)

   ^1)Rg. 674/1995.^2)[4]L. 133/1993, 12. gr.

                                     7. gr.
        Í samninga við önnur ríki má setja ákvæði um gagnkvæmar undanþágur
   frá reglum um dvalarleyfi.

                                     8. gr.
        Heimilt er dómsmálaráðherra að ákveða með reglugerð, að þeir, sem
   hýsa útlendinga gegn greiðslu eða ókeypis, skuli tilkynna það lögreglunni
   og veita þær upplýsingar um útlendinginn, sem nauðsynlegar eru.
        Ráðherra getur ákveðið, að þeir, sem hýsa útlendinga gegn greiðslu,
   skuli, auk tilkynninga þeirra, er að framan greinir, eða í stað þeirra,
   halda löggilta gestabók, sem lögreglan hefir aðgang að. Bókina skal geyma
   a.m.k. í tvö ár, eftir að hún er fullskráð.

                                     9. gr.
        Útlendingur er skyldur til að færa sönnur á, að hann sé sá, er hann
   segist vera, ef lögreglan krefst þess í tilefni af upplýsingum, sem
   veittar hafa verið skv. 8. gr. eða af öðrum ástæðum.
        Dómsmálaráðherra getur sett sérstakar reglur um tilkynningarskyldu
   útlendinga, meðan þeir dvelja hér á landi, svo og fyrirskipað, að þeir
   skulu ávallt bera vegabréf eða önnur kennivottorð og sýna þau lögreglunni,
   ef krafist er. Í reglugerð má kveða á um skyldu þjóðskrár og sjúkrasamlaga
   til þess að láta lögreglunni í té upplýsingar um útlendinga.

                                    10. gr.
        Meina ber útlendingi landgöngu:

   1.
           Ef hann fullnægir ekki þeim reglum, sem settar eru skv. 1. gr. um
           ferðaskilríki og vegabréfsáritun, svo og samsvarandi reglum í
           Danmörku, Finnlandi, Noregi og Svíþjóð, ef hann ætlar að ferðast
           til þeirra landa.
   2.
           Ef ætla má, að hann hafi eigi nægileg fjárráð sér til framfærslu
           hér á landi eða í Danmörku, Finnlandi, Noregi og Svíþjóð, ef hann
           ætlar að fara til þeirra landa, svo og til heimferðar.
   3.
           Ef ætla má, að hann hafi í hyggju að ráða sig í vinnu hér á landi
           eða í Danmörku, Finnlandi, Noregi eða Svíþjóð, án þess að hafa
           aflað sér leyfis til þess fyrirfram.
   4.
           Ef ætla má, að hann muni vinna fyrir sér hér á landi, í Danmörku,
           Finnlandi, Noregi eða Svíþjóð á ólögmætan eða óheiðarlegan hátt.
   5.
           Ef hann hefir verið dæmdur hér á landi eða erlendis í refsivist
           eða ætla má af öðrum ástæðum, að hann muni fremja refsiverðan
           verknað hér á landi eða í Danmörku, Finnlandi, Noregi eða Svíþjóð.
   6.
           Ef ætla má af fyrri hegðun hans eða af öðrum ástæðum, að tilgangur
           hans með komu hingað til lands eða til Danmerkur, Finnlands,
           Noregs eða Svíþjóðar sé að fremja skemmdarverk, stunda njósnir eða
           ólöglega upplýsingastarfsemi.
   7.
           Ef honum hefir verið vísað héðan úr landi eða úr Danmörku,
           Finnlandi, Noregi eða Svíþjóð, og hann reynir að koma aftur án
           leyfis.

        Heimilt er enn fremur að meina útlendingi landgöngu, ef nauðsynlegt
   er talið af öðrum ástæðum en þeim, er í 1. mgr. segir.
        Lögreglustjóri kveður upp úrskurð um synjun landgönguleyfis eins
   fljótt og unnt er eftir komu útlendinga til landsins.
        Nú ber útlendingur, að hann hafi orðið að leita sér hælis sem
   pólitískur flóttamaður, enda teljist framburður hans sennilegur, og má
   lögreglan þá eigi meina honum landgöngu. Leggja ber málið án tafar fyrir
   [útlendingaeftirlitið]^1) til úrskurðar.
        Samkvæmt ákvörðun [útlendingaeftirlitsins]^1) má meina útlendingi
   landgöngu, ef ætla má af öðrum ástæðum en um ræðir í 1. mgr., að hann sé
   kominn hingað til starfa eða athafna, sem eru ólöglegar, ósæmilegar eða
   hættulegar hagsmunum ríkis eða almennings, eða högum útlendingsins er að
   öðru leyti svo háttað, að vist hans hér á landi megi teljast hættuleg eða
   bagaleg hagsmunum ríkis eða almennings. Nú telur lögreglustjóri, að meina
   beri útlendingi landgöngu af ástæðum, er raktar eru í þessari málsgrein,
   og ber þá að leggja málið undir úrskurð [útlendingaeftirlitsins]^1) svo
   fljótt sem því verður við komið.
        Dómsmálaráðherra getur sett sérstakar reglur um synjun
   landgönguleyfis fyrir laumufarþega.

   ^1)[5]L. 133/1993, 13. gr.

                                    11. gr.
        [Útlendingaeftirlitinu]^1) er heimilt að vísa útlendingi úr landi:

   1.
           Ef meina hefði mátt útlendingnum landgöngu af ástæðum, sem raktar
           eru í 1. mgr. 10. gr., og þær ástæður eru enn fyrir hendi.
   2.
           Ef hann, af ásettu ráði eða þrátt fyrir aðvörun lögreglunnar,
           vanrækir ítrekað tilkynningarskyldu samkvæmt lögum þessum.
   3.
           Ef hann brýtur gegn reglum um vegabréfsáritun, dvalarleyfi eða
           atvinnuleyfi eða skilyrðum, sem þau eru bundin. Sama gildir, ef
           hann hefir aflað sér leyfis með vísvitandi röngum upplýsingum eða
           með því að leyna í blekkingarskyni atvikum, er máli skipta.
   4.
           Ef áframhaldandi dvöl hans hér á landi telst hættuleg hagsmunum
           ríkisins eða almennings, eða vist hans er óæskileg af öðrum
           ástæðum.

        [Nú er heimilt að vísa útlendingi úr landi og getur þá
   útlendingaeftirlitið, ef ástæður mæla með því, lagt fyrir hann að verða
   brott úr landi innan tiltekins frests, enda sjái lögreglan um að þeim
   fyrirmælum verði hlýtt.]^1)

   ^1)[6]L. 133/1993, 14. gr.

                                    12. gr.
        Lögreglustjóra er heimilt að vísa útlendingi úr landi:

   1.
           Ef hann hefir komist inn í landið án þess að gefa sig fram við
           íslenska, danska, finnska, norska eða sænska vegabréfaeftirlitið.
   2.
           Ef honum hefir áður verið vísað héðan úr landi og hann er kominn
           til landsins aftur án tilskilins leyfis.

        Lögreglustjóri getur enn fremur vísað úr landi útlendingi, sem ekki
   er danskur, finnskur, norskur eða sænskur ríkisborgari, ef honum hefir
   áður verið vísað úr landi í Danmörku, Finnlandi, Noregi eða Svíþjóð og
   bannað að koma þangað aftur, en kemur til Íslands án þess að hafa fengið
   leyfi til komu þangað eða til þess eða þeirra landa, er að framan greinir.
        Ef um er að ræða tilvik, er falla undir 4. mgr. 10. gr., getur
   lögreglustjóri þó eigi vísað manni úr landi, en leggja ber þá málið undir
   úrskurð [útlendingaeftirlitsins]^1) svo fljótt sem unnt er.

   ^1)[7]L. 133/1993, 15. gr.

                                  [12. gr. a.
        Útlendingur má kæra til dómsmálaráðherra:

   1.
           Ákvörðun um að synja honum um dvalarleyfi.
   2.
           Ákvörðun um brottfall eða afturköllun dvalarleyfis.
   3.
           Ákvörðun eða úrskurð um að vísa honum úr landi.
   4.
           Úrskurð skv. 4. mgr. 10. gr.

        Útlendingi skal leiðbeint um kæruheimild skv. 1. mgr. þegar honum er
   kynnt ákvörðun eða úrskurður.
        Nú vill útlendingur nýta heimild til kæru og skal hann þá lýsa kæru
   yfir innan 15 daga frá því honum var kynnt ákvörðun eða úrskurður fyrir
   þeim sem það gerir. Ef kæru er lýst yfir áður en ákvörðun eða úrskurði er
   framfylgt með brottvikningu úr landi frestast framkvæmd þeirrar aðgerðar
   þar til úrskurður ráðherra er fenginn.]^1)

   ^1)[8]L. 133/1993, 16. gr.

                                    13. gr.
        Nú hefir útlendur maður sest að hér á landi, og skal þá vísa honum
   burt, ef hann verður, áður en hann hefir dvalist hér full fimm ár
   samfleytt, sekur að lagadómi um verk, sem svívirðilegt er að
   almenningsáliti. Skal þá tekið fram í refsidómi, að sökunautur skuli verða
   af landi burt, þegar hann hefir þolað refsingu samkvæmt dómnum.

                                    14. gr.
        Nú hefir ákvörðun verið tekin um að vísa útlendingi úr landi, skv.
   11., 12. eða 13. gr., og má þá jafnframt ákveða, að lagt sé fyrir hann
   bann gegn endurkomu til landsins, annaðhvort um tiltekinn tíma eða fyrir
   fullt og allt. Bannið skal bóka í gerðarbók um útlendinga, og skal þar
   getið um refsiábyrgð þá, er leiðir af broti gegn banninu.
        Heimilt er [útlendingaeftirlitinu]^1) að fella niður bann, skv. 1.
   mgr., ef ástæður mæla með því.

   ^1)[9]L. 133/1993, 17. gr.

                                    15. gr.
        Lögreglunni ber að tryggja návist útlendings, þar til úrskurður
   fellur um það, hvort meina beri honum landgöngu eða vísa úr landi, svo og
   til framkvæmdar slíkrar ákvörðunar. Í þeim tilgangi má leggja fyrir
   útlendinginn að mæta hjá lögreglunni á ákveðnum tímum eða banna honum för
   úr ákveðnu takmarki. Nú verður eigi talið, að ráðstafanir þessar veiti
   fullnægjandi öryggi fyrir návist útlendings, og er þá heimilt að færa hann
   í gæslu, samkvæmt reglum ...^1) laga um meðferð opinberra mála ...^1) með
   þeim tilslökunum, er leiðir af eðli málsins.
        Ef dráttur verður á framkvæmd brottflutnings fram yfir fjórtán daga,
   ber lögreglustjóra án tafar að skýra [útlendingaeftirlitinu]^2) frá
   ástæðum fyrir því.

   ^1)[10]L. 19/1991, 194. gr.^2)[11]L. 133/1993, 18. gr.

                                    16. gr.
        Allur kostnaður, sem leiðir af því, að útlendingi er meinuð landganga
   eða vísað úr landi, samkvæmt heimild í lögum þessum, þar á meðal kostnaður
   af fæði, húsnæði, nauðsynlegum fatnaði og gæslu, greiðist af honum
   sjálfum. Ef fé hans hrekkur eigi fyrir kostnaði, greiðist það, sem á
   vantar, úr ríkissjóði.

                                    17. gr.
        Brot gegn lögum þessum eða reglum, settum samkvæmt þeim, varða
   sektum, varðhaldi eða fangelsi, allt að sex mánuðum, nema þyngri refsing
   liggi við samkvæmt öðrum lögum.
        Sömu refsingu skal sá hljóta, sem:

   1.
           Aflar sér vegabréfs eða annars ferðaskilríkis á ólögmætan hátt með
           því að gefa yfirvaldi rangar upplýsingar eða leyna vísvitandi
           staðreyndum eða veldur því, að vegabréf eða annað ferðaskilríki er
           ekki með réttu nafni hans eða fæðingardegi.
   2.
           Aflar sér í ólögmætum tilgangi fleiri en eins vegabréfs eða
           ferðaskilríkis, sem gefið er út á nafn hans.
   3.
           Breytir eða fjarlægir í ólögmætum tilgangi hluta úr vegabréfi eða
           ferðaskilríki eða áritanir, sem þar eru.
   4.
           Kemst í land eða úr landi án þess að hafa samband við íslenska,
           danska, finnska, norska eða sænska vegabréfaeftirlitið.
   5.
           Á hlutdeild í að leyna útlendingi fyrir lögreglunni, ef hann veit
           eða á að vita, að útlendingurinn hefir komist í land án þess að
           hafa samband við íslenska, danska, finnska, norska eða sænska
           vegabréfaeftirlitið, eða dvelur hér á landi ólöglega af öðrum
           ástæðum.
   6.
           Brýtur gegn fyrirmælum, sem gefin eru samkvæmt heimild í 14. gr.,
           þessara laga eða ákvæðum eldri útlendingalöggjafar.

        Tilraun til brota á lögum þessum og hlutdeild í þeim er refsiverð.
        Sá, sem á hlutdeild í því, að útlendingur kemst inn í landið án þess
   að hafa samband við vegabréfaeftirlitið, skal, auk refsiábyrgðar, skyldur
   til að greiða þann kostnað, sem fellur á hið opinbera vegna ólöglegrar
   dvalar útlendingsins hér á landi og heimsendingar hans.

                                    18. gr.
        Mál út af brotum gegn lögum þessum skal fara með að hætti opinberra
   mála.
        Ef halda þarf ella [rannsókn]^1) um hagi útlendra manna hér vegna
   einhverra atriða varðandi framkvæmd laga þessara, skal hún fara að hætti
   opinberra mála.
        Sektir samkvæmt lögum þessum renna í ríkissjóð.

   ^1)[12]L. 19/1991, 195. gr.

                                    19. gr.
        Enginn á kröfu á upplýsingum um yfirlýsingar, sem gefnar eru vegna
   umsóknar um leyfi til landgöngu, dvalar eða atvinnu, né um mál, er varða
   synjun um landgöngu, brottvísun eða niðurfellingu fyrirskipunar um vísan
   úr landi.

                                    20. gr.
        [Útlendingaeftirlitið er sérstök stofnun sem [ríkislögreglustjóri]^1)
   veitir forstöðu.]^2)
        Lögreglustjórar fara með útlendingaeftirlit, hver í sínu umdæmi, með
   aðstoð löggæslumanna. Í hverju lögsagnarumdæmi skal halda skrá yfir
   útlendinga, er þar dvelja. Heildarskrá yfir útlendinga skal vera í
   útlendingaeftirlitinu.

   ^1)[13]L. 90/1996, 43. gr., sem tekur gildi 1. júlí 1997.^2)[14]L.
   133/1993, 19. gr.

                                    21. gr.
        Nánari ákvæði um framkvæmd laga þessara setur ráðherra með
   reglugerð.^1)

   ^1)Rg. 148/1965, sbr. 514/1989, sbr. augl. 328/1983 og 276/1987.

                                    22. gr.
        ... Dómsmálaráðherra ákveður, hvenær ákvæði 2. og 3. mgr. 5. gr., 1.
   mgr. 10. gr., 1. og 2. mgr. 12. gr. og 4. og 5. tölul. 2. mgr. 17. gr.
   koma til framkvæmda gagnvart Danmörku, Finnlandi, Noregi og Svíþjóð.

References

   Visible links
   1. http://www.althingi.is/dba-bin/lawformpr.pl?lnr=1965045
   2. file:///altext/stjt/1993.133.html
   3. file:///altext/stjt/1993.133.html
   4. file:///altext/stjt/1993.133.html
   5. file:///altext/stjt/1993.133.html
   6. file:///altext/stjt/1993.133.html
   7. file:///altext/stjt/1993.133.html
   8. file:///altext/stjt/1993.133.html
   9. file:///altext/stjt/1993.133.html
  10. file://1991019.html#g194
  11. file:///altext/stjt/1993.133.html
  12. file://1991019.html
  13. file://1996090.html#g43
  14. file:///altext/stjt/1993.133.html
