
   --------------------------------------------------------------------------

                     Lög um dánarvottorð, krufningar o.fl.

                              1998 nr. 61 12. júní

   --------------------------------------------------------------------------

                 Ferill málsins á Alþingi.   Frumvarp til laga.

  Tóku gildi 1. janúar 1999. Breytt með l. 93/2002 (tóku gildi 31. maí 2002).

                              Ritun dánarvottorðs.
   1. gr. Læknir skal rita dánarvottorð fyrir hvern mann er deyr hér á landi.
          Vottorðið skal ritað á eyðublað sem landlæknir lætur útbúa.
                                   Líkskoðun.
       2. gr. Læknir skoðar lík og athugar hvernig andlát hefur borið að,
                     dauðaskilmerki og líklega dánarorsök.
   Andist maður á heilbrigðisstofnun ber læknir sá sem annaðist hinn látna á
 stofnuninni eða yfirlæknir viðkomandi deildar ábyrgð á að líkið verði skoðað.
Andist maður utan heilbrigðisstofnunar skal læknir sá sem stundaði hinn látna í
                            banalegunni skoða líkið.
[Við óvænt dauðsföll eða ef ekki tekst að ná til læknis sem stundaði hinn látna
   í banalegunni skal tilkynna andlátið til yfirlæknis heilsugæslu sem ber þá
                      ábyrgð á að líkið verði skoðað.]^1)
                              ^1)L. 93/2002, 22. gr.
                            Tilkynning til lögreglu.
 3. gr. Læknir sem kvaddur er til vegna líkskoðunar skal gera lögreglu viðvart
                                      ef:
     1. ætla má að andlát tengist refsiverðu athæfi, sjálfsvígi eða andláti af
                                 völdum slyss,
                          2. maður hefur fundist látinn,
                              3. dauðsfall er óvænt,
              4. maður andast í fangelsi eða á öðrum áþekkum stað eða
    5. ætla má að dauðsfall megi rekja til mistaka, vanrækslu eða óhappatilviks
                               við læknismeðferð.
                        Réttarlæknisfræðileg líkskoðun.
  4. gr. Þegar lögreglu er gert viðvart um andlát ákveður hún hvort lík skuli
      skoða réttarlæknisfræðilega. Slík skoðun skal að jafnaði gerð nema:
   1. andlát beri að svo löngu eftir slys að lögregla telji slíka skoðun óþarfa
                     í ljósi fyrirliggjandi upplýsinga eða
     2. lögregla og læknir eru sammála um að dauðdaginn hafi verið eðlilegur.
   Réttarlæknisfræðileg líkskoðun er gerð af lögreglu og lækni í sameiningu.
                                   Krufning.
    5. gr. Að lokinni líkskoðun má kryfja lík í læknisfræðilegum tilgangi og
fjarlægja líkamsvef og annað líffræðilegt efni, sbr. þó lög um brottnám líffæra:
   1. hafi hinn látni eftir að hann varð sjálfráða samþykkt krufningu skriflega
                                      eða
    2. nánasti venslamaður hins látna hafi samþykkt krufningu, enda þyki sannað
                að hún sé ekki í andstöðu við vilja hins látna.
 Þurfi að afla samþykkis nánasta venslamanns fyrir krufningu skal læknir veita
               upplýsingar um tilgang og markmið krufningarinnar.
    Maka, börnum, ef hinn látni átti ekki maka, foreldrum, ef hinn látni var
 barnlaus, eða systkinum, ef foreldrar hins látna eru einnig látnir, er heimilt
  að krefjast krufningar ef í ljós kemur að ekki er af hálfu læknis hins látna
                      fyrirhugað að óska eftir krufningu.
  Ef gera á réttarlæknisfræðilega líkskoðun eða réttarkrufningu er óheimilt að
                kryfja lík í læknisfræðilegum tilgangi eingöngu.
                                Réttarkrufning.
                        6. gr. Réttarkrufning skal gerð:
   1. þegar dauðsfall verður rakið til refsiverðrar háttsemi eða ef ekki reynist
 unnt að útiloka slíkt með fullnægjandi hætti, eða þegar slík krufning er talin
 nauðsynleg til að koma í veg fyrir að síðar vakni grunsemdir um að dauðsfallið
                    megi rekja til refsiverðs verknaðar eða
         2. þegar dánarorsök verður ekki með viðunandi hætti ákvörðuð með
                       réttarlæknisfræðilegri líkskoðun.
     Í öðrum tilvikum tekur lögregla ákvörðun um nauðsyn réttarkrufningar.
                       Dómsúrskurður um réttarkrufningu.
7. gr. Lögregla skal kynna nánasta venslamanni nauðsyn réttarkrufningar og leita
                                samþykkis hans.
Samþykki nánasti venslamaður ekki réttarkrufningu skal lögregla leita úrskurðar
                                dómara um hana.
                             Útgáfa dánarvottorðs.
8. gr. Dánarvottorð ritar sá læknir sem skoðar líkið eða sá sem ber ábyrgð á að
                                  það sé gert.
Hafi andlát verið tilkynnt lögreglu má ekki rita dánarvottorð fyrr en hún hefur
     ákveðið að ekki sé ástæða til réttarlæknisfræðilegrar líkskoðunar eða
                               réttarkrufningar.
 Ef réttarlæknisfræðileg líkskoðun er gerð skal dánarvottorð ritað af lækninum
     sem tók þátt í skoðuninni. Læknir sem framkvæmir réttarkrufningu ritar
                                 dánarvottorð.
                                 Umönnun líks.
9. gr. Lík skal geyma á stað við hæfi. Ef ekki er unnt að staðfesta andlát skal
 fylgjast með viðkomandi og ekki flytja í líkhús fyrr en læknir hefur staðfest
                                dauðaskilmerki.
                 Meðferð dánarvottorðs og heimild til útfarar.
            10. gr. Dánarvottorð skal afhent venslamanni hins látna.
 Venslamaður afhendir dánarvottorðið sýslumanni í því umdæmi þar sem hinn látni
   átti lögheimili á dánardægri eða ætla má að dánarbúi verði skipt samkvæmt
                    ákvæðum laga um skipti á dánarbúum o.fl.
Nú á ákvæði 2. mgr. ekki við, t.d. vegna búsetu hins látna erlendis, og skal þá
 afhenda dánarvottorðið sýslumanni í því umdæmi þar sem útför hins látna verður
                                     gerð.
Sýslumaður afhendir venslamanni staðfestingu þess að andlát hafi verið tilkynnt
 og má ekki gera útför nema sá sem hana annast hafi fengið slíka staðfestingu.
 Sýslumaður sendir dánarvottorð svo fljótt sem kostur er til Hagstofu Íslands.
  Hagstofan semur upp úr dánarvottorðum skýrslur um dánarorsakir hér á landi.
                    Tilkynningar vegna andvana fæddra barna.
    11. gr. Fæðist barn andvana skal ekki ritað dánarvottorð, en um það skal
                         tilkynnt til Hagstofu Íslands.
                           Flutningur líka úr landi.
     12. gr. Nú er lík flutt úr landi og ber sá sem það flytur ábyrgð á að
dánarvottorð sé afhent sýslumanni í því umdæmi þar sem maðurinn lést. Sýslumaður
 afhendir flutningsaðila staðfest afrit dánarvottorðs og skal það fylgja líkinu
  til viðtakanda erlendis. Ekki má flytja lík úr landi nema ákvæðum þessum sé
                                     fylgt.
                                   Refsingar.
13. gr. Brot gegn lögum þessum eða reglum sem settar eru eftir þeim varða sektum
                 nema þyngri hegning sé við lögð í öðrum lögum.
                              Reglugerðarheimild.
 14. gr. Ráðherra er heimilt með reglugerð að setja nánari ákvæði um framkvæmd
                                 laga þessara.
                 Ráðherra skal setja í reglugerð^1) ákvæði um:
              1. Ritun dánarvottorða, að fengnum tillögum landlæknis.
         2. Framkvæmd réttarlæknisfræðilegrar líkskoðunar, þar á meðal um
        lágmarkskunnáttu lækna sem gera réttarlæknisfræðilega líkskoðun.
                                3. Réttarkrufningu.
         4. Hvernig Hagstofu Íslands verði tilkynnt um andvana fædd börn.
                                 ^1)Rg. 248/2001.
                                  Gildistaka.
                 15. gr. Lög þessi öðlast gildi 1. janúar 1999.
                                Brottfall laga.
                                    16. gr.
                          Breyting annarra lagaákvæða.
                                    17. gr.
