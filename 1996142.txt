                                    dálkum.

   --------------------------------------------------------------------------

                              Lög um póstþjónustu

                           1996 nr. 142 27. desember

   --------------------------------------------------------------------------

                    I. kafli. Gildissvið laganna og markmið.
  1. gr. Lög þessi gilda um póstþjónustu og aðra starfsemi er varðar viðtöku,
            flokkun, flutning og skil á póstsendingum gegn greiðslu.
   Markmið laganna er að tryggja hagkvæma og virka póstþjónustu um land allt.

                            II. kafli. Orðskýringar.
              2. gr. Merking orða í lögum þessum er sem hér segir:
         Póstsending: Hvers konar bréf eða önnur sending sem flutt er með
                               póstþjónustuaðila.
        Póstmeðferð: Viðtaka, flokkun, flutningur og skil á póstsendingum.
    Póstþjónusta: Póstmeðferð hvers konar bréfa og annarra sendinga, með eða án
                                 utanáskriftar.
   Grunnpóstþjónusta: Póstmeðferð bréfa og annarra sendinga með utanáskrift sem
                          vega allt að 20 kg að þyngd.
           Póstþjónustuaðili: Aðili sem veitir hvers kyns póstþjónustu.
      Póstrekandi: Aðili sem annast einn eða fleiri þætti grunnpóstþjónustu.
   Rekstrarleyfishafi: Aðili sem hefur leyfi til grunnpóstþjónustu skv. 11. gr.
                                    laganna.
      Einkaréttarhafi: Aðili sem samkvæmt sérstöku leyfi fer með einkarétt og
                    skyldur ríkisins skv. IV. kafla laganna.
   Póstkassi: Kassi sem ætlaður er fyrir viðtöku og uppsöfnun bréfapóstsendinga,
                           til frekari póstmeðferðar.
   Frímerki: Gjaldmiðill, útgefinn af ríkinu, sem ætlaður er til greiðslu fyrir
             póstþjónustu. Frímerki skal bera áletrunina ÍSLAND.
    Gjaldmerki: Merki, sem ætluð eru til álímingar á póstsendingar og notuð eru
 af póstþjónustuaðilum og með auðkenni þeirra, til staðfestingar því að greitt
                         hafi verið fyrir póstþjónustu.
        Fjármunapóstsending: Greiðsluviðskipti með millifærslum (póstgíró),
              póstávísanir, póstkröfur og önnur fjármunaþjónusta.

                        III. kafli. Yfirstjórn póstmála.
              3. gr. Samgönguráðherra fer með yfirstjórn póstmála.
    Póst- og fjarskiptastofnun skal hafa umsjón með póstmálum hér á landi og
                      eftirlit með framkvæmd laga þessara.

                  IV. kafli. Skyldur ríkisins og einkaréttur.
                            4. gr. Skyldur ríkisins.
   Íslenska ríkið skal tryggja landsmönnum reglulega grunnpóstþjónustu vegna
                         eftirfarandi sendingartegunda:
    1. Bréfa, án tillits til innihalds, sem lögð eru í umslög eða sambærilegar
                            umbúðir með utanáskrift.
      2. Skriflegra utanáritaðra orðsendinga með sérstöku innihaldi, þar með
                               talinna póstkorta.
     3. Annarra sendinga með utanáskrift og prentuðu innihaldi, sem er að öllu
             leyti eins, t.d. verðlista og bæklinga án ytri umbúða.
   4. Dagblaða, vikublaða og tímarita, með utanáskrift eða annarri sambærilegri
                                 tilgreiningu.
                            5. Böggla með utanáskrift.
   Jafnframt skal ríkið tryggja póstmeðferð vegna eftirfarandi þjónustuþátta:
                             1. Fjármunapóstsendinga.
                               2. Ábyrgðarsendinga.
                                 3. Verðsendinga.
                           4. Sendinga með blindraletri.
    Í reglugerð skal kveðið á um þyngdarmörk, umfang og nánari skilgreiningu
                          sendinga skv. 1. og 2. mgr.
                   5. gr. Þjónustuskylda til og frá útlöndum.
   Um þjónustuskyldu ríkisins vegna grunnpóstþjónustu til og frá útlöndum fer
                        samkvæmt alþjóðlegum samningum.
                 6. gr. Einkaréttur ríkisins til póstmeðferðar.
    [Íslenska ríkið hefur einkarétt á póstmeðferð eftirfarandi póstsendinga:
    1. Bréfa í umslögum eða sambærilegum umbúðum með sýnilegri áritun, allt að
   250 g að þyngd án tillits til innihalds. Einkarétturinn fellur þó niður sé
 burðargjald slíkra sendinga meira en fimmfalt burðargjald fyrir bréf sem falla
                  undir lægsta gjaldflokk samkvæmt gjaldskrá.
    2. Annarra ritaðra orðsendinga eða prentaðra tilkynninga með utanáskrift og
sérstöku innihaldi sem eru innan þeirra marka um þyngd og burðargjald er greinir
                  í 1. tölul., þar með talinna póstkorta.]^1)
  Ríkið hefur einnig einkarétt til póstmeðferðar á póstsendingum skv. 1. og 2.
 tölul. 1. mgr., öðrum en hraðsendingum, sem koma erlendis frá og eiga að fara
til viðtakenda hér á landi. Hefur ríkið enn fremur einkarétt til póstmeðferðar á
          slíkum póstsendingum sem ætlaðar eru viðtakendum í útlöndum.
   Einkarétturinn nær ekki til póstmeðferðar með verðlista, bæklinga, blöð og
tímarit með utanáskrift sé innihald allra sendinga eins og án umbúða eða um þær
                           búið í gagnsæjum umbúðum.
       Sérhverjum er heimilt að sinna póstþjónustu innan eigin starfsemi.
 Samgönguráðherra er heimilt að setja í reglugerð ákvæði um takmörkun eða afnám
 einkaréttar vegna póstmeðferðar póstsendinga sem koma erlendis frá og eiga að
    fara til viðtakenda hér á landi, svo og á póstsendingum sem ætlaðar eru
                            viðtakendum í útlöndum.
                             ^1)[2]L. 72/1998, 1. gr.
                          7. gr. Uppsetning póstkassa.
Íslenska ríkið hefur einkarétt á uppsetningu póstkassa á almannafæri og á stöðum
                        sem almenningur hefur aðgang að.
                            8. gr. Útgáfa frímerkja.
               Íslenska ríkið hefur einkarétt á útgáfu frímerkja.
                                9. gr. Auðkenni.
Íslenska ríkinu er einu heimilt að nota póstlúður, með eða án stjörnu eða örva,
                   í myndmerki til auðkenningar póstþjónustu.
10. gr. Póstsendingar sem fluttar eru til útlanda í því skyni að senda þær aftur
                                  til Íslands.
Ef póstsendingar, sem falla undir grunnpóstþjónustu, eru fluttar frá landinu til
 póstmeðferðar í öðru landi, með það fyrir augum að þær séu sendar aftur hingað
 til lands og bornar út hér á landi, getur póstrekandi neitað að taka við þeim.

                     V. kafli. Rekstrarleyfi, skyldur o.fl.
                         11. gr. Útgáfa rekstrarleyfa.
         Öðrum en þeim sem fengið hafa til þess rekstrarleyfi Póst- og
  fjarskiptastofnunar er óheimilt að annast grunnpóstþjónustu. Í rekstrarleyfi
   skal tilgreina til hvaða þátta grunnpóstþjónustu rekstrarleyfið nær og þær
                     kvaðir og skilyrði sem leyfinu fylgja.
Samgönguráðherra er heimilt að mæla fyrir um það í reglugerð að einstakir þættir
               grunnpóstþjónustu skuli undanþegnir rekstrarleyfi.
               12. gr. Útgáfa rekstrarleyfis til einkaréttarhafa.
  Íslenska ríkinu er heimilt að fela póstrekanda að fara með einkarétt sinn og
                         skyldur samkvæmt lögum þessum.
    [Póst- og fjarskiptastofnun getur heimilað íþróttafélögum, skátafélögum,
    hjálparsveitum eða öðrum sambærilegum aðilum, öðrum en einkaréttarhafa,
 póstmeðferð á póstsendingum skv. 1. mgr. 6. gr., enda sé slík starfsemi ekki í
     atvinnuskyni. Samgönguráðherra setur nánari reglur um framkvæmd þessa
                                  ákvæðis.]^1)
 Póst- og fjarskiptastofnun veitir leyfi til að annast einkarétt ríkisins skv.
                               IV. kafla laganna.
                             ^1)[3]L. 72/1998, 2. gr.
                               13. gr. Skilyrði.
Póst- og fjarskiptastofnun setur skilyrði fyrir rekstrarleyfisveitingu skv. 11.
   og 12. gr. Skulu skilyrðin vera skýr og þannig að gætt sé jafnræðis meðal
                           umsækjenda og leyfishafa.
                Rekstrarleyfi skulu að jafnaði vera tímabundin.
    Skilyrði fyrir leyfisveitingu geta verið eitt eða fleiri, þar með talið:
    a. að greitt sé leyfisgjald og rekstrargjald í samræmi við lög um Póst- og
               fjarskiptastofnun og lög um aukatekjur ríkissjóðs,
                   b. að uppfylltar séu þjónustu- og gæðakröfur,
        c. að tryggt sé að almenningur njóti aðgengis að grunnpóstþjónustu,
    d. að skylt sé að annast sérstök verkefni þótt þau séu ekki arðbær, sbr. 4.
                                  gr. laganna,
   e. að gjaldskrá einkaréttarhafa sé háð samþykki Póst- og fjarskiptastofnunar
og að gjaldskrár fyrir einkaréttarþjónustu sæti eftirliti hennar, sbr. VI. kafla
                                    laganna,
      f. að virtar séu uppgjörs- og bókhaldsreglur sem settar kunna að vera,
    g. að sett sé trygging fyrir greiðslu kostnaðar vegna skila á póstsendingum
til viðtakenda ef til gjaldþrots eða rekstrarstöðvunar rekstrarleyfishafa kemur,
    h. að rekstrarleyfishafi sæti eftirliti Póst- og fjarskiptastofnunar að því
      er varðar fjárhagslega stöðu á hverjum tíma með tilliti til hættu á
                                rekstrarstöðvun,
                i. að alþjóðasamningar á sviði póstmála séu virtir,
   j. að rekstrarleyfishafi taki þátt í fjölþjóðlegu samstarfi á sviði póstmála.
 Heimilt er að breyta skilyrðum fyrir rekstrarleyfi, enda hafi forsendur fyrir
    því breyst eða þær brostið. Skilyrðum má einnig breyta til samræmis við
 breytingar á lögum og reglum og þegar alþjóðasamningar gefa tilefni til slíks.
       Póst- og fjarskiptastofnun getur, auk skilyrða skv. 3. mgr., sett
einkaréttarhafa almenn skilyrði sem varða skyldur ríkisins skv. 4. gr. Þá getur
  stofnunin gert einkaréttarhafa að gefa út frímerki og nota sérstakt auðkenni
  fyrir starfsemi sína, t.d. póstlúður, með eða án stjörnu og örva eða annarra
   tákna. Einkaréttarhafi getur heimilað þriðja aðila að nota auðkennið, enda
                            starfi hann í hans þágu.
          14. gr. Skylda til að bera út dagblöð, vikublöð og tímarit.
    Samgönguráðherra er heimilt að mæla fyrir um að einkaréttarhafar annist
  póstmeðferð utanáritaðra dagblaða, vikublaða og tímarita á Íslandi samkvæmt
sérstakri gjaldskrá, lægri en fyrir aðrar póstsendingar af sömu þyngd, stærð og
   umfangi að öðru leyti. Samgönguráðherra skilgreinir nánar í reglugerð hvað
      teljist til dagblaða, vikublaða og tímarita samkvæmt þessari grein.
Póst- og fjarskiptastofnun ber að bæta einkaréttarhafa upp mismun á burðargjaldi
 samkvæmt gjaldskrá hans og því gjaldi sem samgönguráðherra mælir fyrir um skv.
                     1. mgr. fyrir sambærilegar sendingar.
                   15. gr. Flutningur fyrir einkaréttarhafa.
Aðilum, sem annast flutning á póstsendingum fyrir einkaréttarhafa, er óheimilt,
  án samþykkis einkaréttarhafans, að hafa meðferðis aðrar sendingar við slíkan
 flutning. Aðilum, sem halda uppi reglubundnum farþegaflutningum, er þó heimilt
             að flytja slíkar sendingar með flutningatækjum sínum.
        16. gr. Skylda til að flytja póstsendingar í grunnpóstþjónustu.
 Hver sá sem heldur uppi reglubundnum flutningum innan lands eða til útlanda er
skyldugur til, sé þess óskað, að flytja póstsendingar í grunnpóstþjónustu milli
 endastöðva og póststöðva á leiðinni, enda komi eðlileg greiðsla fyrir. Slíkar
           póstsendingar njóta forgangs fram yfir annan vöruflutning.
                      17. gr. Ábyrgðar- og verðsendingar.
  Póstsendingar er unnt að senda sem ábyrgðarsendingar. Enn fremur er unnt að
         senda póstsendingar, þar með talda böggla, sem verðsendingar.

                VI. kafli. Viðskiptaskilmálar, gjaldskrár o.fl.
18. gr. Viðskiptaskilmálar fyrir grunnpóstþjónustu, uppgjörs- og bókhaldsreglur.
Póstrekendur skulu semja og birta opinberlega almenna viðskiptaskilmála sína sem
       um grunnpóstþjónustu gilda. Póstrekendur skulu senda til Póst- og
   fjarskiptastofnunar svo fljótt sem auðið er viðskiptaskilmála sína, svo og
                               breytingar á þeim.
 Gjaldskrár fyrir grunnpóstþjónustu skulu taka mið af raunkostnaði við að veita
þjónustuna að viðbættum hæfilegum hagnaði. Þær skulu vera gagnsæjar og í samræmi
                              við jafnræðisreglur.
  Einkaréttarhafi skal gefa út sérstaka gjaldskrá fyrir þá þjónustu sem lýtur
      einkarétti. Gjaldskráin skal staðfest af Póst- og fjarskiptastofnun.
  Samgönguráðherra er heimilt að setja í reglugerð sérstakar reglur um bókhald
póstrekenda, sundurgreiningu þess og fjárhagslegan aðskilnað milli póstþjónustu
     og annars reksturs og milli einkaréttarþjónustu og annarrar þjónustu.
                      19. gr. Gjaldfrjálsar póstsendingar.
   Póstsending sem ekki ber gjald samkvæmt alþjóðasamningum skal einnig vera
                            gjaldfrjáls innan lands.

             VII. kafli. Skráning póstrekenda, merking pósts o.fl.
                           20. gr. Skráningarskylda.
  Póstrekendum, öðrum en þeim sem hafa rekstrarleyfi skv. 11. gr. eða fara með
    einkarétt ríkisins skv. 12. gr., ber að skrá starfsemi sína hjá Póst- og
                               fjarskiptastofnun.
      Samgönguráðherra setur í reglugerð nánari ákvæði um skráningarskyldu
    póstrekenda, þar með talið hvaða upplýsingar skuli veita við skráningu.
                             21. gr. Merking pósts.
    Póstsendingar skulu merktar með áprentun eða öðru auðkenni er sýni hvaða
                    póstrekendur annast póstmeðferð þeirra.
                              22. gr. Gjaldmerki.
 Póstþjónustuaðilum er heimilt að nota til álímingar á póstsendingar gjaldmerki
   til staðfestingar því að greitt hafi verið fyrir póstþjónustu. Skulu slík
             gjaldmerki bera auðkenni viðkomandi póstþjónustuaðila.

                 VIII. kafli. Almennar reglur um póstþjónustu.
                        23. gr. Afhending póstsendingar.
Póstsendingu skal dreift til eða afhent þeim sem hún er stíluð á eða hefur umboð
 til móttöku hennar, í pósthólf viðkomandi eða þangað sem utanáskrift segir að
                               öðru leyti til um.
                         24. gr. Vörslur póstsendinga.
 Póstsending telst í vörslu póstþjónustuaðila frá viðtöku og þar til hún hefur
                 verið afhent viðtakanda í samræmi við 23. gr.
                       25. gr. Bréfakassar og bréfarifur.
 Húseigendum er skylt að hafa bréfarifur á útihurðum eða setja upp bréfakassa í
                        eða við hús sín á eigin kostnað.
            Samgönguráðherra setur nánari ákvæði þar um í reglugerð.
                  26. gr. Ráðstöfunarréttur yfir póstsendingu.
Sendandi telst eigandi og hefur ráðstöfunarrétt yfir póstsendingu sem hann hefur
        afhent póstþjónustuaðila uns hún hefur verið afhent viðtakanda.
                        27. gr. Hættulegir hlutir o.fl.
 Póstsending má ekki innihalda neitt sem bannað er að flytja eða dreifa eða sem
     að ytra útliti ber með sér eitthvað ólögmætt, ósæmilegt eða móðgandi.
Óskylt er að taka við póstsendingu sem hætta getur stafað af eða erfiðleikar eru
 á að flytja, svo og hlutum sem óheimilt er að flytja samkvæmt öðrum lögum eða
                                    reglum.
                               28. gr. Verðmæti.
Póstsendingar, aðrar en ábyrgðarsendingar og verðsendingar, mega ekki innihalda
peningaseðla, mynt eða neins konar verðskjöl á handhafa, dýra málma, skartgripi
                             eða hliðstæð verðmæti.
       29. gr. Óskilapóstur, ógreiddar og vangreiddar póstsendingar o.fl.
    Samgönguráðherra getur mælt fyrir um í reglugerð hvernig fara skuli með
 póstsendingar sem ekki verður komið til skila, hvort heldur til viðtakanda eða
     sendanda, svo og sendingar sem bera það með sér að vera ógreiddar eða
                                  vangreiddar.
 Samgönguráðherra er á sama hátt heimilt að mæla fyrir um meðferð póstsendinga
  sem lenda fyrir mistök hjá öðrum póstþjónustuaðila en þeim sem ætlað var að
                               annast sendinguna.

                 IX. kafli. Greiðslur fyrir óarðbæra þjónustu.
                             30. gr. Jöfnunargjald.
  Til að standa straum af greiðslu fjárframlaga til að fjármagna skyldubundna
    grunnpóstþjónustu þar sem slík þjónusta er óarðbær skal innheimta álag,
          jöfnunargjald, sem rennur til Póst- og fjarskiptastofnunar.
  Skal jöfnunargjaldið lagt á alla rekstrarleyfishafa í hlutfalli við bókfærða
 veltu af grunnpóstþjónustu. Með bókfærðri veltu er átt við rekstrartekjur sem
   rekstrarleyfishafi hefur af leyfisbundinni starfsemi sinni hér á landi. Sá
 þáttur rekstrarleyfishafa sem lýtur leyfisbundinni starfsemi hér á landi skal
        vera bókhaldslega aðskilinn frá annarri starfsemi leyfishafans.
  Jöfnunargjald samkvæmt lögum þessum skal ákveðið árlega með lögum, í fyrsta
                          skipti fyrir gjaldárið 1998.
 Jöfnunargjald má draga frá tekjum þess rekstrarárs þegar stofn þess myndaðist.
 Um álagningu og innheimtu jöfnunargjalds fer samkvæmt ákvæðum [4]VIII.[5]XIV.
  kafla laga nr. 75/1981, um tekjuskatt og eignarskatt, með síðari breytingum,
 eftir því sem við á og skulu innheimtuaðilar standa Póst- og fjarskiptastofnun
                     skil á innheimtum gjöldum mánaðarlega.
    Samgönguráðherra setur með reglugerð nánari fyrirmæli um fjárframlög og
jöfnunargjöld í póstþjónustu, þar á meðal um útreikning á kostnaði við að veita
                   þjónustuna og um útreikning rekstrartaps.
Kostnaður sem rekja má til ákvarðana samgönguráðherra skv. 1. mgr. 14. gr. skal
   greiddur með framlagi úr ríkissjóði eftir því sem ákveðið er í fjárlögum.
                              31. gr. Fjárframlög.
         Póst- og fjarskiptastofnun er heimilt að veita fjárframlög til
   rekstrarleyfishafa sem annast óarðbæra þjónustu skv. 30. gr. eftir umsókn
viðkomandi. Póst- og fjarskiptastofnun getur krafist þess að umsækjandi upplýsi
nákvæmlega hvert rekstrartap sé af starfseminni og hvernig það sundurliðist. Þá
      getur stofnunin við umsókn um fjárframlög krafist skýrslna löggiltra
endurskoðenda eða falið slíkum aðilum að yfirfara umsóknina, ásamt fylgigögnum.
     Póst- og fjarskiptastofnun er heimilt að krefjast aðgangs að bókhaldi
  rekstrarleyfishafa áður en ákvörðun er tekin um fjárframlög samkvæmt ákvæði
                                     þessu.
     Fjárframlög skulu að jafnaði miðuð við eitt ár í senn. Telji Póst- og
      fjarskiptastofnun eða rekstrarleyfishafi að forsendur fyrir ákvörðun
     fjárframlaga hafi breyst verulega er unnt að krefjast endurskoðunar á
                                  framlaginu.
Nú er hluti af starfsemi rekstrarleyfishafa háður fjárframlögum samkvæmt ákvæði
     þessu og getur Póst- og fjarskiptastofnun þá krafist þess að sá þáttur
   starfseminnar sé bókhaldslega aðskilinn frá annarri starfsemi viðkomandi.
Póst- og fjarskiptastofnun skal skera úr ágreiningi um fjárframlög, þar á meðal
                        um endurskoðun slíkra framlaga.

                           X. kafli. Póstleynd o.fl.
                               32. gr. Póstleynd.
    Einungis má veita upplýsingar um póstsendingar og notkun póstþjónustu að
         undangengnum dómsúrskurði eða samkvæmt heimild í öðrum lögum.
 Öllum sem starfa við póstþjónustu, hvort sem er samkvæmt ráðningarsamningi eða
      verksamningi, er óheimilt að gefa óviðkomandi aðilum upplýsingar um
    póstsendingar eða gefa öðrum tækifæri til þess að verða sér úti um slíka
 vitneskju. Enn fremur er þeim óheimilt að opna eða lesa það sem afhent er til
          póstsendingar. Þagnarskyldan helst þótt látið sé af starfi.
                              33. gr. Undanþágur.
Þrátt fyrir ákvæði 32. gr. er heimilt að opna án dómsúrskurðar þær póstsendingar
  sem ekki er unnt að koma til skila til þess að freista þess að komast að því
hverjir sendendur eru svo að unnt sé að endursenda þær. Enn fremur er heimilt að
leyfa að sendingar séu opnaðar þegar það er óhjákvæmilegt vegna flutnings þeirra
    eða til að kanna hugsanlegar skemmdir á innihaldi. Hið sama á við þegar
rökstuddur grunur leikur á um að ekki hafi verið forsvaranlega búið um sendingu
vegna innihalds hennar eða að sending innihaldi hluti sem hættulegt getur verið
                                   að senda.
Böggla sem fluttir eru til landsins frá útlöndum má opna ef nauðsynlegt er vegna
  ákvörðunar aðflutningsgjalda. Aðrar lokaðar póstsendingar má ekki opna vegna
           ákvörðunar aðflutningsgjalda nema í viðurvist viðtakanda.
Póstsendingar til einstaklinga sem úrskurðaðir hafa verið gjaldþrota má afhenda
       skiptastjórum eftir beiðni þeirra, enda beri þær með sér að varða
fjárhagsmálefni þrotamanns. Sendingar til látinna manna skal á sama hátt afhenda
skiptastjóra þegar um opinber skipti er að ræða. Þegar um einkaskipti er að ræða
 skulu allar póstsendingar afhentar forráðamanni dánarbús nema þær beri það með
    sér að vera einkabréf. Skal sending þá endursend með viðeigandi skýringu
                         áritaðri á sendinguna sjálfa.
     Samgönguráðherra setur í reglugerð nánari reglur um póstleynd og opnun
                         póstsendinga án dómsúrskurðar.

                             XI. kafli. Skaðabætur.
                          34. gr. Gildissvið kaflans.
           Ákvæði þessa kafla eiga einungis við um grunnpóstþjónustu.
                          35. gr. Ábyrgðartakmarkanir.
  Skaðabætur greiðast ekki fyrir glataðar póstsendingar, nema póstrekandi hafi
   tekið á sig slíka ábyrgð sérstaklega, sbr. þó 36.38. gr. Sama gildir þótt
                  innihaldið glatist að nokkru eða öllu leyti.
Póstrekanda er óskylt að greiða skaðabætur þegar póstsendingum seinkar, hver svo
                           sem orsökin kann að vera.
                     36. gr. Ábyrgðarsendingar og bögglar.
Fyrir ábyrgðarsendingar og böggla, sem glatast eða eyðileggjast að einhverju eða
    öllu leyti, á sendandi rétt á skaðabótum er svari til hins raunverulega
   verðmætis. Póst- og fjarskiptastofnun setur reglur um hámark ábyrgðar sem
              póstrekendur skulu taka á sig samkvæmt ákvæði þessu.
                             37. gr. Verðsendingar.
Fyrir verðsendingar, sem glatast eða eyðileggjast að einhverju eða öllu leyti, á
   sendandi rétt á skaðabótum er svari til hins raunverulega verðmætis, en þó
                  aldrei hærri en nemur hinu tilgreinda verði.
                         38. gr. Fjármunapóstsendingar.
Póstrekandi ber fulla ábyrgð á því fé sem hann hefur tekið við til sendingar sem
                             fjármunapóstsendingu.
                              39. gr. Óbeint tjón.
    Skaðabætur ná aðeins til verðs þess hlutar sem glatast hefur eða þeirrar
              rýrnunar sem hinir skemmdu hlutir hafa orðið fyrir.
 Eigi er skylt að bæta ábata- eða afnotamissi, tjón vegna rýrnunar á verðgildi
                 peninga eða aðrar óbeinar afleiðingar skaðans.
                      40. gr. Póstsendingar á milli landa.
   Um skaðabætur fyrir póstsendingar milli landa skal farið samkvæmt gildandi
                              milliríkjasamningum.
 Verði tjón á sendingu meðan hún er á íslensku póstsvæði greiðast þó skaðabætur
     eins og um innlenda sendingu sé að ræða, enda sé það hagstæðara fyrir
                            hlutaðeigandi tjónþola.
                            41. gr. Sérstök tilvik.
 Póst- og fjarskiptastofnun getur í sérstökum undantekningartilvikum mælt fyrir
um það með úrskurði að póstrekandi skuli þrátt fyrir ábyrgðartakmarkanir greiða
skaðabætur fyrir póstsendingar, ef tjónið er slíkt og aðstæður allar þess eðlis
 að ákvæði þessa kafla um takmarkaðar skaðabætur þykja ekki eiga við, t.d. þar
   sem tjóni er valdið af ásetningi eða stórkostlegu gáleysi póstrekanda eða
                               starfsmanna hans.
                        42. gr. Fyrning skaðabótakröfu.
Skylda til greiðslu skaðabóta fellur niður sé þeirra ekki krafist innan árs frá
              því viðkomandi póstsending var afhent til flutnings.

                        XII. kafli. Milliríkjasamningar.
                      43. gr. Póstþjónusta við önnur lönd.
  Ákvæði laga þessara gilda einnig um póstþjónustu við önnur lönd að svo miklu
    leyti sem þau brjóta ekki í bága við milliríkjasamninga um póstþjónustu.
              44. gr. Þátttaka póstrekenda í alþjóðlegu samstarfi.
Póst- og fjarskiptastofnun getur mælt fyrir um að póstrekendur skuli taka þátt í
      samstarfi sem leiðir af alþjóðlegum skuldbindingum á sviði póstmála.

                             XIII. kafli. Viðurlög.
 45. gr. Brot á lögum þessum varða sektum, en [fangelsi]^1) allt að sex mánuðum
             ef sakir eru miklar. Gáleysisbrot skulu varða sektum.
Brot gegn X. kafla laganna, um póstleynd, varða sektum eða [fangelsi]^1) eins og
  mælt er fyrir um í 1. mgr. Sé brotið framið í ávinningsskyni, hvort sem er í
       eigin þágu eða annarra, má refsa með fangelsi allt að þremur árum.
                            ^1)[6]L. 82/1998, 229. gr.

                            XIV. kafli. Reglugerðir.
    46. gr. Reglugerðir^1) um framkvæmd laga þessara setur samgönguráðherra.
                    ^1)Rg. 449/1986 og 333/1981. Rg. 505/1997.

                   XV. kafli. Gildistaka og brottfallin lög.
                 47. gr. Lög þessi öðlast gildi 1. janúar 1997.

References

   Visible links
   1. http://www.althingi.is/dba-bin/lawformpr.pl?lnr=1996142
   2. file:///altext/stjt/1998.072.html
   3. file:///altext/stjt/1998.072.html
   4. file:///altext/stjtnr.html#1981075?k8
   5. file://1981075.html
   6. file:///altext/stjt/1998.082.html
