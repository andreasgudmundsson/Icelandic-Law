
   --------------------------------------------------------------------------

                                  Skipulagslög

                           2010 nr. 123 22. september

   --------------------------------------------------------------------------

                 Ferill málsins á Alþingi.   Frumvarp til laga.

                           Taka gildi 1. janúar 2011.

                            I. kafli. Almenn ákvæði.
                                1. gr. Markmið.
                            Markmið laga þessara er:
      a. að þróun byggðar og landnotkunar á landinu öllu verði í samræmi við
 skipulagsáætlanir þar sem efnahagslegar, félagslegar og menningarlegar þarfir
        landsmanna, heilbrigði þeirra og öryggi er haft að leiðarljósi,
   b. að stuðla að skynsamlegri og hagkvæmri nýtingu lands og landgæða, tryggja
       vernd landslags, náttúru og menningarverðmæta og koma í veg fyrir
       umhverfisspjöll og ofnýtingu, með sjálfbæra þróun að leiðarljósi,
        c. að tryggja réttaröryggi í meðferð skipulagsmála þannig að réttur
einstaklinga og lögaðila verði ekki fyrir borð borinn þótt hagur heildarinnar sé
                             hafður að leiðarljósi,
      d. að tryggja að samráð sé haft við almenning við gerð skipulagsáætlana
 þannig að honum sé gefið tækifæri til að hafa áhrif á ákvörðun stjórnvalda við
                              gerð slíkra áætlana,
   e. að tryggja faglegan undirbúning mannvirkjagerðar við gerð skipulagsáætlana
             varðandi útlit bygginga og form og aðgengi fyrir alla.
                             2. gr. Skilgreiningar.
Í lögum þessum og reglugerðum settum á grundvelli þeirra er merking hugtaka sem
                                   hér segir:
     1. Aðalskipulag: Skipulagsáætlun fyrir tiltekið sveitarfélag þar sem fram
    kemur stefna sveitarstjórnar um landnotkun, byggðaþróun, byggðamynstur,
         samgöngu- og þjónustukerfi og umhverfismál í sveitarfélaginu.
     2. Aðgengi fyrir alla: Með aðgengi fyrir alla er átt við að fólki sé ekki
    mismunað um aðgengi og almenna notkun mannvirkja á grundvelli fötlunar,
    skerðinga eða veikinda og það geti með öruggum hætti komist inn og út úr
 mannvirkjum, jafnvel við óvenjulegar aðstæður, t.d. í eldsvoða. Jafnframt séu
    sjónarmið algildrar hönnunar höfð að leiðarljósi við hönnun bygginga og
                               umhverfis þeirra.
   3. Algild hönnun: Hönnun framleiðsluvara, umhverfis, áætlana og þjónustu sem
allir geta nýtt sér, að því marki sem aðstæður leyfa, án þess að koma þurfi til
   sérstök útfærsla eða hönnun. Algild hönnun útilokar ekki hjálpartæki fyrir
                            fatlaða sé þeirra þörf.
    4. Almenningur: Einn eða fleiri einstaklingar eða lögaðilar, samtök þeirra,
                                félög eða hópar.
      5. Byggðamynstur: Lögun og yfirbragð byggðar, svo sem hæð og þéttleiki.
    6. Byggingarleyfi: Skriflegt leyfi byggingarfulltrúa eða Byggingarstofnunar
til að byggja, breyta eða rífa hús eða önnur mannvirki eða breyta notkun þeirra,
                         sbr. ákvæði laga um mannvirki.
      7. Deiliskipulag: Skipulagsáætlun fyrir afmarkað svæði eða reiti innan
 sveitarfélags sem byggð er á aðalskipulagi og kveður nánar á um útfærslu þess.
        Ákvæði um deiliskipulag eiga jafnt við um þéttbýli og dreifbýli.
   8. Framkvæmdaleyfi: Leyfi til framkvæmda í samræmi við skipulag sem ekki eru
                        háðar ákvæðum laga um mannvirki.
   9. Frístundabyggð: Svæði fyrir frístundahús, þ.e. byggð sem ekki er ætluð til
                                fastrar búsetu.
      10. Hverfisvernd: Ákvæði í svæðis-, aðal- eða deiliskipulagi um verndun
   sérkenna eldri byggðar, annarra menningarsögulegra minja eða náttúruminja.
    11. Landnotkun: Ráðstöfun lands til mismunandi nota, svo sem undir íbúðir,
              frístundahús, iðnað, verslun, útivist og landbúnað.
   12. Landnýting: Samheiti yfir mælikvarða á það hversu mikil nýting lands er,
                 svo sem nýtingarhlutfall og þéttleika byggðar.
       13. Landslag: Landslag merkir svæði sem hefur ásýnd og einkenni vegna
  náttúrulegra og/eða manngerðra þátta og samspils þar á milli. Landslag tekur
þannig til daglegs umhverfis, umhverfis með verndargildi og umhverfis sem hefur
verið raskað. Undir landslag fellur m.a. þéttbýli, dreifbýli, ósnortin víðerni,
                             ár, vötn og hafsvæði.
    14. Landsskipulagsstefna: Samræmd stefna ríkisins um skipulagsmál til tólf
         ára sem umhverfisráðherra lætur vinna og leggur fyrir Alþingi.
       15. Leyfi til framkvæmda: Framkvæmdaleyfi og byggingarleyfi samkvæmt
skipulagslögum eða lögum um mannvirki og önnur leyfi til starfsemi og framkvæmda
              samkvæmt sérlögum sem um viðkomandi framkvæmd gilda.
   16. Nýtingarhlutfall: Hlutfall milli brúttóflatarmáls bygginga á lóð eða reit
 og flatarmáls lóðar eða reits. Um skilgreiningu brúttóflatarmáls fer samkvæmt
                               íslenskum staðli.
      17. Rammahluti aðalskipulags: Sá hluti aðalskipulags þar sem útfærð eru
  ákveðin afmörkuð svæði sveitarfélagsins með það að markmiði að ákvarða nánar
landnotkun, svo sem um meginþætti þjónustukerfa og að afmarka byggingarsvæði eða
                         áfanga deiliskipulagsáætlana.
     18. Sjálfbær þróun: Þróun sem mætir þörfum samtímans án þess að draga úr
   möguleikum kynslóða til að mæta þörfum sínum. Í þessu felst að sókn eftir
    efnahagslegum gæðum verður að haldast í hendur við vernd umhverfisins og
                               grunngæða jarðar.
    19. Skipulagsáætlun: Áætlun um markmið og ákvarðanir viðkomandi stjórnvalda
um framtíðarnotkun lands. Þar er gerð grein fyrir því að hvers konar framkvæmdum
    er stefnt og hvernig þær falla að landnotkun á tilteknu svæði. Forsendum
   ákvarðana er einnig lýst. Skipulagsáætlanir sveitarfélaga skiptast í þrjá
 flokka, svæðisskipulag, aðalskipulag og deiliskipulag. Skipulagsáætlun er sett
     fram í skipulagsgreinargerð og á skipulagsuppdrætti þar sem það á við.
   20. Skipulagskvaðir: Kvaðir sem lagðar eru á einstakar lóðir eða landsvæði í
             deiliskipulagi, svo sem um umferðarrétt og legu lagna.
       21. Skipulagsskilmálar: Bindandi ákvæði í deiliskipulagi um útfærslu
 skipulags, svo sem um byggðamynstur, byggingarlínur, útlit mannvirkja og form,
        fjölda bílastæða, hæðarlegu, götur, stíga, gróður og girðingar.
   22. Svæðisskipulag: Skipulagsáætlun tveggja eða fleiri sveitarfélaga þar sem
  sett er fram sameiginleg stefna um byggðaþróun og þá þætti landnotkunar sem
     talin er þörf á að samræma vegna sameiginlegra hagsmuna hlutaðeigandi
                                 sveitarfélaga.
    23. Umsagnaraðilar: Opinberar stofnanir og stjórnvöld sem sinna lögbundnum
        verkefnum á sviði skipulagsmála og leyfisveitingum þeim tengdum.
   24. Þéttbýli: Þyrping húsa þar sem búa a.m.k. 50 manns og fjarlægð milli húsa
   fer að jafnaði ekki yfir 200 metra. Afmarka má þéttbýli með öðrum hætti í
                          aðalskipulagi sveitarfélags.
    25. Þéttleiki byggðar: Byggingarmagn miðað við flatarmál lands sem m.a. er
lýst með nýtingarhlutfalli eða reikningsstærðum eins og íbúar/ha eða íbúðir/ha.

                        II. kafli. Stjórn skipulagsmála.
                   3. gr. Stjórn og framkvæmd skipulagsmála.
   Umhverfisráðherra fer með yfirstjórn skipulagsmála samkvæmt lögum þessum.
             Ráðherra til aðstoðar er Skipulagsstofnun, sbr. 4. gr.
 Utanríkisráðherra fer með yfirstjórn skipulagsmála á varnar- og öryggissvæðum
eins og þau eru skilgreind í [1]varnarmálalögum, nr. 34/2008, sbr. og [2]lög nr.
                        110/1951 og [3]lög nr. 176/2006.
Sveitarstjórnir annast gerð svæðis-, aðal- og deiliskipulagsáætlana. Þær fjalla
   um leyfisumsóknir og veita framkvæmdaleyfi og hafa eftirlit með framkvæmd
            skipulagsáætlana og framkvæmdaleyfisskyldum framkvæmdum.
                            4. gr. Skipulagsstofnun.
Ríkið starfrækir Skipulagsstofnun. Hlutverk stofnunarinnar samkvæmt lögum þessum
                                      er:
    a. að hafa eftirlit með framkvæmd laga þessara og reglugerða sem settar eru
                                 samkvæmt þeim,
             b. að veita upplýsingar og leiðbeiningar um skipulagsmál,
             c. að fylgjast með stöðu skipulagsmála í sveitarfélögum,
      d. að aðstoða sveitarfélög og leiðbeina þeim við gerð skipulagsáætlana,
         e. að láta í té umsagnir um ágreiningsmál á sviði skipulagsmála,
    f. að sjá um að upplýsingar um áætlanir um landnotkun á landsvísu séu fyrir
                 hendi og gera tillögu að landsskipulagsstefnu,
    g. að stuðla að og standa fyrir rannsóknum á sviði skipulagsmála í samvinnu
  við hlutaðeigandi stofnanir og hagsmunaaðila, svo og að annast eða stuðla að
                         útgáfu upplýsinga um þau mál,
                       h. að annast umsýslu Skipulagssjóðs,
             i. að framfylgja ákvæðum laga um mat á umhverfisáhrifum.
                      5. gr. Forstjóri Skipulagsstofnunar.
  Forstjóri Skipulagsstofnunar fer með daglega stjórn Skipulagsstofnunar. Hann
   skal hafa háskólamenntun á sviði skipulagsmála. Ráðherra skipar forstjóra
                    Skipulagsstofnunar til fimm ára í senn.
  Forstjóri Skipulagsstofnunar ber ábyrgð á stjórn, rekstri og starfsskipulagi
   Skipulagsstofnunar gagnvart ráðherra og gerir rekstraráætlanir fyrir hana.
                Forstjóri ræður aðra starfsmenn stofnunarinnar.
                            6. gr. Skipulagsnefndir.
       Í hverju sveitarfélagi skal starfa skipulagsnefnd sem kjörin er af
                                 sveitarstjórn.
 Skipulagsnefndir fara með skipulagsmál, þ.m.t. umhverfismat skipulagsáætlana,
      undir yfirstjórn sveitarstjórna. Sveitarstjórn er heimilt í samþykkt
   sveitarfélagsins að fela skipulagsnefnd eða öðrum aðilum innan stjórnsýslu
  sveitarfélagsins heimild til fullnaðarafgreiðslu mála samkvæmt lögum þessum,
      sbr. [4]44. gr. sveitarstjórnarlaga, nr. 45/1998, svo sem afgreiðslu
    deiliskipulagsáætlana og útgáfu framkvæmdaleyfa. Afgreiðsla á svæðis- og
            aðalskipulagi er þó ávallt háð samþykki sveitarstjórnar.
Sveitarstjórn ákveður fjölda nefndarmanna skipulagsnefndar. Um skipulagsnefndir
     og störf þeirra gilda ákvæði sveitarstjórnarlaga eftir því sem við á.
      Sveitarfélög geta haft samvinnu við nágrannasveitarfélög um kosningu
                 skipulagsnefnda og ráðningu skipulagsfulltrúa.
                           7. gr. Skipulagsfulltrúar.
Með hverri skipulagsnefnd skal starfa skipulagsfulltrúi ráðinn af sveitarstjórn
        og skal hún senda Skipulagsstofnun tilkynningu um ráðningu hans.
  Sveitarstjórn getur falið byggingarfulltrúa að annast einnig skipulagsmál og
 nefnist hann þá skipulags- og byggingarfulltrúi og skal hann þá uppfylla bæði
    kröfur um menntun og reynslu skipulagsfulltrúa samkvæmt lögum þessum og
                 byggingarfulltrúa samkvæmt lögum um mannvirki.
         Skipulagsfulltrúi hefur umsjón með skipulagsgerð, eftirlit með
  framkvæmdaleyfisskyldum framkvæmdum og annast að öðru leyti þau verkefni sem
                       honum eru falin af sveitarstjórn.
    Skipulagsfulltrúi situr fundi nefndarinnar með málfrelsi og tillögurétt.
       Skipulagsfulltrúi skal uppfylla annað eftirfarandi hæfisskilyrða:
      1. Vera skipulagsfræðingur sem hlotið hefur heimild iðnaðarráðherra til
starfsheitisins samkvæmt lögum um löggildingu nokkurra starfsheita sérfræðinga í
                     tækni- og hönnunargreinum, nr. 8/1996.
    2. Vera arkitekt, byggingarfræðingur, landslagsarkitekt, tæknifræðingur eða
verkfræðingur sem hlotið hefur heimild til þeirra starfsheita samkvæmt lögum um
 löggildingu nokkurra starfsheita sérfræðinga í tækni- og hönnunargreinum, nr.
8/1996, og hafa sérhæft sig á sviði skipulagsmála í námi eða með starfsreynslu.
Með sérhæfingu á sviði skipulagsmála er átt við að viðkomandi hafi lagt stund á
nám á sviði svæðis-, aðal- eða deiliskipulags og/eða unnið að svæðis-, aðal- eða
                      deiliskipulagsgerð í a.m.k. tvö ár.
 Umhverfisráðherra er heimilt að veita tímabundna undanþágu frá 5. mgr. þar sem
ekki fæst réttindamaður í starfið. Skal slík undanþága veitt til eins árs í senn
og skal því aðeins framlengd að reynt hafi verið að fá starfsmann sem uppfyllir
                                hæfisskilyrðin.
   Ef ágreiningur kemur upp um hæfi skv. 2. tölul. 5. mgr. sker ráðherra úr.
                  8. gr. Varnar-, öryggis- og flugvallarsvæði.
Ákvæði laga þessara og reglugerða settra samkvæmt þeim eiga við um skipulagsmál
  á varnar- og öryggissvæðum og flugvallarsvæðinu eins og þau er skilgreind í
  [5]lögum nr. 34/2008, sbr. og [6]lög nr. 110/1951, [7]lögum nr. 176/2006 og
 [8]lögum nr. 76/2008 eftir því sem við getur átt, þar á meðal um gjaldheimtu.
 Utanríkisráðherra fer með yfirstjórn skipulags- og mannvirkjamála á varnar- og
öryggissvæðum. Utanríkisráðherra er heimilt að gera þjónustusamning um framkvæmd
            slíkra verkefna á öryggissvæðinu á Keflavíkurflugvelli.
 Skipulagsnefnd Keflavíkurflugvallar fer með skipulagsmál á flugvallarsvæðinu í
                    samræmi við ákvæði [9]laga nr. 76/2008.
                         9. gr. Svæðisskipulagsnefndir.
    Sveitarstjórnir sem ákveða að gert skuli svæðisskipulag skulu koma á fót
       svæðisskipulagsnefnd sem hefur það hlutverk að vinna að tillögu að
svæðisskipulagi. Nefndin skal skipuð tveimur fulltrúum frá hverju sveitarfélagi
                 nema hlutaðeigandi sveitarfélög ákveði annað.
Þar sem í gildi er svæðisskipulag skal starfrækt svæðisskipulagsnefnd sem sér um
framfylgd og breytingar á svæðisskipulaginu. Svæðisskipulagsnefnd skal skipuð að
                        loknum sveitarstjórnarkosningum.
 Fundargerðir svæðisskipulagsnefndar skulu sendar hlutaðeigandi sveitarstjórnum
 og eru skipulagsákvarðanir nefndarinnar, svo sem um samþykkt skipulagstillögu
   til auglýsingar og endanleg samþykkt svæðisskipulags, háðar samþykki allra
                         hlutaðeigandi sveitarstjórna.
   Svæðisskipulagsnefndir skulu setja sér starfsreglur sem auglýstar skulu í
         B-deild Stjórnartíðinda að fenginni umsögn Skipulagsstofnunar.

                           III. kafli. Landsskipulag.
                         10. gr. Landsskipulagsstefna.
     Umhverfisráðherra leggur fram á Alþingi tillögu til þingsályktunar um
  landsskipulagsstefnu til tólf ára innan tveggja ára frá alþingiskosningum. Í
tillögunni skal felast endurskoðun á gildandi landsskipulagsstefnu þegar þörf er
         á ásamt greinargerð um stöðu og þróun skipulagsmála í landinu.
  Í landsskipulagsstefnu eru samþættar áætlanir opinberra aðila um samgöngur,
byggðamál, náttúruvernd, orkunýtingu og aðra málaflokka sem varða landnotkun og
  er hún útfærð með tilliti til skipulags landnotkunar með sjálfbæra þróun að
   leiðarljósi. Til grundvallar landsskipulagsstefnu skal leggja markmið laga
þessara auk framangreindra áætlana. Þá skal eftir því sem við á hafa svæðis- og
              aðalskipulagsáætlanir sveitarfélaga til hliðsjónar.
   Landsskipulagsstefna skv. 2. mgr. getur tekið til landsins alls, einstakra
 landshluta og efnahagslögsögunnar. Í henni skal ávallt vera uppfærð stefna um
                       skipulagsmál á miðhálendi Íslands.
 Sveitarfélög skulu taka mið af landsskipulagsstefnu við gerð skipulagsáætlana
 eða breytinga á þeim og, eftir því sem við á, samræma þær landsskipulagsstefnu
innan fjögurra ára frá samþykkt hennar. Telji sveitarstjórn að ekki beri að taka
mið af samþykktri landsskipulagsstefnu við gerð skipulagsáætlunar skal hún gera
    rökstudda grein fyrir því og skal rökstuðningurinn fylgja með tillögu að
              skipulagsáætlun þegar hún er send Skipulagsstofnun.
                              11. gr. Málsmeðferð.
Ráðherra felur Skipulagsstofnun að vinna tillögur að landsskipulagsstefnu, sbr.
 10. gr. Ráðherra skal áður en vinna hefst við gerð landsskipulagsstefnu hverju
      sinni skipa sjö fulltrúa í ráðgjafarnefnd sem er Skipulagsstofnun og
umhverfisráðherra til ráðgjafar og samráðs við undirbúning landsskipulagsstefnu.
    Í ráðgjafarnefnd skulu vera fulltrúar Sambands íslenskra sveitarfélaga,
             opinberra stofnana og fagaðila á sviði skipulagsmála.
    Þegar vinna Skipulagsstofnunar við gerð landsskipulagsstefnu hefst skal
  Skipulagsstofnun taka saman lýsingu á verkefninu þar sem gerð er grein fyrir
 þeim áherslum sem fyrirhugað er að hafa við gerð landsskipulagsstefnu, svo sem
  um forsendur stefnunnar, viðfangsefni og fyrirhugaða kynningu og samráð við
  mótun stefnunnar. Lýsing Skipulagsstofnunar á gerð landsskipulagsstefnu skal
        kynnt opinberlega og skal Skipulagsstofnun áður hafa samráð við
 ráðgjafarnefndina og leita eftir sjónarmiðum hagsmunaaðila um efni hennar, svo
sem þeirra stofnana sem fara með þá málaflokka sem landsskipulagsstefnuna varða,
  Sambands íslenskra sveitarfélaga og eftir atvikum einstakra sveitarfélaga og
                  hagsmunasamtaka eftir því sem við getur átt.
Umhverfisráðherra ber ábyrgð á gerð umhverfismats fyrir landsskipulagsstefnu og
 tekur ákvörðun um hvort áhrif hennar á umhverfið skuli metin í samræmi við lög
  um umhverfismat áætlana. Umhverfisráðuneytið fer að öðru leyti með hlutverk
       Skipulagsstofnunar samkvæmt lögum um umhverfismat áætlana þegar um
                        landsskipulagsstefnu er að ræða.
    Við gerð landsskipulagsstefnu skal Skipulagsstofnun hafa samráð við þau
  sveitarfélög sem kunna að þurfa að gera breytingar á skipulagsáætlunum sínum
    vegna landsskipulagsstefnunnar, svo og hlutaðeigandi stofnanir, Samband
 íslenskra sveitarfélaga og önnur sveitarfélög og hagsmunasamtök eftir því sem
                                     við á.
    Skipulagsstofnun skal hafa aðgang að áætlunum annarra opinberra aðila í
                  einstökum málaflokkum sem varða landnotkun.
  Þegar endanlegar tillögur Skipulagsstofnunar að landsskipulagsstefnu liggja
    fyrir kynnir stofnunin þær opinberlega ásamt umhverfismati, þegar við á.
  Tillögurnar ásamt umhverfismati skulu auglýstar í dagblaði sem gefið er út á
landsvísu og Lögbirtingablaðinu og jafnframt kynntar á heimasíðu stofnunarinnar.
  Í auglýsingu skal tilgreina hvar tillögurnar séu aðgengilegar og skal öllum
gefinn kostur á að gera athugasemdir við þær innan ákveðins frests sem skal ekki
     vera skemmri en átta vikur frá birtingu auglýsingar. Tekið skal fram í
 auglýsingu hvert skuli skila athugasemdum. Tillögurnar skulu jafnframt sendar
 til umsagnar sveitarfélaga, hlutaðeigandi opinberra aðila og hagsmunasamtaka.
 Eftir að kynningartíma lýkur tekur Skipulagsstofnun saman umsögn um framkomnar
    umsagnir og athugasemdir og skilar til umhverfisráðherra ásamt tillögum
  stofnunarinnar að landsskipulagsstefnu. Stofnunin skal gera þeim aðilum sem
gerðu athugasemdir við tillögurnar grein fyrir umsögn sinni um athugasemdirnar.
  Umhverfisráðherra tekur tillögur Skipulagsstofnunar að landsskipulagsstefnu
ásamt umsögn stofnunarinnar skv. 7. mgr. til skoðunar og gengur frá tillögu til
 þingsályktunar um landsskipulagsstefnu að höfðu samráði við Samband íslenskra
                   sveitarfélaga og hlutaðeigandi ráðuneyti.

                 IV. kafli. Gerð og framkvæmd skipulagsáætlana.
                            12. gr. Skipulagsskylda.
Skipulagsskylda nær til lands og hafs innan marka sveitarfélaga. Bygging húsa og
  annarra mannvirkja ofan jarðar og neðan og aðrar framkvæmdir og aðgerðir sem
      hafa áhrif á umhverfið og breyta ásýnd þess skulu vera í samræmi við
                               skipulagsáætlanir.
Í skipulagsáætlunum er mörkuð stefna um landnotkun og byggðaþróun. Þar eru sett
     fram stefnumið um einstaka þætti varðandi íbúðarbyggð, frístundabyggð,
atvinnusvæði, náttúruvernd, vatnsvernd, samgöngur, landslag, náttúruvá o.fl., í
                       samræmi við markmið laga þessara.
 Í skipulagsáætlunum skal m.a. lýsa umhverfi og aðstæðum á skipulagssvæðinu við
        upphaf áætlunar og forsendum þeirrar stefnu sem hún felur í sér.
Við gerð skipulagsáætlana skal eftir föngum leita eftir sjónarmiðum og tillögum
  íbúa, viðkomandi stjórnvalda og annarra þeirra sem hagsmuna eiga að gæta um
                                 mörkun stefnu.
 Við gerð skipulagsáætlana skal gera grein fyrir áhrifum áætlunar og einstakra
 stefnumiða hennar á umhverfið, m.a. með samanburði þeirra kosta sem til greina
   koma, og umhverfismati áætlunarinnar, ef við á. Þá skal jafnframt við gerð
             skipulagsáætlana hafa sjálfbæra þróun að leiðarljósi.
        Ef talin er þörf á að vernda sérkenni eldri byggðar eða annarra
 menningarsögulegra minja, náttúruminjar, náttúrufar eða gróður vegna sögulegs,
 náttúrulegs eða menningarlegs gildis við gerð skipulagsáætlunar, án þess að um
friðun sé að ræða samkvæmt öðrum lögum, skal setja í viðkomandi skipulagsáætlun
                            ákvæði um hverfisvernd.
  Gildandi skipulagsáætlanir skulu vera í innbyrðis samræmi. Svæðisskipulag er
 rétthærra en aðalskipulag og aðalskipulag rétthærra en deiliskipulag. Við gerð
 nýrra skipulagsáætlana eða breytinga á skipulagsáætlunum skulu sveitarstjórnir
                   taka mið af gildandi landsskipulagsstefnu.
      Landgræðslu- og skógræktaráætlanir skulu vera í samræmi við gildandi
                               skipulagsáætlanir.
                            13. gr. Framkvæmdaleyfi.
  Afla skal framkvæmdaleyfis sveitarstjórnar vegna meiri háttar framkvæmda sem
   áhrif hafa á umhverfið og breyta ásýnd þess, svo sem breytingar lands með
   jarðvegi eða efnistöku, og annarra framkvæmda sem falla undir lög um mat á
 umhverfisáhrifum. Þó þarf ekki að afla slíks leyfis vegna framkvæmda sem háðar
                eru byggingarleyfi samkvæmt lögum um mannvirki.
Öll efnistaka á landi, úr ám, vötnum og af eða úr hafsbotni innan netlaga er háð
framkvæmdaleyfi hlutaðeigandi sveitarstjórnar í samræmi við ákvæði [10]laga nr.
  44/1999, um náttúruvernd. Framkvæmdaleyfi vegna efnistöku skal gefið út til
 tiltekins tíma þar sem gerð er grein fyrir stærð efnistökusvæðis, vinnsludýpi,
  magni og gerð efnis sem heimilt er að nýta samkvæmt leyfinu, vinnslutíma og
                           frágangi á efnistökusvæði.
 Sá sem óskar framkvæmdaleyfis skal senda skriflega umsókn til sveitarstjórnar
        ásamt nauðsynlegum gögnum sem nánar skal kveða á um í reglugerð.
  Við útgáfu framkvæmdaleyfis skal sveitarstjórn fjalla um og taka afstöðu til
   þess hvort framkvæmd er í samræmi við skipulagsáætlanir. Sveitarstjórn er
    heimilt að binda framkvæmd skilyrðum sem sett eru í samræmi við gildandi
                      skipulagsáætlanir sveitarfélagsins.
 Þar sem framkvæmdir eru fyrirhugaðar og deiliskipulag liggur ekki fyrir getur
 sveitarstjórn veitt framkvæmdaleyfi að undangenginni grenndarkynningu sé um að
     ræða framkvæmd sem er í samræmi við aðalskipulag varðandi landnotkun,
  byggðamynstur og þéttleika byggðar. Að auki skal sveitarstjórn leita umsagna
 viðeigandi umsagnaraðila áður en tekin er afstaða til útgáfu framkvæmdaleyfis.
   Umsækjanda um framkvæmdaleyfi og hlutaðeigandi sveitarstjórn er heimilt að
skjóta máli til úrskurðarnefndar um skipulags- og byggingarmál leiki vafi á því
hvort framkvæmdir eru háðar ákvæðum um framkvæmdaleyfi. Ráðherra kveður nánar á
                     um útgáfu framkvæmdaleyfa í reglugerð.
Sé sótt um framkvæmdaleyfi á svæði sem er innan einnar sjómílu frá netlögum skal
leyfisveitandi leita umsagnar viðeigandi sveitarfélaga áður en leyfið er veitt.
             14. gr. Framkvæmdaleyfi vegna matsskyldra framkvæmda.
      Óheimilt er að gefa út leyfi fyrir framkvæmd samkvæmt lögum um mat á
   umhverfisáhrifum fyrr en álit Skipulagsstofnunar um mat á umhverfisáhrifum
  liggur fyrir eða ákvörðun stofnunarinnar um að framkvæmd sé ekki matsskyld.
 Við umfjöllun um umsókn um framkvæmdaleyfi vegna matsskyldrar framkvæmdar skal
 sveitarstjórn kynna sér matsskýrslu framkvæmdaraðila um framkvæmdina og kanna
 hvort framkvæmdin sé sú sem lýst er í matsskýrslu. Þá skal sveitarstjórn taka
    rökstudda afstöðu til álits Skipulagsstofnunar um mat á umhverfisáhrifum
                               framkvæmdarinnar.
Sveitarstjórn getur bundið framkvæmdaleyfi þeim skilyrðum er fram kunna að koma
  í áliti Skipulagsstofnunar að svo miklu leyti sem aðrir sem veita leyfi til
 framkvæmda samkvæmt sérlögum hafa ekki tekið afstöðu til þeirra. Jafnframt er
 sveitarstjórn heimilt að binda framkvæmd skilyrðum sem sett eru í samræmi við
                  gildandi skipulagsáætlanir sveitarfélagsins.
Ákvörðun sveitarstjórnar um útgáfu framkvæmdaleyfis vegna matsskyldra framkvæmda
og niðurstaða álits Skipulagsstofnunar samkvæmt lögum um mat á umhverfisáhrifum
 skulu birtar með auglýsingu í Lögbirtingablaðinu og dagblaði sem gefið er út á
   landsvísu innan tveggja vikna frá útgáfu leyfis. Í ákvörðun skal tilgreina
                          kæruheimildir og kærufresti.
                 15. gr. Útgáfa og gildistími framkvæmdaleyfis.
             Útgáfa framkvæmdaleyfis er háð eftirtöldum skilyrðum:
   1. Sveitarstjórn, eða annar aðili sem hún hefur falið það vald, sbr. 6. gr.,
                   hefur samþykkt veitingu framkvæmdaleyfis.
   2. Framkvæmdaleyfisgjald og önnur tilskilin gjöld hafa verið greidd samkvæmt
                  settum reglum eða samið um greiðslu þeirra.
 Framkvæmdaleyfi fellur úr gildi hefjist framkvæmdir ekki innan tólf mánaða frá
útgáfu þess. Nú stöðvast framkvæmdaleyfisskyld framkvæmd í eitt ár eða lengur og
            getur sveitarstjórn þá fellt framkvæmdaleyfið úr gildi.
 Hafi framkvæmdaleyfisskyld framkvæmd stöðvast í tvö ár getur sveitarstjórn að
     tillögu skipulagsnefndar með þriggja mánaða fyrirvara lagt dagsektir á
                             framkvæmdaleyfishafa.
                        16. gr. Eftirlit sveitarfélaga.
   Sveitarstjórn hefur eftirlit með að framkvæmdir séu í samræmi við útgefið
  framkvæmdaleyfi. Framkvæmdaleyfi skal ætíð vera eftirlitsmönnum aðgengilegt.
 Sé ásigkomulagi, frágangi, notkun eða umhverfi framkvæmdar ábótavant eða stafi
af henni hætta að mati sveitarstjórnar skal hún gera framkvæmdaraðila viðvart um
             það og leggja fyrir hann að bæta úr því sem áfátt er.
 Sveitarstjórnum er heimilt við umfangsmiklar framkvæmdir, sem eru matsskyldar
        samkvæmt lögum um mat á umhverfisáhrifum, að skipa í samráði við
   framkvæmdaraðila og aðra leyfisveitendur sérstaka eftirlitsnefnd sem hefur
 eftirlit með því að skilyrðum sem framkvæmdinni hafa verið sett sé framfylgt.
           Framkvæmdaraðili ber allan kostnað af starfi nefndarinnar.

            V. kafli. Gjaldtaka vegna skipulags og framkvæmdaleyfa.
                            17. gr. Skipulagsgjald.
  Til að standa straum af kostnaði við gerð aðal- og svæðisskipulagsáætlana og
þróunarverkefna og rannsókna á sviði skipulagsmála sem nýtast sveitarfélögum við
gerð skipulagsáætlana skal innheimt í ríkissjóð sérstakt gjald af mannvirkjum er
nefnist skipulagsgjald. Skipulagsgjald rennur í Skipulagssjóð. Skipulagsstofnun
    annast vörslu sjóðsins og greiðslur úr honum. Sjóðurinn skal vera óháður
                     fjárhagslegum rekstri stofnunarinnar.
Af nýbyggingum, sem virtar eru til brunabóta, skal greiða skipulagsgjald í eitt
skipti sem nemur 0,3% af brunabótamati hverrar húseignar. Nýbygging telst hvert
  nýreist hús sem virt er til brunabóta, svo og viðbyggingar við eldra hús ef
 virðingarverð hinnar nýju viðbyggingar nemur a.m.k. ^1/5 verðs eldra hússins.
   Skipulagsgjald fellur í gjalddaga þegar virðingargjörð hefur farið fram og
  Fasteignamat ríkisins hefur tilkynnt hana til innheimtumanns ríkissjóðs. Því
     fylgir lögveð í eigninni sem gengur fyrir eldri sem yngri samnings- og
 aðfararveðum og yngri lögveðum. Innheimta má gjaldið með fjárnámi. Sýslumaður
  skal innheimta skipulagsgjald af gjaldskyldum mannvirkjum í lögsagnarumdæmi
sínu. Í Reykjavík skal tollstjóri annast innheimtuna. Skipulagsgjald innheimtist
                samkvæmt fyrirmælum frá Fasteignamati ríkisins.
 Ráðherra setur í reglugerð nánari ákvæði um álagningu, innheimtu og ráðstöfun
                                 gjalds þessa.
                18. gr. Greiðsla kostnaðar vegna skipulagsvinnu.
          Kostnaður við gerð skipulagsáætlana greiðist sem hér segir:
        1. Kostnaður við gerð landsskipulagsstefnu greiðist af ríkissjóði.
   2. Kostnaður við gerð svæðisskipulags greiðist til helminga af Skipulagssjóði
    og hlutaðeigandi sveitarfélögum samkvæmt samningi Skipulagsstofnunar og
                            svæðisskipulagsnefndar.
   3. Sveitarfélög geta fengið greiddan allt að helmingi kostnaðar við gerð eða
  endurskoðun aðalskipulags úr Skipulagssjóði. Þar sem aðstæður eru sérstakar,
 t.d. ef þörf er á óvenjuumfangsmikilli skipulagsvinnu í fámennu sveitarfélagi,
                 er unnt að semja um hærri kostnaðarhlutdeild.
     4. Sveitarfélag sem ekki fær framlag úr Skipulagssjóði skv. 3. tölul. fær
   helming innheimtra skipulagsgjalda í sveitarfélaginu yfirfærðan árlega úr
                                    sjóðnum.
     5. Kostnaður við gerð deiliskipulags greiðist úr sveitarsjóði, sbr. þó 2.
                                  mgr. 38. gr.
     6. Kostnaður við gerð grunnkorta, svo sem gróður- og vistgerðarkorta sem
   nauðsynleg eru vegna svæðis- og aðalskipulags, skiptist til helminga milli
  Skipulagssjóðs og hlutaðeigandi sveitarfélags nema í þeim sveitarfélögum sem
   árlega fá endurgreiddan helming innheimtra skipulagsgjalda, sbr. 4. tölul.
                            19. gr. Bílastæðagjald.
Ef ekki er unnt að koma fyrir á lóð nýbyggingar þeim fjölda bílastæða sem kröfur
    eru gerðar um í deiliskipulagi getur sveitarstjórn ákveðið að innheimta
 bílastæðagjald af hlutaðeigandi lóð. Gjaldið má nema allt að áætluðum kostnaði
við gerð þeirra bílastæða sem á vantar. Bílastæðagjaldi fylgir lögveð í eigninni
 sem gengur fyrir eldri sem yngri samnings- og aðfararveðum og yngri lögveðum.
 Innheimta má gjaldið með fjárnámi. Sveitarstjórn getur sett sérstaka gjaldskrá
    um bílastæðagjöld í sveitarfélaginu sem sveitarfélagið birtir í B-deild
                                Stjórnartíðinda.
Bílastæðagjöld skulu renna í sérstakan sjóð og skal honum varið til uppbyggingar
                almenningsbílastæða í nágrenni viðkomandi lóðar.
 Heimilt er að synja endurgreiðslu bílastæðagjalds ef liðið er meira en eitt ár
                               frá greiðslu þess.
          20. gr. Framkvæmdaleyfisgjald og gjald fyrir skipulagsvinnu.
 Sveitarstjórn er heimilt að innheimta framkvæmdaleyfisgjald fyrir framkvæmdir
        sem afla þarf framkvæmdaleyfis fyrir, svo og fyrir eftirlit með
framkvæmdaleyfisskyldum framkvæmdum. Gjaldið má ekki nema hærri upphæð en nemur
   kostnaði við undirbúning og útgáfu leyfisins og eftirlitið, svo sem vegna
                       nauðsynlegrar aðkeyptrar þjónustu.
      Sé þörf á að vinna skipulagsáætlun eða gera breytingu á henni vegna
leyfisskyldra framkvæmda getur sveitarstjórn innheimt gjald fyrir skipulagsvinnu
sem nauðsynleg er vegna þeirrar framkvæmdar. Gjaldið skal ekki nema hærri upphæð
        en nemur kostnaði við skipulagsgerðina og kynningu og auglýsingu
                               skipulagsáætlunar.
  Sveitarstjórn skal setja gjaldskrá um innheimtu gjalda skv. 1. og 2. mgr. og
                     birta hana í B-deild Stjórnartíðinda.

                      VI. kafli. Svæðisskipulagsáætlanir.
                            21. gr. Svæðisskipulag.
Svæðisskipulag er skipulagsáætlun tveggja eða fleiri sveitarfélaga þar sem sett
 er fram sameiginleg stefna þeirra um byggðaþróun og þá þætti landnotkunar sem
     þörf er talin á að samræma vegna sameiginlegra hagsmuna hlutaðeigandi
  sveitarfélaga. Staðbundnar ákvarðanir um landnotkun skulu eingöngu teknar í
   svæðisskipulagi að því marki sem nauðsyn þykir til að tryggja sameiginlega
   hagsmuni hlutaðeigandi sveitarfélaga, til að útfæra landsskipulagsstefnu á
hlutaðeigandi svæði eða vegna nauðsynlegrar samræmingar landnotkunar í fleiri en
                              einu sveitarfélagi.
Svæðisskipulag skal taka til svæðis sem myndar heild í landfræðilegu, hagrænu og
   félagslegu tilliti og getur þannig tekið til heilla landshluta eða annarra
 stærri heilda. Við gerð svæðisskipulags skal byggt á markmiðum laga þessara og
                             landsskipulagsstefnu.
      Stefnumörkun svæðisskipulags skal taka til a.m.k. tólf ára tímabils.
    Svæðisskipulag skal sett fram í skipulagsgreinargerð. Þar skal koma fram
   rökstudd stefna sveitarfélaganna varðandi byggðaþróun ásamt umhverfismati
     svæðisskipulagsins. Að því marki sem tilefni er til að marka stefnu um
staðbundnar ákvarðanir í svæðisskipulagi skal svæðisskipulag jafnframt sett fram
     á þemauppdráttum með greinargerð og/eða sérstökum skipulagsuppdrætti.
 Um gerð og framsetningu svæðisskipulags gilda að öðru leyti ákvæði 12. gr. og
                          ákvæði í skipulagsreglugerð.
              22. gr. Ábyrgð á gerð og afgreiðslu svæðisskipulags.
Á svæðum þar sem sveitarfélög telja þörf á að setja fram sameiginlega stefnu um
byggðaþróun eða einstaka þætti landnotkunar geta hlutaðeigandi sveitarfélög gert
svæðisskipulag. Skulu þá hlutaðeigandi sveitarfélög skipa svæðisskipulagsnefnd,
                                  sbr. 9. gr.
 Svæðisskipulag skal vera í gildi fyrir sveitarfélög höfuðborgarsvæðisins. Til
  höfuðborgarsvæðis teljast Hafnarfjarðarkaupstaður, Sveitarfélagið Álftanes,
Garðabær, Kópavogsbær, Reykjavíkurborg, Seltjarnarneskaupstaður, Mosfellsbær og
 Kjósarhreppur. Þessi sveitarfélög geta gert samkomulag við önnur nærliggjandi
     sveitarfélög um aðild þeirra að svæðisskipulagi höfuðborgarsvæðisins.
  Svæðisskipulagsnefnd annast vinnslu, kynningu og afgreiðslu svæðisskipulags
                 undir yfirstjórn hlutaðeigandi sveitarstjórna.
      Svæðisskipulag er háð samþykki allra hlutaðeigandi sveitarstjórna og
                        staðfestingu umhverfisráðherra.
                23. gr. Gerð svæðisskipulags, kynning og samráð.
Þegar vinna við gerð svæðisskipulagstillögu hefst skal svæðisskipulagsnefnd taka
 saman lýsingu á skipulagsverkefninu þar sem gerð er grein fyrir hvaða áherslur
 nefndin hafi við gerð skipulagsins, forsendum þess og fyrirliggjandi stefnu og
hvernig samráði og kynningu verði háttað gagnvart íbúum og öðrum hagsmunaaðilum.
Leita skal umsagnar um lýsinguna hjá Skipulagsstofnun og umsagnaraðilum og kynna
  hana fyrir almenningi og leita samþykkis hlutaðeigandi sveitarfélaga. Einnig
     skulu tillögurnar kynntar sveitarstjórnum aðliggjandi sveitarfélaga. Í
     skipulagsreglugerð skal nánar kveðið á um lýsingu skipulagsverkefnis.
    Áður en tillaga að svæðisskipulagi er tekin til formlegrar afgreiðslu í
svæðisskipulagsnefnd skal tillagan, forsendur hennar og umhverfismat, ef við á,
  kynnt fyrir almenningi á almennum fundi eða á annan fullnægjandi hátt. Skal
                     kynningin auglýst með áberandi hætti.
Að lokinni kynningu skv. 2. mgr. skal endanleg svæðisskipulagstillaga lögð fyrir
hlutaðeigandi sveitarstjórnir til samþykktar. Svæðisskipulagsnefnd skal að henni
 lokinni senda Skipulagsstofnun tillöguna til athugunar. Hafi Skipulagsstofnun
ekki gert athugasemdir innan fjögurra vikna frá því að tillagan barst henni skal
    tillagan auglýst óbreytt skv. 24. gr. Telji Skipulagsstofnun að tillagan
  fullnægi ekki settum kröfum um svæðisskipulag skal hún leita samkomulags við
          svæðisskipulagsnefnd um breytingar. Náist ekki samkomulag er
  svæðisskipulagsnefnd engu síður heimilt að auglýsa tillöguna en athugasemdir
Skipulagsstofnunar skulu þá jafnframt auglýstar og liggja frammi með tillögunni.
                   24. gr. Auglýsing svæðisskipulagstillögu.
Svæðisskipulagsnefnd skal auglýsa tillögu að svæðisskipulagi með áberandi hætti
     og í Lögbirtingablaðinu. Tillagan skal liggja frammi hjá hlutaðeigandi
   sveitarfélögum og Skipulagsstofnun og auk þess vera aðgengileg á netinu. Í
  auglýsingu skal tilgreina hvar tillagan er til sýnis og hve lengi og skal sá
  tími ekki vera skemmri en athugasemdafrestur. Í auglýsingu skal hverjum þeim
 aðila sem telur sig eiga hagsmuna að gæta gefinn kostur á að gera athugasemdir
við tillöguna innan ákveðins frests sem eigi skal vera skemmri en sex vikur frá
      birtingu auglýsingar. Tekið skal fram í auglýsingu hvert skila skuli
                                 athugasemdum.
               25. gr. Afgreiðsla og gildistaka svæðisskipulags.
 Þegar frestur til athugasemda skv. 24. gr. er liðinn skal svæðisskipulagsnefnd
 fjalla um tillöguna á nýjan leik. Í þeirri umfjöllun skal nefndin taka afstöðu
     til athugasemda sem borist hafa og þess hvort gera skuli breytingar á
                                  tillögunni.
   Svæðisskipulagsnefnd sendir innan tólf vikna hlutaðeigandi sveitarstjórnum
   tillögu sína að svæðisskipulagi ásamt athugasemdum og umsögn sinni um þær.
Sveitarstjórnir skulu innan sex vikna senda svæðisskipulagsnefndinni afgreiðslur
                                     sínar.
 Þegar svæðisskipulagið hefur verið samþykkt að öllu leyti eða að hluta sendir
  svæðisskipulagsnefnd tillögu sína að svæðisskipulagi til Skipulagsstofnunar
  ásamt athugasemdum og umsögnum svæðisskipulagsnefndar um þær. Jafnframt skal
  svæðisskipulagsnefnd auglýsa niðurstöðu sína og senda þeim aðilum sem gerðu
                        athugasemdir umsögn sína um þær.
Skipulagsstofnun skal innan fjögurra vikna frá því að tillaga að svæðisskipulagi
    barst henni staðfesta svæðisskipulagstillöguna og auglýsa hana í B-deild
 Stjórnartíðinda. Svæðisskipulag tekur gildi þegar það hefur verið samþykkt af
 sveitarstjórn, hlotið staðfestingu Skipulagsstofnunar og verið birt í B-deild
                                Stjórnartíðinda.
  Telji Skipulagsstofnun að synja beri svæðisskipulagi staðfestingar skal hún
senda tillögu um það til umhverfisráðherra innan fjögurra vikna frá því að henni
barst tillaga að svæðisskipulagi. Skal tillagan rökstudd með greinargerð þar sem
          fram skal koma hvort form- eða efnisgallar séu á afgreiðslu
svæðisskipulagsnefndar eða á gerð skipulagsins. Áður en ráðherra tekur ákvörðun
                skal hann leita umsagnar svæðisskipulagsnefndar.
      Ráðherra synjar eða staðfestir svæðisskipulag skv. 5. mgr. Staðfest
  svæðisskipulag skal auglýst í B-deild Stjórnartíðinda. Slíkt svæðisskipulag
     tekur gildi þegar það hefur verið samþykkt af sveitarstjórnum, hlotið
         staðfestingu ráðherra og verið birt í B-deild Stjórnartíðinda.
Þau sveitarfélög sem aðild eiga að svæðisskipulagi eru bundin af stefnu þess við
                              gerð aðalskipulags.
                      26. gr. Endurskoðun svæðisskipulags.
Að loknum sveitarstjórnarkosningum skal svæðisskipulagsnefnd koma saman og meta
 hvort ástæða sé til að endurskoða svæðisskipulagið. Skal sú ákvörðun m.a. taka
mið af því hvort landsskipulagsstefna kalli á endurskoðun svæðisskipulagsins. Um
 málsmeðferð á endurskoðaðri áætlun fer sem um gerð nýs svæðisskipulags væri að
ræða. Ef niðurstaða svæðisskipulagsnefndar er að svæðisskipulagið þarfnist ekki
        endurskoðunar heldur stefna þess áfram gildi sínu. Tilkynna skal
                       Skipulagsstofnun um þá niðurstöðu.
                     27. gr. Breytingar á svæðisskipulagi.
Nú telur svæðisskipulagsnefnd að gera þurfi breytingu á gildandi svæðisskipulagi
                   og fer þá um málsmeðferð skv. 22.25. gr.

                       VII. kafli. Aðalskipulagsáætlanir.
                             28. gr. Aðalskipulag.
 Aðalskipulag er skipulagsáætlun fyrir eitt sveitarfélag og skal taka til alls
    lands innan marka sveitarfélagsins. Í aðalskipulagi er sett fram stefna
  sveitarstjórnar um þróun sveitarfélagsins varðandi landnotkun, byggðaþróun,
           byggðamynstur, samgöngu- og þjónustukerfi og umhverfismál.
    Í aðalskipulagi er lagður grundvöllur fyrir gerð deiliskipulags varðandi
      landnotkun, takmarkanir á landnotkun, samgöngu- og þjónustukerfi og
byggðamynstur, þ.m.t. þéttleika byggðar. Í aðalskipulagi eða breytingu á því er
      heimilt að setja fram nánari stefnu, svo sem um nýbyggingarsvæði eða
         endurbyggingarsvæði í eldri byggð eða um einstök viðfangsefni.
          Við gerð aðalskipulags skal byggt á markmiðum laga þessara,
landsskipulagsstefnu, svæðisskipulagi, liggi það fyrir, og áætlunum um þróun og
þarfir sveitarfélagsins. Þá skal jafnframt gætt að samræmi við skipulagsáætlanir
                           aðliggjandi sveitarfélaga.
 Í aðalskipulagi skal marka stefnu til a.m.k. tólf ára en jafnframt gera grein
      fyrir samhengi skipulagsáætlunarinnar og einstakra þátta hennar við
 langtímaþróun sveitarfélagsins. Í aðalskipulagi er heimilt að kveða á um þróun
          byggðar á nýjum eða eldri svæðum í rammahluta aðalskipulags.
 Aðalskipulag skal sett fram í skipulagsgreinargerð og á skipulagsuppdrætti og
  eftir atvikum á þemauppdráttum. Skipulagsgreinargerð aðalskipulags skal lýsa
  rökstuddri stefnu sveitarstjórnar um landnotkun, byggðaþróun, byggðamynstur,
samgöngu- og þjónustukerfi og umhverfismál í sveitarfélaginu ásamt umhverfismati
   aðalskipulagsins. Skipulagsuppdráttur aðalskipulags skal sýna staðbundnar
 ákvarðanir um landnotkun, vernd og aðrar takmarkanir á landnotkun og samgöngu-
                               og þjónustukerfi.
  Um gerð og framsetningu aðalskipulags gilda að öðru leyti 12. gr. og ákvæði
                             skipulagsreglugerðar.
               29. gr. Ábyrgð á gerð og afgreiðslu aðalskipulags.
          Sveitarfélög skulu á hverjum tíma hafa í gildi aðalskipulag.
    Sveitarstjórn ber ábyrgð á að gert sé aðalskipulag fyrir sveitarfélagið.
 Skipulagsnefnd sveitarfélags annast í umboði sveitarstjórnar vinnslu, kynningu
og afgreiðslu aðalskipulags. Sveitarstjórn samþykkir aðalskipulag og sendir það
                      Skipulagsstofnun til staðfestingar.
Aðalskipulag er háð samþykki sveitarstjórnar og staðfestingu Skipulagsstofnunar
   og umhverfisráðherra í þeim tilvikum sem hann skal staðfesta aðalskipulag.
                 30. gr. Gerð aðalskipulags, kynning og samráð.
 Þegar vinna við gerð aðalskipulagstillögu hefst skal sveitarstjórn taka saman
 lýsingu á skipulagsverkefninu þar sem fram kemur hvaða áherslur sveitarstjórn
  hafi við aðalskipulagsgerðina og upplýsingar um forsendur og fyrirliggjandi
     stefnu og fyrirhugað skipulagsferli, svo sem um kynningu og samráð við
skipulagsgerðina gagnvart íbúum sveitarfélagsins og öðrum hagsmunaaðilum. Leita
skal umsagnar um hana hjá Skipulagsstofnun og umsagnaraðilum og kynna hana fyrir
         almenningi. Í skipulagsreglugerð er kveðið nánar á um lýsingu
                   aðalskipulagsverkefnis og kynningu hennar.
 Áður en tillaga að aðalskipulagi er tekin til afgreiðslu í sveitarstjórn skal
      tillagan, forsendur hennar og umhverfismat, þegar við á, kynnt íbúum
     sveitarfélagsins og öðrum hagsmunaaðilum á almennum fundi eða á annan
   fullnægjandi hátt. Skal kynningin auglýst með áberandi hætti. Einnig skal
tillagan kynnt sveitarstjórnum aðliggjandi sveitarfélaga og svæðisskipulagsnefnd
  á þeim svæðum þar sem starfandi er slík nefnd. Tillagan skal jafnframt kynnt
  öðrum sveitarfélögum sem kunna að eiga hagsmuna að gæta vegna skipulagsins.
     Að lokinni kynningu skv. 2. mgr. skal aðalskipulagstillagan lögð fyrir
  sveitarstjórn til afgreiðslu. Sveitarstjórn skal að lokinni umfjöllun sinni
senda Skipulagsstofnun tillöguna til athugunar. Hafi Skipulagsstofnun ekki gert
athugasemdir innan fjögurra vikna frá því að tillagan barst henni skal tillagan
 auglýst óbreytt skv. 31. gr. Telji Skipulagsstofnun að tillagan fullnægi ekki
 settum kröfum um aðalskipulag skal hún leita samkomulags við sveitarstjórn um
breytingar. Náist ekki samkomulag er sveitarstjórn engu síður heimilt að auglýsa
  tillöguna en athugasemdir Skipulagsstofnunar skulu þá jafnframt auglýstar og
                         liggja frammi með tillögunni.
                    31. gr. Auglýsing aðalskipulagstillögu.
Sveitarstjórn skal auglýsa tillögu að aðalskipulagi með áberandi hætti, svo sem
     í dagblaði sem gefið er út á landsvísu. Tillagan skal einnig auglýst í
   Lögbirtingablaðinu. Tillagan skal liggja frammi hjá Skipulagsstofnun og á
 skrifstofu hlutaðeigandi sveitarfélags eða á öðrum opinberum stað og vera auk
                           þess aðgengileg á netinu.
 Í auglýsingu skal tilgreina hvar tillagan er til sýnis og hve lengi og skal sá
  tími ekki vera skemmri en athugasemdafrestur. Í auglýsingu skal hverjum þeim
 aðila sem telur sig eiga hagsmuna að gæta gefinn kostur á að gera athugasemdir
við tillöguna innan ákveðins frests sem eigi skal vera skemmri en sex vikur frá
     birtingu auglýsingar. Tekið skal fram hvert skila skuli athugasemdum.
                32. gr. Afgreiðsla og gildistaka aðalskipulags.
Þegar frestur til athugasemda er liðinn skal sveitarstjórn fjalla um tillöguna á
nýjan leik. Í þeirri umfjöllun skal taka afstöðu til athugasemda sem borist hafa
og þess hvort gera skuli breytingar á tillögunni. Ákveði sveitarstjórn að breyta
tillögu að aðalskipulagi í grundvallaratriðum skal hin breytta tillaga auglýst á
                            nýjan leik skv. 31. gr.
 Þegar sveitarstjórn hefur samþykkt tillögu að aðalskipulagi skal sveitarstjórn
 senda Skipulagsstofnun tillöguna, ásamt athugasemdum og umsögn sveitarstjórnar
 um þær, innan tólf vikna frá því að frestur til að gera athugasemdir skv. 31.
 gr. rann út. Jafnframt skal senda þeim aðilum er athugasemdir gerðu afgreiðslu
og umsögn sveitarstjórnar um athugasemdir og auglýsa niðurstöðu sveitarstjórnar.
 Skipulagsstofnun skal innan fjögurra vikna frá því að tillaga að aðalskipulagi
     barst henni staðfesta aðalskipulagstillöguna og auglýsa hana í B-deild
  Stjórnartíðinda. Aðalskipulag tekur gildi þegar það hefur verið samþykkt af
 sveitarstjórn, hlotið staðfestingu Skipulagsstofnunar og verið birt í B-deild
                                Stjórnartíðinda.
  Telji Skipulagsstofnun að synja beri aðalskipulagi staðfestingar eða fresta
  staðfestingu þess að öllu leyti eða hluta skal hún senda tillögu um það til
    umhverfisráðherra innan fjögurra vikna frá því að henni barst tillaga að
  aðalskipulagi. Skal tillagan rökstudd með greinargerð þar sem fram skal koma
     hvort form- eða efnisgallar séu á afgreiðslu sveitarstjórnar eða gerð
     skipulagsins. Áður en ráðherra tekur ákvörðun skal hann leita umsagnar
                                sveitarstjórnar.
   Ráðherra synjar, frestar eða staðfestir aðalskipulag skv. 4. mgr. Staðfest
 aðalskipulag skal auglýst í B-deild Stjórnartíðinda. Slíkt aðalskipulag tekur
   gildi þegar það hefur verið samþykkt af sveitarstjórn, hlotið staðfestingu
           umhverfisráðherra og verið birt í B-deild Stjórnartíðinda.
Stefna aðalskipulags er bindandi við gerð deiliskipulags og útgáfu byggingar- og
                                framkvæmdaleyfa.
                     33. gr. Frestun á gerð aðalskipulags.
 Sveitarstjórn er heimilt að fenginni umsögn Skipulagsstofnunar og með samþykki
 ráðherra að fresta í allt að fjögur ár í senn gerð aðalskipulagsáætlunar fyrir
   ákveðið landsvæði ef óvissa eða ágreiningur ríkir um atriði sem geta haft
                    veruleg áhrif á framkvæmd skipulagsins.
                      34. gr. Ágreiningur um aðalskipulag.
  Takist sveitarstjórnum samliggjandi sveitarfélaga ekki að leysa ágreining um
       atriði sem samræma þarf í aðalskipulagi þeirra skal, að frumkvæði
 sveitarfélaganna eða Skipulagsstofnunar, sérstakri nefnd falið að gera tillögu
      að skipulagi sem er sameiginlegt fyrir þessi sveitarfélög að því er
                           ágreiningsatriðin varðar.
  Sveitarstjórnir þær sem hlut eiga að máli skulu hver um sig skipa tvo menn í
   nefndina, en Skipulagsstofnun einn mann og skal hann vera formaður hennar.
              Skipulagsstofnun skal aðstoða nefndina eftir þörfum.
 Komist nefndin að sameiginlegri niðurstöðu skulu sveitarstjórnir sem hlut eiga
  að máli hver um sig auglýsa tillögu nefndarinnar sem aðalskipulagstillögu í
                       samræmi við ákvæði 30. og 31. gr.
Takist nefndinni ekki að komast að sameiginlegri niðurstöðu getur hún eða meiri
    hluti hennar vísað málinu til úrskurðar ráðherra og skal þá greinargerð
   nefndarinnar fylgja. Aðalskipulag hlutaðeigandi sveitarfélaga skal samræmt
                               úrskurði ráðherra.
                       35. gr. Endurskoðun aðalskipulags.
Þegar að loknum sveitarstjórnarkosningum metur sveitarstjórn hvort ástæða sé til
   að endurskoða aðalskipulagið. Skal sú ákvörðun m.a. taka mið af því hvort
  landsskipulagsstefna kalli á endurskoðun aðalskipulagsins. Um málsmeðferð á
endurskoðaðri áætlun fer sem um gerð nýs aðalskipulags sé að ræða. Ef niðurstaða
  sveitarstjórnar er að aðalskipulagið þarfnist ekki endurskoðunar heldur það
          gildi sínu. Tilkynna skal Skipulagsstofnun um þá niðurstöðu.
                      36. gr. Breytingar á aðalskipulagi.
 Nú telur sveitarstjórn að gera þurfi breytingu á gildandi aðalskipulagi og fer
          þá um málsmeðferð eins og um gerð aðalskipulags sé að ræða.
Nú telur sveitarstjórn að gera þurfi breytingar á gildandi aðalskipulagi sem séu
það óverulegar að ekki sé talin ástæða til meðferðar skv. 30.32. gr. og skal þá
  sveitarstjórn senda rökstudda tillögu um breytinguna til Skipulagsstofnunar.
    Niðurstaða sveitarstjórnar skal auglýst. Við mat á því hvort breyting á
aðalskipulagi geti talist óveruleg skal taka mið af því hvort hún hafi verulegar
 breytingar á landnotkun í för með sér eða sé líkleg til að hafa mikil áhrif á
 einstaka aðila eða hafa áhrif á stór svæði. Fallist Skipulagsstofnun á tillögu
  sveitarstjórnar skal hún staðfesta tillöguna innan fjögurra vikna frá því að
    tillagan barst henni og auglýsa hana í B-deild Stjórnartíðinda. Fallist
 Skipulagsstofnun ekki á að um óverulega breytingu sé að ræða skal hún tilkynna
 sveitarstjórn um það og fer þá um málsmeðferð eins og um gerð aðalskipulags sé
                                    að ræða.

                      VIII. kafli. Deiliskipulagsáætlanir.
                             37. gr. Deiliskipulag.
      Deiliskipulag er skipulagsáætlun fyrir afmarkað svæði eða reit innan
  sveitarfélags. Í deiliskipulagi eru teknar ákvarðanir um lóðir, lóðanotkun,
byggingarreiti, byggðamynstur, þ.m.t. nýtingarhlutfall, útlit mannvirkja og form
eftir því sem við á og aðrar skipulagsforsendur sem þurfa að liggja fyrir vegna
                         byggingar- og framkvæmdaleyfa.
 Deiliskipulag skal gera fyrir einstök svæði eða reiti þar sem framkvæmdir eru
fyrirhugaðar og skal jafnan miða við að það taki til svæða sem mynda heildstæða
                                    einingu.
 Við gerð deiliskipulags skal byggt á stefnu aðalskipulags og hún útfærð fyrir
                           viðkomandi svæði eða reit.
Deiliskipulag skal setja fram á skipulagsuppdrætti ásamt skipulagsgreinargerð. Í
     greinargerð deiliskipulags er forsendum þess lýst og sett fram stefna
deiliskipulagsins og umhverfismat áætlunarinnar, þegar við á. Í greinargerðinni
 skal m.a. setja skipulagsskilmála í samræmi við stefnuna. Á skipulagsuppdrætti
  deiliskipulags skal setja fram þá stefnu sem kynnt er í skipulagsgreinargerð
        fyrir skipulagssvæðið að svo miklu leyti sem það getur átt við.
       Þegar unnið er deiliskipulag í þegar byggðu hverfi skal lagt mat á
 varðveislugildi svipmóts byggðar og einstakra bygginga sem fyrir eru, með gerð
 húsakönnunar. Þegar unnið er að slíku hverfisskipulagi er heimilt að víkja frá
kröfum um framsetningu sem gerðar eru til deiliskipulagsáætlana í nýrri byggð og
    leggja frekar áherslu á almennar reglur um yfirbragð og varðveislugildi
 byggðarinnar auk almennra rammaskilmála. Reglur um málsmeðferð deiliskipulags
                 gilda um hverfisskipulag eftir því sem við á.
   Við deiliskipulagsgerð í þegar byggðu hverfi getur sveitarfélag ákveðið að
    skilgreina afmarkað svæði sem þróunarsvæði þar sem vinna skal hefðbundið
 deiliskipulag. Í slíkri áætlun skal tilgreina framkvæmdatíma áætlunarinnar sem
     skal vera a.m.k. fimm ár en ekki lengri en fimmtán ár. Framkvæmdatími
áætlunarinnar hefst við gildistöku áætlunarinnar en ef hann er ekki tilgreindur
                           skal miða við fimmtán ár.
  Um gerð og framsetningu deiliskipulags gilda að öðru leyti ákvæði 12. gr. og
                          ákvæði í skipulagsreglugerð.
              38. gr. Ábyrgð á gerð og afgreiðslu deiliskipulags.
           Sveitarstjórn ber ábyrgð á og annast gerð deiliskipulags.
Landeigandi eða framkvæmdaraðili getur óskað eftir því við sveitarstjórn að gerð
 sé tillaga að deiliskipulagi eða breytingu á deiliskipulagi á sinn kostnað. Um
 kynningu, samráð, auglýsingu og samþykkt slíks deiliskipulags fer skv. 40. og
                                    41. gr.
                   39. gr. Deiliskipulag á landi í einkaeign.
   Þegar land í einkaeign er gert að byggingarlóðum með deiliskipulagi að ósk
 landeiganda skal hann þegar framkvæmdir hefjast láta endurgjaldslaust af hendi
 við sveitarfélagið þá hluta landsins sem samkvæmt skipulaginu eru ætlaðir til
 almannaþarfa, svo sem undir götur, leikvelli og opin svæði. Landeiganda er þó
 ekki skylt að láta af hendi með þessum hætti meira land en svarar þriðjungi af
 flatarmáli þeirra lóða er þannig verða byggingarhæfar. Ef landnotkun er breytt
   fellur landið aftur til þess er lét það endurgjaldslaust af hendi og skulu
 landeigandi og sveitarstjórn semja um það í hvaða ástandi skila skuli landinu.
     Ákvæði þessarar greinar eiga ekki við um frístundabyggðarsvæði þar sem
   sveitarfélag annast ekki gatnagerð eða aðrar sameiginlegar framkvæmdir og
                                    rekstur.
                40. gr. Gerð deiliskipulags, kynning og samráð.
 Þegar vinna við gerð deiliskipulagstillögu hefst skal sveitarstjórn taka saman
 lýsingu á skipulagsverkefninu þar sem fram kemur hvaða áherslur sveitarstjórn
  hafi við deiliskipulagsgerðina og upplýsingar um forsendur og fyrirliggjandi
     stefnu og fyrirhugað skipulagsferli, svo sem um kynningu og samráð við
            skipulagsgerðina gagnvart íbúum og öðrum hagsmunaaðilum.
 Vinni landeigandi eða framkvæmdaraðili að gerð deiliskipulags samkvæmt heimild
     sveitarstjórnar skal hann taka saman lýsingu á skipulagsverkefninu sem
             sveitarstjórn þarf að samþykkja áður en hún er kynnt.
Leita skal umsagnar um lýsinguna hjá Skipulagsstofnun og umsagnaraðilum og kynna
      fyrir almenningi. Í skipulagsreglugerð er kveðið nánar á um lýsingu
 deiliskipulagsverkefnis og kynningu hennar. Sveitarstjórn er heimilt að falla
frá gerð slíkrar lýsingar ef allar meginforsendur deiliskipulagsins liggja fyrir
                                í aðalskipulagi.
 Áður en tillaga að deiliskipulagi er tekin til afgreiðslu í sveitarstjórn skal
tillagan, forsendur hennar og umhverfismat kynnt íbúum sveitarfélagsins og öðrum
 hagsmunaaðilum á almennum fundi eða á annan fullnægjandi hátt. Skal kynningin
    auglýst með áberandi hætti. Sveitarstjórn er heimilt að falla frá slíkri
   kynningu ef allar meginforsendur liggja fyrir í aðalskipulagi. Að lokinni
 kynningu skal deiliskipulagstillagan lögð fyrir sveitarstjórn til afgreiðslu.
                 41. gr. Auglýsing og samþykkt deiliskipulags.
Þegar sveitarstjórn hefur samþykkt að auglýsa tillögu að deiliskipulagi skal hún
  auglýst á sama hátt og kveðið er á um varðandi auglýsingu aðalskipulags. Ef
    deiliskipulagstillaga tekur til svæðis sem liggur að mörkum aðliggjandi
      sveitarfélags skal tillagan kynnt sveitarstjórn þess sveitarfélags.
 Sé tillaga að deiliskipulagi ekki í samræmi við aðalskipulag skal samsvarandi
aðalskipulagsbreyting auglýst áður eða samhliða. Að loknum auglýsingartíma getur
  sveitarstjórn samþykkt breytingu á aðalskipulagi og deiliskipulagi samhliða.
 Þegar frestur til athugasemda er liðinn skal sveitarstjórn taka tillöguna til
umræðu að undangenginni umfjöllun skipulagsnefndar. Í þeirri umfjöllun skal taka
 afstöðu til athugasemda sem borist hafa og þess hvort gera skuli breytingar á
tillögunni. Ef engar athugasemdir eru gerðar við tillöguna er ekki skylt að taka
 hana aftur til umræðu í sveitarstjórn heldur skal senda hana Skipulagsstofnun.
       Hafi borist athugasemdir skal niðurstaða sveitarstjórnar auglýst.
 Ákveði sveitarstjórn að breyta auglýstri tillögu í grundvallaratriðum skal hin
               breytta tillaga auglýst á nýjan leik skv. 1. mgr.
                       42. gr. Afgreiðsla deiliskipulags.
     Senda skal Skipulagsstofnun deiliskipulag sem samþykkt hefur verið af
sveitarstjórn og samantekt um málsmeðferð ásamt athugasemdum og umsögnum um þær
  innan átta vikna frá því að frestur til athugasemda rann út. Jafnframt skal
sveitarstjórn senda þeim aðilum er athugasemdir gerðu umsögn sína um þær. Telji
Skipulagsstofnun að form- eða efnisgallar séu á deiliskipulagi sem henni er sent
    skal hún tilkynna sveitarstjórn um að stofnunin taki það til athugunar.
Skipulagsstofnun skal koma athugasemdum sínum á framfæri við sveitarstjórn innan
 þriggja vikna frá því að deiliskipulagið var móttekið. Sveitarstjórn skal taka
     athugasemdirnar til umræðu og gera nauðsynlegar breytingar hvað varðar
 athugasemdir um form deiliskipulags. Fallist sveitarstjórn ekki á athugasemdir
 Skipulagsstofnunar um efni deiliskipulags skal hún gera rökstudda grein fyrir
    ástæðum þess. Birta skal auglýsingu um samþykkt deiliskipulag í B-deild
                                Stjórnartíðinda.
 Auglýsing tillögu að deiliskipulagi telst ógild hafi hún ekki verið samþykkt í
 sveitarstjórn innan árs frá því að athugasemdafresti tillögunnar lauk og skal
    slík tillaga auglýst á nýjan leik skv. 41. gr. áður en hún er samþykkt í
  sveitarstjórn. Birta skal auglýsingu um gildistöku deiliskipulags í B-deild
Stjórnartíðinda innan þriggja mánaða frá endanlegri afgreiðslu sveitarstjórnar á
tillögunni. Hafi slík auglýsing ekki verið birt innan þess frests telst tillagan
                   ógild og fer um hana í samræmi við 41. gr.
                      43. gr. Breytingar á deiliskipulagi.
 Nú telur sveitarstjórn að gera þurfi breytingar á samþykktu deiliskipulagi og
skal þá fara um breytinguna eins og um nýtt deiliskipulag sé að ræða. Þó er ekki
      skylt að taka saman lýsingu, skv. 1. mgr. 40. gr., vegna breytinga á
                                deiliskipulagi.
 Nú telur sveitarstjórn að gera þurfi breytingar á samþykktu deiliskipulagi sem
séu það óverulegar að ekki sé talin ástæða til meðferðar skv. 1. mgr. og skal þá
fara fram grenndarkynning. Við mat á því hvort breyting á deiliskipulagi teljist
  óveruleg skal taka mið af því að hve miklu leyti tillagan víkur frá notkun,
             nýtingarhlutfalli, útliti og formi viðkomandi svæðis.
 Við útgáfu framkvæmda- og byggingarleyfa getur sveitarstjórn heimilað að vikið
   sé frá ákvæði 2. mgr. þegar um svo óveruleg frávik er að ræða að hagsmunir
nágranna skerðist í engu hvað varðar landnotkun, útsýni, skuggavarp eða innsýn.
                            44. gr. Grenndarkynning.
Þegar sótt er um byggingar- eða framkvæmdaleyfi fyrir framkvæmd sem er í samræmi
  við landnotkun, byggðamynstur og þéttleika byggðar í þegar byggðu hverfi og
    deiliskipulag liggur ekki fyrir eða um er að ræða óverulega breytingu á
      deiliskipulagi skal skipulagsnefnd láta fara fram grenndarkynningu.
 Grenndarkynning felst í því að skipulagsnefnd kynnir nágrönnum sem taldir eru
       geta átt hagsmuna að gæta leyfisumsókn eða tillögu að breytingu á
skipulagsáætlun og gefur þeim kost á að tjá sig um hana innan tilskilins frests
sem skal vera a.m.k. fjórar vikur. Að þeim fresti liðnum og þegar sveitarstjórn
    hefur afgreitt málið skal þeim sem tjáðu sig um það tilkynnt niðurstaða
sveitarstjórnar. Þegar um óverulega breytingu á deiliskipulagi er að ræða sendir
       sveitarstjórn Skipulagsstofnun samþykkta deiliskipulagsbreytingu.
   Skipulagsnefnd er heimilt að stytta tímabil grenndarkynningar ef þeir sem
hagsmuna eiga að gæta, sbr. 1. mgr., hafa lýst skriflega yfir með áritun sinni á
kynningargögn áður en fjórar vikur eru liðnar að þeir geri ekki athugasemdir við
skipulagstillöguna eða hina leyfisskyldu framkvæmd. Skipulagsnefnd er heimilt að
 falla frá grenndarkynningu ef sýnt er fram á að breyting á deiliskipulagi eða
  leyfisskyld framkvæmd varði ekki hagsmuni annarra en sveitarfélagsins og/eða
                                  umsækjanda.
  Þegar um er að ræða óverulega breytingu á deiliskipulagi skal sveitarstjórn
     birta auglýsingu um samþykkt deiliskipulags í B-deild Stjórnartíðinda.

             IX. kafli. Skipulagsreglugerð, eignarnám, bætur o.fl.
   45. gr. Skipulagsreglugerð, reglugerð um framkvæmdaleyfi og leiðbeiningar.
      Umhverfisráðherra setur reglugerð, er nær til alls landsins, um gerð
skipulagsáætlana og um framkvæmdaleyfi að fengnum tillögum Skipulagsstofnunar og
                    umsögn Sambands íslenskra sveitarfélaga.
Í skipulagsreglugerð skal kveðið nánar á um landsskipulagsstefnu og málsmeðferð
                sem og hlutverk og starfshætti ráðgjafarnefndar.
   Í skipulagsreglugerð skal kveðið nánar á um gerð skipulagsáætlana, um gerð
lýsingar skipulagsverkefnis og um framsetningu og innihald skipulagsgreinargerða
og skipulagsuppdrátta, svo sem skipulagsskilmála og kvaðir. Einnig skal kveðið á
         um samráð og kynningu tillagna og afgreiðslu skipulagsáætlana.
   Í skipulagsreglugerð skal kveða nánar á um og skilgreina hverfisskipulag.
            Í skipulagsreglugerð skal skilgreina landnotkunarflokka.
    Í skipulagsreglugerð skal kveðið á um öryggisforsendur og takmarkanir á
landnotkun, t.d. vegna náttúruvár, verndar, svo sem vatnsverndar, eða mengunar.
              Þá skal sérstaklega kveðið á um aðgengi fyrir alla.
Í skipulagsreglugerð skal kveða nánar á um heimildir sveitarfélaga til að kveða
               á um útlit og form mannvirkja í skipulagsáætlunum.
Í skipulagsreglugerð skal kveða á um friðun eldri byggðar, trjágróður, girðingar
                            og um auglýsingaskilti.
     Í skipulagsreglugerð skulu vera ákvæði um starfshætti skipulagsnefnda,
 svæðisskipulagsnefnda og skipulagsfulltrúa og annarra þeirra sem falin er gerð
                               skipulagsáætlana.
 Í reglugerð um framkvæmdaleyfi skal kveða nánar á um framkvæmdaleyfi, svo sem
 hvaða framkvæmdir eru háðar framkvæmdaleyfi, hvenær framkvæmd telst hafin, um
eftirlit með leyfisskyldum framkvæmdum, um gögn vegna umsókna um framkvæmdaleyfi
                         og um útgáfu framkvæmdaleyfa.
 Skipulagsstofnun gefur út leiðbeiningar, sem unnar skulu í samráði við Samband
   íslenskra sveitarfélaga, um þá þætti sem hafa skal til viðmiðunar við gerð
 skipulagsáætlana í þeim tilgangi að tryggja framkvæmd sjálfbærrar þróunar við
                             gerð skipulagsáætlana.
Þegar sérstaklega stendur á getur ráðherra að fenginni umsögn Skipulagsstofnunar
     og hlutaðeigandi sveitarstjórnar veitt undanþágu frá einstökum greinum
                             skipulagsreglugerðar.
                         46. gr. Mælingar og kortagerð.
              Vinna skal skipulagsáætlanir á stafræna kortagrunna.
Umráðamönnum lands og lóða er skylt að heimila för um landareign og uppsetningu
  mælipunkta vegna mælinga og leyfa að sett séu föst merki þar sem nauðsynlegt
     getur talist enda sé það ekki til ónæðis eða tjóns fyrir landeiganda.
                             47. gr. Landeignaskrá.
  Sveitarstjórnir skulu láta gera skrá yfir allar jarðir, lönd og lóðir innan
 sveitarfélags í landeignaskrá sem skal vera hluti af Landskrá fasteigna. Skrá
   þessi skal hafa tilvísun í afmörkun og eignarhald í samræmi við þinglýstar
    heimildir. Gefa skal öllum götum, vegum og torgum í sveitarfélagi heiti.
                        48. gr. Skipting landa og lóða.
   Óheimilt er að skipta jörðum, löndum eða lóðum eða breyta landamerkjum og
               lóðamörkum nema samþykki sveitarstjórnar komi til.
  Áður en sveitarstjórn veitir slíkt samþykki fyrir byggingarlóðir ákveður hún
    nafn götu og númer en aðrar afmarkaðar landareignir skulu hafa heiti til
                  skrásetningar í landeignaskrá, sbr. 47. gr.
    Sveitarstjórn getur krafist þess af eigendum landa og jarða að gerður sé
  fullnægjandi hnitsettur uppdráttur af nýjum landamerkjum eða lóðamörkum til
               afnota fyrir landeignaskrá og þinglýsingarstjóra.
              49. gr. Forkaupsréttur sveitarstjórna að fasteignum.
  Við gildistöku skipulagsáætlana samkvæmt lögum þessum eignast sveitarstjórn
forkaupsrétt að fasteignum sem henni er nauðsynlegt að fá umráð yfir til þess að
                              framkvæma skipulag.
 Sveitarstjórn getur áskilið sér sérstakan forkaupsrétt að tilteknum fasteignum
  sem ekki falla undir 1. mgr. í þeim tilgangi að greiða fyrir áætlaðri þróun
 sveitarfélagsins. Samþykkt sveitarstjórnar um slíkan forkaupsrétt skal hljóta
    staðfestingu ráðherra og skal hún birt í B-deild Stjórnartíðinda og skal
                sveitarstjórn þinglýsa henni á viðkomandi eign.
Eigendum fasteigna sem forkaupsréttur tekur til er skylt að bjóða sveitarstjórn
   að ganga inn í kaup fasteignanna við sölu. Innan fjögurra vikna frá því að
 sveitarstjórn er boðið að neyta forkaupsréttar skal hún segja til um hvort hún
vill neyta réttarins eða ekki. Svari sveitarstjórn eigi boði eiganda fasteignar
      innan tilskilins frests skal líta svo á að forkaupsrétti sé hafnað.
      Ákvæði þessarar greinar raska ekki ákvæðum annarra laga um víðtækari
forkaupsrétt sveitarfélaga. Um meðferð forkaupsréttarmála fer samkvæmt [11]lögum
                                  nr. 22/1932.
                       50. gr. Heimildir til eignarnáms.
Ráðherra getur að fenginni umsögn Skipulagsstofnunar veitt sveitarstjórn heimild
til að taka eignarnámi landsvæði, fasteignir, hluta fasteigna og efnisnámur eða
  takmörkuð eignarréttindi að slíku innan sveitarfélagsins ef nauðsyn ber til
   vegna áætlaðrar þróunar sveitarfélagsins samkvæmt staðfestu aðalskipulagi.
 Sveitarstjórn er heimilt að fenginni umsögn Skipulagsstofnunar og á grundvelli
   gildandi deiliskipulags að taka eignarnámi vegna framkvæmdar skipulagsins:
     1. Fasteignir sem sveitarstjórn er samkvæmt skipulaginu nauðsynlegt að fá
                          umráð yfir til almannaþarfa.
   2. Lóð sem eigandi nýtir ekki á þann hátt sem gildandi deiliskipulag ákveður,
enda sé liðinn frestur sem honum hefur verið settur til að byggja á lóðinni eða
                             breyta nýtingu hennar.
   3. Fasteign eða hluta fasteignar sem friðunar- eða hverfisverndarákvæði taka
 til, enda sé eignarnámið nauðsynlegt til að tryggja að markmið þeirra nái fram
                                   að ganga.
       4. Fasteign eða hluta fasteignar á byggingarreit sem endurbyggja skal
  samkvæmt deiliskipulagi, enda hafi ekki náðst samkomulag við eiganda um þátt
 hans í endurbyggingunni og eignarnám sé nauðsynlegt til að greiða fyrir henni.
      5. Lóð eða lóðarhluta sem stendur í vegi fyrir nýrri lóðarskiptingu sem
                          ákveðin er í deiliskipulagi.
Eignarnám er því aðeins heimilt að sveitarstjórn hafi áður með sannanlegum hætti
   leitast við að ná samningum við eigendur þeirra eigna eða réttinda sem hún
                            hyggst taka eignarnámi.
 Um framkvæmd eignarnáms og ákvörðun um bætur fer eftir [12]lögum nr. 11/1973.
                Bætur vegna eignarnáms greiðast úr sveitarsjóði.
                51. gr. Bætur vegna skipulags og yfirtaka eigna.
    Nú veldur gildistaka skipulagsáætlana því að verðmæti fasteignar lækkar,
   nýtingarmöguleikar hennar skerðast frá því sem áður var heimilt eða að hún
 rýrnar svo að hún nýtist ekki til sömu nota og áður og á þá sá sem sýnt getur
 fram á að hann verði fyrir tjóni af þessum sökum rétt á bótum úr sveitarsjóði
  eða ríkissjóði eftir atvikum vegna landsskipulagsstefnu eða að sveitarsjóður
                           leysi fasteignina til sín.
     Við ákvörðun bóta vegna skipulagsaðgerða skal taka tillit til þeirrar
   verðbreytingar sem þær kunna að hafa í för með sér á viðkomandi eign. Við
    ákvörðun bóta skal m.a. miða við hvort nýtt skipulag hefur þegar áhrif á
  verðmæti eignarinnar eða síðar, hvaða kröfur eru gerðar um nýtingarhlutfall,
   húsahæðir, bifreiðastæði, leiksvæði barna og opin svæði að því er snertir
   sambærilegar eignir, svo og hvort skipulagið gerir afstöðu fasteignarinnar
gagnvart götu hagstæðari eða óhagstæðari en áður var. Þá ber og að miða við þann
                arð sem eðlileg notkun eignarinnar gefur af sér.
 Sá sem telur sig eiga rétt á bótum eða krefst yfirtöku samkvæmt þessari grein
 skal senda kröfu sína til sveitarstjórnar. Viðurkenni sveitarstjórn bótaskyldu
  skal hún annast um að dómkvaddir verði matsmenn til að ákveða bætur. Fallist
sveitarstjórn á kröfu um yfirtöku skal matsnefnd eignarnámsbóta falið að ákveða
                                   kaupverð.

    X. kafli. Úrskurðarnefnd skipulags- og byggingarmála, þvingunarúrræði og
                                   viðurlög.
              52. gr. Úrskurðarnefnd skipulags- og byggingarmála.
Úrskurðarnefnd skipulags- og byggingarmála kveður upp úrskurði í ágreiningsmálum
   um skipulags- og byggingarmál samkvæmt lögum þessum, lögum um mannvirki og
  reglugerðum settum samkvæmt þeim. Jafnframt skal úrskurðarnefndin kveða upp
 úrskurði í ágreiningsmálum sem henni er falið að skera úr um á grundvelli laga
   um mat á umhverfisáhrifum og laga um öryggi raforkuvirkja, neysluveitna og
              raffanga og reglugerða sem settar eru samkvæmt þeim.
Umhverfisráðherra skipar fimm menn í úrskurðarnefnd skipulags- og byggingarmála
     og jafnmarga til vara. Ekki skal þó skipa varamann formanns og gegnir
    staðgengill forstöðumanns stöðu varamanns formanns í forföllum formanns.
  Umhverfisráðherra skipar einn nefndarmanna án tilnefningar og skal hann vera
forstöðumaður úrskurðarnefndar og jafnframt formaður nefndarinnar. Formaður skal
    uppfylla starfsgengisskilyrði héraðsdómara. Hæstiréttur tilnefnir fjóra
 nefndarmenn og skal einn þeirra hafa lokið háskólaprófi á sviði skipulagsmála,
annar í lögfræði, þriðji á sviði umhverfismála og fjórði á sviði byggingarmála.
 Nefndarmenn skulu skipaðir til fjögurra ára í senn nema formaður nefndarinnar
   sem jafnframt skal vera forstöðumaður úrskurðarnefndar og hafa starfið að
   aðalstarfi. Hann skal skipaður til fimm ára að undangenginni auglýsingu í
 samræmi við [13]lög nr. 70/1996, um réttindi og skyldur starfsmanna ríkisins.
    Varamenn skulu tilnefndir á sama hátt og uppfylla sömu hæfisskilyrði og
                                   aðalmenn.
Forstöðumaður úrskurðarnefndar hefur yfirstjórn hennar með höndum og ber ábyrgð
á henni. Hann fer með fyrirsvar nefndarinnar út á við. Forstöðumaður ræður annað
 starfsfólk úrskurðarnefndar. Ráðherra setur í reglugerð nánari ákvæði um störf
           nefndarinnar, verkefni hennar, valdsvið og starfsskilyrði.
  Nefndinni er heimilt að kveðja sér til fulltingis sérfróða aðila við úrskurð
        einstakra mála. Úrskurðir nefndarinnar eru fullnaðarúrskurðir á
   stjórnsýslustigi. Við úrlausn einstaks máls skal nefndin að jafnaði skipuð
    formanni ásamt tveimur aðalmönnum eftir nánari ákvörðun formanns. Sé mál
viðamikið skal nefndin fjalla um það fullskipuð. Formaður ákveður í hvaða málum
                      nefndin skuli skipuð fimm fulltrúum.
Kæru til nefndarinnar sæta stjórnvaldsákvarðanir stjórnsýslu sveitarfélaga, nema
       annað sé sérstaklega tiltekið í lögum. Ákvarðanir sem ráðherra eða
      Skipulagsstofnun ber að lögum þessum að staðfesta sæta ekki kæru til
  nefndarinnar. Þeir einir geta skotið máli til úrskurðarnefndarinnar sem eiga
 lögvarða hagsmuni tengda hinni kærðu ákvörðun. Sé um að ræða ákvarðanir vegna
framkvæmda sem falla undir lög um mat á umhverfisáhrifum eiga umhverfisverndar-
 og hagsmunasamtök sem varnarþing eiga á Íslandi jafnframt sama rétt, enda séu
félagsmenn samtakanna 30 eða fleiri og það samrýmist tilgangi samtakanna að gæta
þeirra hagsmuna sem kæran lýtur að. Frestur til að skjóta máli til nefndarinnar
  er einn mánuður frá því að kæranda varð kunnugt, eða mátti vera kunnugt, um
  ákvörðun þá sem kæra á. Sé um að ræða ákvarðanir sem sæta opinberri birtingu
                   telst kærufrestur frá birtingu ákvörðunar.
Þegar kæra berst nefndinni skal hún tilkynna stjórnvaldi því sem tók hina kærðu
  ákvörðun um kæruna og veita því allt að 30 daga frest til að skila gögnum og
    umsögn um málið. Í viðamiklum málum getur nefndin veitt allt að 15 daga
viðbótarfrest. Jafnframt skal nefndin afla viðbótargagna og umsagna og kynna sér
  aðstæður á vettvangi þegar þörf er á til að mál teljist nægjanlega upplýst.
 Þegar nauðsynlegri gagnaöflun er lokið skal nefndin kveða upp úrskurð í málinu
 svo fljótt sem við verður komið og í síðasta lagi innan sex mánaða frá því að
                 málsgögn bárust frá stjórnvaldi, sbr. 6. mgr.
 Kærandi getur krafist úrskurðar um stöðvun framkvæmda til bráðabirgða séu þær
hafnar eða yfirvofandi. Komi fram krafa um slíkt skal úrskurðarnefnd svo fljótt
sem verða má kveða upp úrskurð um það atriði. Úrskurði um stöðvun framkvæmda ber
   sveitarstjórn að framfylgja þegar í stað, með aðstoð lögreglu ef með þarf.
  Um málsmeðferð fer að öðru leyti samkvæmt [14]stjórnsýslulögum, nr. 37/1993.
     53. gr. Framkvæmdir sem brjóta í bága við skipulag eða eru án leyfis.
Ef framkvæmdaleyfisskyld framkvæmd er hafin án þess að framkvæmdaleyfi sé fengið
  fyrir henni, framkvæmdaleyfi brýtur í bága við skipulag eða það er fallið úr
   gildi skal skipulagsfulltrúi stöðva slíkar framkvæmdir tafarlaust og leita
                         staðfestingar sveitarstjórnar.
 Ef framkvæmd er í ósamræmi við útgefið framkvæmdaleyfi eða skilyrði þess skal
   skipulagsfulltrúi stöðva framkvæmd þar til úr hefur verið bætt og tilkynna
                           sveitarstjórn þá ákvörðun.
 Ef skilyrði 1. og 2. mgr. eiga við getur skipulagsfulltrúi krafist þess að hin
    ólöglega framkvæmd sé fjarlægð, jarðrask afmáð eða starfsemi hætt. Sinni
  framkvæmdaraðili ekki þeirri kröfu er heimilt að framkvæma slíkar aðgerðir á
                                 hans kostnað.
   Ef þörf krefur er lögreglu skylt að aðstoða skipulagsfulltrúa við stöðvun
                                  framkvæmda.
                               54. gr. Dagsektir.
 Sveitarstjórn er heimilt að beita dagsektum til að knýja menn til framkvæmda á
    ráðstöfunum sem þeim er skylt að hlutast til um samkvæmt lögum þessum og
reglugerðum samkvæmt þeim eða láta af atferli sem er ólögmætt. Sinni aðili ekki
 fyrirmælum sveitarstjórnar innan þess frests sem hún setur getur sveitarstjórn
    ákveðið dagsektir þar til úr verður bætt. Hámark dagsekta er 500.000 kr.
                         Dagsektir renna í sveitarsjóð.
Sveitarstjórn getur látið vinna verk, sem hún hefur lagt fyrir að unnið skuli, á
                kostnað þess sem vanrækt hefur að vinna verkið.
       Dagsektir og kostnað skv. 1. og 2. mgr. má innheimta með fjárnámi.
                              55. gr. Refsiábyrgð.
  Brot gegn lögum þessum og reglugerðum settum samkvæmt þeim varða sektum eða
   fangelsi allt að tveimur árum nema þyngri refsing liggi við samkvæmt öðrum
                                     lögum.
                              56. gr. Gildistaka.
                     Lög þessi öðlast gildi 1. janúar 2011.
                       57. gr. Breytingar á öðrum lögum.
                            Ákvæði til bráðabirgða.
         1. Sveitarstjórn getur án þess að fyrir liggi staðfest aðal- eða
        svæðisskipulag eða samþykkt deiliskipulag og að fengnum meðmælum
   Skipulagsstofnunar leyft einstakar framkvæmdir sem um kann að verða sótt.
Sveitarstjórn getur bundið leyfi þeim skilyrðum sem fram koma í 3. mgr. 14. gr.
 og 1. mgr. 15. gr. Sveitarstjórn getur einnig án þess að fyrir liggi staðfest
 aðal- eða svæðisskipulag auglýst tillögu að deiliskipulagi að fengnum meðmælum
 Skipulagsstofnunar. Heimilt er að vísa niðurstöðu Skipulagsstofnunar varðandi
         slíkt erindi til úrskurðarnefndar skipulags- og byggingarmála.
   2. Ef verulegar framkvæmdir eru fyrirhugaðar án þess að fyrir liggi staðfest
 aðalskipulag getur Skipulagsstofnun sett sveitarstjórn frest til að ganga frá
  tillögu að aðalskipulagi. Gangi sveitarstjórn ekki frá aðalskipulagstillögu
 innan þess frests leggur stofnunin til við ráðherra að byggingarframkvæmdir og
   önnur mannvirkjagerð í sveitarfélaginu verði stöðvuð þar til fyrir liggur
                                 aðalskipulag.
    3. Samvinnunefndir um gerð svæðisskipulags sem starfandi eru við gildistöku
 laganna skulu vera starfræktar þar til nýrri svæðisskipulagsnefnd hefur verið
      komið á fót, sbr. 9. gr. Um málsmeðferð fyrir samvinnunefnd um gerð
svæðisskipulags fer samkvæmt lögum þessum. Þær svæðisskipulagsnefndir sem eru að
   störfum við gildistöku laganna skulu þó fá að ljúka störfum sínum séu öll
                    hlutaðeigandi sveitarfélög því samþykk.
     4. Umhverfisráðherra skal eigi síðar en árið 2012 leggja fyrir Alþingi í
  fyrsta sinn tillögu til þingsályktunar um landsskipulagsstefnu, sbr. 10. gr.
  Þegar landsskipulagsstefna hefur verið samþykkt skal umhverfisráðherra fella
  niður svæðisskipulag miðhálendis Íslands. Þar til landsskipulagsstefna hefur
verið samþykkt skal Skipulagsstofnun gæta þess að aðalskipulag sveitarfélaga sé
  í samræmi við svæðisskipulag miðhálendis Íslands og þá stefnumörkun sem þar
                                  kemur fram.
      5. Sveitarstjórn skal senda Skipulagsstofnun deiliskipulagsáætlanir og
breytingar á þeim sem gerðar hafa verið á grundvelli aðalskipulags og samþykktar
   af sveitarstjórn fyrir 1. janúar 1998 og hafa ekki verið auglýstar, hlotið
staðfestingu ráðherra eða samþykktar af skipulagsstjóra ríkisins samkvæmt eldri
 lögum og reglugerðum settum samkvæmt þeim. Þetta skal gera innan eins árs frá
gildistöku laga þessara og skal sveitarstjórn gera Skipulagsstofnun grein fyrir
 því hvort hún hafi samþykkt viðkomandi áætlun. Hafi deiliskipulagsáætlun ekki
                   verið samþykkt telst hún fallin úr gildi.
    6. Byggingarsamþykktir sem settar hafa verið á grundvelli [15]37. gr. laga
nr. 73/1997 og varða skipulagsákvarðanir halda gildi sínu að svo miklu leyti sem
                      þær samrýmast ákvæðum laga þessara.

References

   Visible links
   1. file://2008034.html
   2. file://1951110.html
   3. file://2006176.html
   4. file://1998045.html#g44
   5. file://2008034.html
   6. file://1951110.html
   7. file://2006176.html
   8. file://2008076.html
   9. file://2008076.html
  10. file://1999044.html
  11. file://1932022.html
  12. file://1973011.html
  13. file://1996070.html
  14. file://1993037.html
  15. file://1997073.html#g37
