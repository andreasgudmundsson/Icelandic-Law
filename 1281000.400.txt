
   --------------------------------------------------------------------------

                                                                         Jónsbók

                                      1281

   --------------------------------------------------------------------------

                                Landsleigubálkr.
                                    Kap. 6.
                   Ef leiguliði er beittr ok hver tré hann á.

   Ef fiskveiðr fylgir leigulandi eða fuglveiðr eða eggver, ok á leigumaðr
   þat allt, nema frá sé skilt í kaupi þeira, ok svá ef þar rekr fiska eða
   fugla, sela, háskerðinga ok hnísur Nú rekr hval á fjöru þar, þá skal hann
   festa hval sem hann eigi, ok hafa af sex vættir, hálft hvárt spik ok
   rengi, ef hvalr er tvítugr eða lengri eins kyns. Þó er hann skyldr at
   festa at skemmri sé. En ef hann bergr verr hval en nú er tínt, þá ábyrgist
   (hann) skaða þann allan er eigandi fær af hans órækt.

                                    Kap. 16.
                   Um landamerki ok hirðis rismál ok um beit.

   Nú ganga menn á landamerki ok verða eigi á sáttir, þá eigu þeir at
   lögfesta til þeira merkja, er þeir segja rétt er þar eigu lönd við fyrir
   utan Ef maðr lögfestir haga sinn, þá skal sá er þar á land næst reka láta
   bú sitt allt í þat horn landsins er first er lögfestu hins. Nú hafa fleiri
   menn lögfest, þá skal hann láta reka í miðjan haga sinn um aptna. Hann
   skal hafa rekit fé sitt ór haga hins þá er sól er í austri miðju, þat er
   hann mátti finna. Þat heita hirðis rismál. Hann skal láta sitja at um dag,
   ok ef svá er gert, þá er hann sýkn saka, þó at hagi hins beitist. Hvergi á
   maðr at bæta fyrir hagabeit nema lögfest sé, nema hann láti reka at landi
   eða í land hins, svá at hann vildi at hagi hins beittist. Þá bæti fyrir
   skaða þeim er gras á, ok svá ef hann varðar minnr við, þar er lögfest er,
   en fyrr var skilt, ok svá ef hann fær eigi þann mann til hirðis at
   skynsömum mönnum virðist at vel megi gæta ef hann vill.

                                    Kap. 17.
                          Um lögfesting, hver rétt er.

   Ef maðr lögfestir holt eða haga eða veiðistaðir, þá skal lögfesta at
   kirkju eða á þingi, þar sem jörð liggr. Hann skal svá segja: Ek lögfesti
   hér í dag eign mína er N. heitir, akra ok töður, engjar ok skóga, haga ok
   allar landsnytjar er því landi fylgja, til ummerkja þeira er aðrir eigu í
   móti mér, bæði at orðfullu ok lögmáli réttu. Fyrirbýð ek heðan af hverjum
   manni sér at nýta eða í at vinna, nema mitt sé lof eða leyfi til, at vitni
   þínu N. ok þínu N. ok allra þeira er orð mín heyra. En sá er lögfestir,
   hann skal tala svá hátt, at allir heyri þeir er þar eru, ef þeir vilja. En
   sú lögfesta skal standa tólf mánuði hina næstu eptir, ef eigandi lögfestir
   eða hans umboðsmaðr.

                                    Kap. 19.
                         Um merkibjörk ok skógarspell.

   En ef sumir (af fleiri sameigendum jarðar) leyfa íneyslu í jörðu en sumir
   eigi, þá taki sá er eigi leyfði, slíkt af áverka sem í jörðu á. En ef
   fleiri hafa óleyft, þá taki allir slíkt af áverka sem í jörðu á. Nú ferr
   maðr í skóg annars manns fyrir útan leyfi þess er á, ok vinnr í, þá skal
   hann er í vann fyrir bæta skógarspell, ok svá þó at maðr rífi hrís á
   annars jörðu Ef maðr höggr skýlihögg á viði eða beitir eða skefr svá at
   spell er á, bæti skógarspell Hvervitna þar sem maðr hittir áverka í skógi
   sínum, þá skal hann at ósekju brott taka.

                                    Kap. 20.
                           Um skógarskipti ok áverka.

   Ekki skal höggva í annars manns skóg nema umferðarmenn farargreiðabót,
   hvárt sem bilar at vögum, sleða eða klyfbera, eða öðrum tréreiða, ok
   keyrivönd ok til eldsneytis, ef úti býr um nætrsakir í sama stað, nema
   hann nái hvárki kaupi né orlofi á, ok gengr nauðsyn til, þá höggvi meðan
   hann þarf, ok bæti skógarspell , ef sá ámálgar er á eða hans umboðsmaðr,
   svá ok ef á skipi býr.

                                    Kap. 21.
                            Um skóg á annars jörðu.

   Ef maðr á skóg á annars manns jörðu, ok á hann at njóta þess skógar svá
   sem á hans jörðu sjálfs sé at höggvi. Eigi skal hann eyki þar hafa um
   nætr. Hann skal gera þar kol, ok hafa brott fært fyrir vetrnætr hinar
   næstu ok hylja grafar, svá at eigi liggi búfé í. En ef hann gerir eigi
   svá, bæti landsdrottni skaða þann allan er verðr af gröfum þeim er eigi
   váru hulðar, ok svá skal hvervitna þar sem maðr gerir kol á annars jörðu
   Nú vill sá sér nýta lim er skóg á á annars jörðu, þá skal hann bera láta
   saman lim, fauska ok stofna í köstu, hafa í brott fært innan tólf mánaða
   þaðan frá, ok hafa þetta gert, stofna upp rætta fyrir vetrnætr hinar
   næstu, ok svá fauska ok lim saman borit, ella á sá er jörð á undir ef eigi
   er brott fært innan tólf mánaða. Ef maðr höggr annars manns skóg til
   hlutar, þá skal þat haldast eptir því sem í kaup þeira kom, ok hafa
   grafagerð at frjálsu svá sem þar er maðr á skóg á annars manns jörðu. Nú
   vill annar eigi skipta kolum eða kolviðum, þá skal þó skipta svá sem fyrr
   segir. Ef viðr vex um þjóðbraut þvera, svá at þar má eigi aka eða klyfjar
   bera, þá höggvi sá er vill þann við, ok kasti í skóg frá götu. Sá maðr á
   at beita í skógi annars er jörð á undir, meðan meirr bítr gras en skóg. Sá
   er skóg á má ok beita búi sínu, meðan meirr bítr skóg en sinu. En hverr
   sem öðruvíss beitir, bæti skaða sem menn meta Hverr maðr á viðarvöxt í
   skógarmarki sínu, meðan hann á þar fornan við nokkurn. Ef menn höggva skóg
   þann upp allan er tveir menn eða fleiri eigu saman, þá skulu þeir skipta
   með sér merkibjörkum ok höggva þær síðarst. Ok þá er skógr sá er svá eyddr
   at eigi finnst viðr eptir, þá eignast sá skógarstöðu er jörð á.

                                    Kap. 22.
                            Um engi á annars jörðu.

   Ef maðr á engi á annars manns jörðu, þá skal hinn eigi beita engi þat frá
   því er sex vikur eru af sumri. En sá er engit á, skal þat fyrst láta
   vinna, nema hann vili töðu sína fyrr vinna. En ef hann vinnr eigi svá, ok
   vill þó unnit hafa, þá bæti þeim er jörð á, ok óheilagt heyit ok engit. Nú
   á hann engjar í fleiri manna löndum, þá skal hann sitt sumar hvert fyrst
   slá, ok eigi fyrri heima en þau eru öll slegin. Kost á maðr at gera
   löggarð um þetta engi, ef eigi liggja beituteigar hér í annarra manna,
   fimm aura verðir eða meira, ok grafa í sínu engimarki torf til, ok láta
   hlið á garði. En ef hann vill grjótgarð hafa, þá brjóti hann ef hann vill
   í annars manns jörðu grjót upp, ok bæti skaða, ef af því gerist. Rétt er
   honum at setja garð þann á jörð hins, á hrjóstr eða hölkn, ef eigi verða
   innangarðs beituteigar hins fimm aura verðir. En ef hann gerir annan veg,
   bæti skaða landsdrottni. Honum er rétt at byrgja aptr garðinn fimmtadaginn
   er sex vikur eru af sumri. Hann skal hirt hafa hey sitt ór garðinum ok
   hliðum upp lokit er fjórar vikur eru til vetrar, nema nauðsyn banni. Síðan
   er óheilagt heyit og engit fyrir þeim, er jörð á undir, þó at hann lúki
   upp hlið á garðinum.

                                    Kap. 23.
                       Um löggarð um hey í annars jörðu.

   Maðr skal gera löggarð um hey sitt í annars landi ok grafa í sínu
   engimarki torf til, ok svá skal hann gera löggarða í fjallhögum, þó at
   hann eigi sjálfr jörð undir, ok í engimarki sjálfs síns, ef eigi er lengra
   frá annars manns landsmarki en tvau hundruð faðma tólfræð. Ef garðr sá
   fellr eða þrútnar svell upp í hjá, þá skal sá er beit á um garðinn eða svá
   nær gera orð þeim er hey á í garðinum ok varða búfé sínu við heyi hins. En
   hann skal til fara um at búa eða brott færa, þegar honum er sagt
   forfallalaust. Ella er heyit óheilagt við þess búfé er þar á beit svá nær.
   Sömu leið skal fara, ef snjó leggr at garðinum, nema sjálfr vili frá láta
   snjóinn. Ef hinn varðar eigi við eða gerir eigi orð sem nú sagði, bæti
   skaða þann allan sem hans fé gerir þeim er hey á. Ef maðr lætr engi sitt
   liggja óslegit þrjú sumur samfleytt, þá er sá eigi skyldr at verja er jörð
   á, nema hinn segi fyrir fardaga, at hann vill slá engit. Nú býr maðr svá
   nær engi sínu, því er hann á á annars jörðu, at hann vill heiman beita ok
   slá eigi, þá á hann kost þess, svá at hann skal mann hafa at fé sínu, ok
   gæta svá at eigi gangi í haga hins eða eng. Ef fé þess manns treðst í
   garði þeim er beitina á svá nær sem fyrr var tínt, af því at löggarðr var
   eigi þar sem hann skyldi vera, þá á sá þat allt at bæta er garði skyldi
   upp halda. Nú er hey fært í hús eða hlöður svá nær beit hins sem fyrr
   váttar, þá skal svá um búa at búfé hins komist eigi at heyinu. En ef húsit
   fellr ofan, þá skal beitarmaðr gera þeim orð er á ok verja við fé sínu þar
   til er hinn kemr til er hey á, eða gera upp sjálfr ella. Nú vill hinn eigi
   til fara eða hefir eigi byrgt dyrr eða vindauga, ok kemst búfé þar inn, þá
   ábyrgist hann, ef fé hins treðst þar eða fellr hús á En ef fen eða vötn
   eða forað gerða um hey manna, ok er hey þegar óheilagt, er fé kemst yfir.

                                    Kap. 24.
                   Um viðarvöxt í engi manns á annars jörðu.

   Hverr maðr á engivöxt í sínu engimarki. En ef víðara vex, þá á sá er jörð
   á undir. Nú vex viðr í engi manns, þar er annarr á jörð undir, ok er rétt
   at sá rífi upp við þann allan er engit á, ef þat er rifhrís, en sá á
   viðinn er jörð á undir. Þat er rifhrís er skjótara er at rífa upp en
   höggva. En þat er höggskógr er skjótara er at höggva en rífa. Nú vex
   höggskógr í engi því er maðr á á annars jörðu, þá skal sá kaupa, ef hann
   vill, er jörð á, eptir því sem sex skynsamir menn meta at engit var vert.
   Skal sá kjósa er engi átti, hvárt hann vill heldr hafa engi jafngott eða
   aðra aura. Sá er jörð á undir eignast bæði engit ok svá skóginn, ef hinn
   vill eigi selja. Nú vill jarðeigandi eigi kaupa, þá eignast hinn bæði engi
   sitt ok skóginn. Ef engi þat spillist af eggveri er maðr á á annars manns
   jörðu, þá skal á sömu leið fara sem um þat engi er skógrinn vex á, ok svá
   þó at fiskivötn komi þar upp. Svá skal virða engit sem vert var áðr
   spilltist af skógi eða eggveri eða vatni. Menn eigu at æja eykjum sínum í
   annars landi á sumar, þar sem eigi hefir fyrr slegit verit. Hverr maðr á
   gróðr á sinni jörðu.

                                    Kap. 25.
                          Ef hey rekr á annars jörðu.

   Ef sjór eða vötn eða veðr rekr hey manna saman, þá skal sá er hey á á
   annars jörðu kveðja þann skiptis er hey á með honum. Vill hann eigi
   skipta, hafi þat hverr af sem dómr dæmir. Þeir menn er þat hey eigu er á
   annars jörð rekr skulu at frjálsu þurrka heyit þar, en eigi heim færa fyrr
   en skipt er. Hann má þat ok vinna á jörðu hins, þar er hvárki er akr né
   eng, at gera löggarð um heyit. Ef hey rekr á engi hins, þá bæti honum
   skaða sem metinn verðr. Ef hey rekr í haga manns, ok á sá at gera löggarð
   um, er hey á, ok svá at þurrka.

                                    Kap. 32.
               Ef löggarðr er brotinn ok um löggrind ok þjóðveg.

   En ef maðr skýtr upp grind ok gengr fénaðr í akr eða eng, bæti skaða þann
   er gerr var þeim er korn á eða gras. Ok svá ef maðr höggr grindarhæla í
   sundr, eða veltir steini frá, ef við liggr, ok stendr fyrir því opin. En
   ef maðr ríðr eða gengr yfir akr, töðuvöll eða eng, ok vill eigi fara vegu
   rétta, sá maðr er sekr mörk við þann er lóð á.

                                    Kap. 36.
                            Um hestaat ok taglskurð.

   Nú tekr maðr hepting af hrossi manns ólofat, gjaldi eiganda eptir dómi ok
   ábyrgist hross at öllu ok verk þess, til þess er eigandi kemr höndum á
   nema inn seti til uslagjalda. En ef hross eða annarr fénaðr rennr eptir
   manni, seti inn á næsta bæ er á leið verðr fyrir honum, ella ábyrgist at
   öllu ok bæti skaða, ef eiganda verðr at. Nú vill sá eigi taka með honum
   eða láta inn setja fénað er fyrir sitr, þá ábyrgist hann at öllu.

                                    Kap. 38.
                        Um virðing á hrossi ok meðferð.

   Nú kemr hross þat í land manns er hann veit eigi hverr á, þá skal hann
   lýsa því at kirkju eða á þingi, ok ef engi kemr eptir innan hálfs mánaðar
   þaðan frá er lýst var, þá er honum rétt at láta virða hrossit. Síðan má
   hann með fara sem hann eigi ok ábyrgist at öllu. Svá skal virða sem þá var
   vert er hann sagði til. Nú kemr eigandi eptir, kjósi sjálfr, hvárt hann
   vill hafa hross eða hrossverð.

                                    Kap. 39.
                          Um áverka á fénaði ok dráp.

   Aldregi gengr fénaðr sér til ógildis. Nú drepr maðr fénað manns ok gengr
   við sjálfr ok segir á hendr sér, hafi hann hit dauða eða hit lama er drap,
   en hinn heilt fyrir. Nú drepr maðr eða berr fénað manns ok segir eigi
   sjálfr eiganda , bæti löstu á sem skynsamir menn meta. Verkfall ok
   nytfall, þá skal þat bæta sem menn meta.

                                    Kap. 42.
                             Um sætraferð ok gerð.

   Hvervetna þar sem sætr eru til bæja manna, hann skal fara þar yfir annars
   land með búfé sitt til sætra ok fara fornar götur, ef til eru, ok hafa í
   togi lausahross, ef yfir eng er at fara. Nú eru keldur á götu hans, þá má
   hann þar gera brúar yfir ok vinna þat á jörðu hins.

                                    Kap. 43.
                         Um sætragerð, hver vera skal.

   Nú skal til sætra á fjöll upp vera merki sem at fornu fari hefir verit,
   færa eigi ór stað, nema hann færi engum manni til meins. Svá skal þar sætr
   at sömu. Engi skal ok setja sætr sitt við annars haga þar sem eigi hefir
   at fornu verit. Þar skal mæta horn horni, en hófr hófi.

                                    Kap. 52.
             Ef menn vitu eigi hvárt eru almenningar eða afréttir.

   Svá skulu almenningar vera sem at fornu hafa verit bæði hit efra ok hit
   ytra.

                                    Kap. 57.
                          Um merkta fugla ok ómerkta.

   Nú tekr maðr merktan fugl í sínu landi, þá skal hann gera orð eiganda
   innan mánaðar, ef hann er sams heraðs, ok varðveita svá at eigi spillist.
   En ef hann fær eigi svá varðveitt, hafi sjálfr eptir virðingu granna
   sinna, ok gjaldi þeim verð er átti. Ok svá ef hann veit eigi hverr á, þá
   láti virða ok lýsi á þingi eða at kirkju innan hálfs mánaðar, ok svá hvert
   mark á er. Á fitjum skal fugla merkja ok sýna mark grönnum sínum. Eigi er
   lögmark ella. Í hvers landi sem elptr verpa, þá eignist sá er markar, ef
   hann veitir atróðr í sínu landi. Nú hafa elptr þrjú sumur orpit í sama
   landi samfleytt, þá eignast sá er þat land átti, í hvers landi sem hann
   kreppir ok merkir, ok þó at annarr marki, þá á hann, ef grannar hans vilja
   þat með eiði sanna, at þeim þykki þat líkast, at þær elptr hafi í hans
   landi orpit, en hinn hafi þó fyrir starf sitt.

                                    Kap. 58.
                      Hvat veiða má á annars manns jörðu.

   Eigi skal maðr útan orlofs lesa ber á annars jörðu til heim at bera. En ef
   less, tvígildi ber, ok svá grös, ef hann less þau.

                                  Kaupabálkr.
                                    Kap. 16.
                         Um ábyrgð á leigufénaði manna.

   Nú selr maðr kýr á leigu eða annat búfé, þá skal sá ábyrgjast at öllu er
   hefir, nema við bráðasótt ok lungnasótt, kelfing eða lambburð, aldri eða
   lýstr reið. En þó at alla ábyrgð skili þeim á hendr er leigir, þá skal þat
   eigi haldast. Engi skal kú eða annat kvikfé leiga lengr en lifir, nema
   hann drepi sjálfr. Nú skal hann kú hafa at leigumála réttum til fardaga at
   öðru vári, nema þeir hafi annan eindaga á mælt sín í milli þá er hann tók
   kú. Nú er sú kýr dauð, en hann átti veð í annarri, þá skal hann þá hafa
   fyrir sína kú, því at kýr skal í kýr stað koma. En ef sú lifir, þá skal
   hann þá hafa, þó at sú sé ellri. En ef lestir eru á orðnir, þó at hali
   slitni eða horn brotni, þá skal hann þá löstu bæta. Nú vill hann kú eigi
   lengr leiga, þá skal hann hitta þann er kú á, ef hann er innan heraðs, ok
   bjóða honum kú við váttum. En ef hann er eigi innan heraðs, þá skal hann
   færa kú heim ok leiða menn til ok láta sjá kú, at hon er heil ok hinum tæk
   er á, þá segi hann af ábyrgð sína ok veiti vörð kú sem sínum nautum ok
   þiggi af nyt, ok hafi þat fyrir gras ok gæslu, ok ábyrgist við handvömmum
   sínum einum. Svá skal at öllu fara um annat leigufé sem um kýr skilr. Nú
   drepr maðr viljahendi leigufé af útan lof þess er á, ok hafi eigandi
   fullar leigur af því fé, svá sem lifanda væri.

                                    Kap. 17.
                         Um fúlgufé ok handvömm manna.

   Nú felr maðr búfé sitt inni at manni at fúlgumála réttum, þá skal hann
   ábyrgjast við handvömmum sínum öllum. Þat eru handvömm hans, ef hann
   sveltir eða drepr eða þeir menn er hann skal halda orði ok eiði fyrir. Þat
   eru ok handvömm hans, ef haldsmaðr hittir eigi fyrr en önd er ór, eða
   fellr fyrir berg ok fylgir eigi féhirðir. En ef hann sýnir áðr en húð er
   af flegin ok fylgir féhirðir, þá eru þat eigi handvömm hans. Þat eru
   handvömm hans, ef drukknar í brunni eða kyrkir klafi. En ef hess er í
   bandi eða renni staurr fyrir, þá eru þat eigi handvömm hans. Þat eru ok
   handvömm hans, ef af ofmegri deyr. Nú skal hann fæða til krossmessu á vár.
   Þá hitti hann þann er á ok bjóði honum at taka við fé sínu ok sýni honum,
   at fært sé at mat sér, ok segi af sína ábyrgð. Nú tekr maðr hross á fúlgu
   eða á bit, þá á hann at ábyrgjast við handvömmum sínum. En þat eru allt
   handvömm hans er grannar hans virða til þess ok vilja þat með eiði sínum
   sanna, nema hann segi þat at hann vili at engu ábyrgjast. Nú tekr maðr
   naut á fóðr, ok skal hann svá ábyrgjast sem fúlgunaut. Þat skal maðr eigi
   ábyrgjast at kýr fái eigi kálfs, ef hann hefir graðung með nautum sínum.

References

   Visible links
   1. http://www.althingi.is/dba-bin/lawformpr.pl?lnr=1281000.400
