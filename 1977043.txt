
   --------------------------------------------------------------------------

                                                  Lög um skylduskil til safna^1)

                              1977 nr. 43 16. maí

   --------------------------------------------------------------------------

   ^1)Skv. [2]3. mgr. í brbákv. í l. 71/1994 eiga ákvæði í þessum lögum um
   Landsbókasafn Íslands og Háskólabókasafn að eiga við Landsbókasafn Íslands
    Háskólabókasafn frá 1. desember 1994.

                                   I. kafli.
                                   Tilgangur.
                                     1. gr.
        Tilgangur þeirrar skilaskyldu, sem á er lögð í II. kafla laga
   þessara, er að tryggja:

   a.
           að unnt sé að varðveita til frambúðar það efni, sem skilaskylda
           nær til;
   b.
           að unnt sé að gera og gefa út tæmandi skrár um þetta efni eða
           tiltekinn hluta þess;
   c.
           að efnið geti verið tiltækt til nota vegna rannsókna, opinberrar
           stjórnsýslu eða annarra réttmætra þarfa.

                                   II. kafli.
                                Skilaskylt efni.
                                     2. gr.
        Íslenskar prentsmiðjur, fjölritunarstofur og aðrir aðilar, sem
   fjölfalda texta eða myndaefni í víðtækasta skilningi (myndir, teikningar,
   kort, uppdrætti, nótur o.s.frv.), skulu halda eftir af upplagi fjórum
   eintökum til skylduskila, sbr. þó ákvæði 3. gr.
        Til skylduskila skal jafnframt koma annað efni sem fylgir útgefnum
   prentgrip, svo sem ljósmyndir, hljómplötur o.s.frv.
        Til skylduskila skulu enn fremur koma jafnmörg eintök hliðstæðs
   efnis, sem unnið er erlendis og íslenskir útgefendur standa að, einir eða
   í samvinnu við aðra.
        Af hljómplötum (öðrum en þeim, er fylgja útgefnum prentgrip), svo og
   af annars konar tón- og talupptökum, sem gefnar eru út, skal afhenda þrjú
   eintök.

                                     3. gr.
        Séu afbrigði í texta, myndaefni, pappír eða öðrum frágangi sama
   upplags, skulu koma til skylduskila þrjú eintök af algengustu gerð, en að
   auki eitt eintak af hverju afbrigði. Tölusetning eintaka er þó skilin
   undan þessu ákvæði.

                                     4. gr.
        Til skylduskila skulu koma sérprentanir og nýjar útgáfur, enn fremur
   endurprentanir, ef minnsta breyting er gerð á texta, myndaefni eða
   frágangi, enda þótt sama letursteypa eða filmusetning sé notuð og ekki
   talið um nýja útgáfu að ræða.
        Skyldueintök skulu vera hrein og óskert. Bækur og tímarit skal
   afhenda í brotnum örkum.

                                     5. gr.
        Það efni, sem er trúnaðar- eða einkamál og aðeins birt til mjög
   takmarkaðra afnota, getur útgefandi ákveðið, að safn geymi innsiglað
   tiltekinn tíma, og er safni skylt að heita því með skriflegri yfirlýsingu,
   ef óskað er. Sá tími, sem efni er þannig innsiglað að ósk útgefanda, má
   ekki fara fram úr fyrningartíma höfundaréttar. Útgefandi getur ákveðið, að
   þann tíma, sem efni er innsiglað, séu öll skyldueintök varðveitt í
   Landsbókasafni.
        Af efni, sem opinber yfirvöld gera upptækt, skulu lögregluyfirvöld
   tryggja skil eintaka og kveða á um innsiglun þeirra.
        Ráðuneyti getur veitt undanþágu frá skylduskilum efnis, sem um er
   fjallað í þessari grein.

                                     6. gr.
        Undanþeginn skylduskilum er prentaður gjaldmiðill, svo sem
   bankaseðlar, verðbréf og frímerki.
        Landsbókasafni Íslands er falið að setja reglur um, hvaða tegundir
   smáprents aðrar skuli vera undanþegnar skylduskilum.

                                  III. kafli.
                             Framkvæmd skylduskila.
                                     7. gr.
        Skilaskylda hvílir á prentsmiðju eða fjölföldunaraðila, að því er
   tekur til þess efnis, sem talið er í 1. málsgrein 2. gr., en á útgefanda,
   að því er tekur til þess efnis, sem greint er í 2., 3. og 4. málsgrein
   sömu gr. og V. kafla.

                                     8. gr.
        Landsbókasafn Íslands veitir skyldueintökum viðtöku og hefur eftirlit
   með skylduskilum. Skilaskyldir aðilar skulu senda safninu eigi sjaldnar en
   einu sinni á ári það efni, sem þeim ber að skila, og skal skilum fyrir
   hvert ár lokið eigi síðar en 1. febrúar á næsta ári. Skilum skal fylgja
   skrá í tvíriti, þar sem hið afhenta efni er greint lið fyrir lið, en hið
   smærra efni má þó flokka og greina fjölda eininga í hverjum flokki.
   Skránni skal fylgja skrifleg yfirlýsing hins skilaskylda aðila um, að
   honum beri ekki samkvæmt lögum þessum að skila öðru efni en því, sem
   greint er á skránni. Hafi prentsmiðja eða fjölföldunarfyrirtæki ekki unnið
   neitt skilaskylt efni á árinu, skal eigi að síður senda Landsbókasafni
   skriflega yfirlýsingu um það. Landsbókasafn skal gefa út eyðublöð fyrir
   skilaskrár.

                                     9. gr.
        [Hætti prentsmiðja eða fjölföldunarfyrirtæki störfum],^1) áður en
   skylduskil hafa að fullu verið innt af höndum, er ...^1) kostnaðaraðila
   hins unna efnis skylt að sjá um, að ákvæðum 2. gr. sé fullnægt.

   ^1)[3]L. 21/1991, 182. gr.

                                   IV. kafli.
                      Varðveisla og meðferð skyldueintaka.
                                    10. gr.
        Landsbókasafni Íslands, Amtsbókasafninu á Akureyri og
   Háskólabókasafni er gert að varðveita skyldueintök og fara með þau í
   samræmi við þann tilgang þessara laga, sem lýst er í 1. gr. Landsbókasafn
   skal varðveita tvö eintök, en Amtsbókasafnið á Akureyri og Háskólabókasafn
   eitt eintak hvort safn.
        Af hljómplötum og annars konar tón- og talupptökum, sem gefnar eru
   út, skal Landsbókasafn Íslands varðveita tvö eintök, en Amtsbókasafnið á
   Akureyri eitt.

                                    11. gr.
        Landsbókasafn Íslands og Amtsbókasafnið á Akureyri skulu aðeins lána
   skyldueintök til afnota á lestrarsal. Háskólabókasafni er heimilt að lána
   út skyldueintök stofnunum Háskólans, starfsmönnum og stúdentum vegna
   rannsókna þeirra, enn fremur öðrum söfnum innan lands og utan og
   stjórnsýslustofnunum.

                                    12. gr.
        Landsbókasafn Íslands skal gefa út skrár um það efni, sem safnið fær
   samkvæmt lögum þessum, annað en smáprent.

                                   V. kafli.
                              Ríkisstyrkt útgáfa.
                                    13. gr.
        Þeir útgefendur, stofnanir, félög eða einstaklingar, sem njóta styrks
   af almannafé til útgáfu á ritum, skulu afhenda Landsbókasafni ókeypis allt
   að tíu eintökum hvers slíks rits, ef landsbókavörður óskar þess, og ber
   Landsbókasafni að taka frá þrjú eintök af hverju þeirra og ætla þau
   Amtsbókasafninu í Stykkishólmi, Bókasafni Ísafjarðar og Amtsbókasafninu á
   Seyðisfirði, eitt eintak hverju safni. Ráðherra skal setja nánari reglur
   um framkvæmd þessa ákvæðis.

                                   VI. kafli.
                                   Viðurlög.
                                    14. gr.
        [Nú gerir skilaskyldur aðili ekki fullnaðarskil í tæka tíð, og getur
   þá Landsbókasafn Íslands lagt á hann dagsektir. Kröfu um dagsektir má
   fullnægja með fjárnámi.]^1)

   ^1)[4]L. 92/1991, 71. gr.

                                  VII. kafli.
                                  Gildistaka.
                                    15. gr.
        Lög þessi öðlast þegar gildi ...

References

   Visible links
   1. http://www.althingi.is/dba-bin/lawformpr.pl?lnr=1977043
   2. file://1994071.html#b0
   3. file://1991021.html#g182
   4. file:///altext/stjt/1991.092.html
