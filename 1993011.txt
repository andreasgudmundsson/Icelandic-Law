
   --------------------------------------------------------------------------

                                                    Lög um Verðbréfaþing Íslands

                             1993, nr. 11, 5. mars

   --------------------------------------------------------------------------

                                   I. kafli.

                              Stofnun og hlutverk.

                                     1. gr.
           Verðbréfaþing Íslands er sjálfseignarstofnun sem hefur einkarétt á
   að stunda verðbréfaþingsstarfsemi hér á landi. Önnur starfsemi er
   Verðbréfaþinginu óheimil, sbr. þó ákvæði 20. gr.
           Með verðbréfaþingsstarfsemi er átt við að á reglubundinn hátt séu
   leidd saman sölu- og kauptilboð í verðbréf til opinberra viðskipta og
   verðskráningar. Verðbréfin skulu vera úr tilteknum flokkum sem stjórn
   Verðbréfaþings hefur með formlegum hætti tekið á sérstaka skrá þar sem
   útgefendur skuldbinda sig meðal annars til að sinna tiltekinni
   upplýsingaskyldu.
           Verðbréfaþingið tekur við öllum réttindum, eignum, skuldum og
   skuldbindingum Verðbréfaþings Íslands sem starfar samkvæmt reglum nr.
   26/1992.
           Verðbréfaþinginu er skylt og einu heimilt, nema lög ákveði annað,
   að nota í firma sínu eða til nánari skýringar á starfsemi sinni orðið
   ,,verðbréfaþing`` eitt sér eða samtengt öðrum orðum.
           Heimili og varnarþing Verðbréfaþingsins er í Reykjavík.

                                     2. gr.
           Hlutverk Verðbréfaþingsins er eftirfarandi:

           1. að vera vettvangur viðskipta með skuldabréf, hlutabréf og önnur
           verðbréf og starfrækja í því skyni skipulagt [viðskipta-,
           uppgjörs- og upplýsingakerfi],^1) sbr. VI. kafla,
           2. að gera faglegar, fjárhagslegar og siðferðilegar kröfur til
           þingaðila, sbr. IV. kafla,
           [3. að setja reglur um uppgjör viðskipta með tilliti til
           fjárhagsstöðu þingaðila,]^1)
           [4.] ^1) að meta skráningarhæfi verðbréfa, sbr. V. kafla,
           [5.] ^1) að skrá gengi verðbréfa og aðrar upplýsingar sem þurfa
           þykir,
           [6.] ^1) að hafa eftirlit með framkvæmd á reglum
           Verðbréfaþingsins. Í því skyni skal það hafa samvinnu við
           bankaeftirlit Seðlabanka Íslands á þeim sviðum þar sem
           bankaeftirlitið gegnir eftirlitshlutverki lögum samkvæmt, sbr.
           ákvæði VIII. kafla,
           [7. að vinna að framþróun og skilvirkni verðbréfamarkaðar.]^1)

   ^1)[2]L. 22/1996, 1. gr.

                                   II. kafli.

                          Stjórn og fundir þingaðila.

                                     3. gr.
           Stjórn Verðbréfaþingsins skipa sjö menn. Þeir skulu valdir til
   tveggja ára í senn fyrir lok [aprílmánaðar].^1) Seðlabankinn tilnefnir
   formann stjórnar. Aðrir þingaðilar tilnefna tvo menn. Annar þeirra er
   varaformaður stjórnar. Útgefendur hlutabréfa á skrá þingsins tilnefna tvo
   menn. Samband almennra lífeyrissjóða og Landssamband lífeyrissjóða
   tilnefna einn mann sameiginlega og viðskiptaráðherra tilnefnir einn mann
   sem fulltrúa minni fjárfesta. Jafnmargir varamenn skulu valdir á sama
   hátt.
           [Stjórnarmenn skulu vera búsettir hér á landi, vera lögráða, hafa
   óflekkað mannorð og vera fjár síns ráðandi. Þeir mega ekki á síðustu fimm
   árum hafa í tengslum við atvinnurekstur hlotið dóm fyrir refsiverðan
   verknað samkvæmt almennum hegningarlögum eða lögum um hlutafélög,
   einkahlutafélög, bókhald, ársreikninga, gjaldþrot eða opinber gjöld.]^1)
           Hafi stjórn ekki verið fullskipuð skv. 1. mgr. á þann hátt að
   Verðbréfaþinginu hafi borist tilnefning hlutaðeigandi aðila með formlegum
   hætti fyrir lok [aprílmánaðar]^1) skipar viðskiptaráðherra þá stjórnarmenn
   sem á vantar án tilnefningar.

   ^1)[3]L. 22/1996, 2. gr.

                                     4. gr.
           Stjórn Verðbréfaþingsins heldur fundi svo oft sem þurfa þykir og
   hvenær sem stjórnarmaður æskir þess. Stjórnin skal halda gerðabók. Meiri
   hluti atkvæða ræður úrslitum mála á stjórnarfundum. Falli atkvæði jöfn
   ræður atkvæði formanns. Ákvarðanir sínar skal stjórnin birta á traustan og
   greinilegan hátt.
           Reglur, sem settar eru af stjórninni, skulu birtar í
   Lögbirtingablaðinu.

                                     5. gr.
           Aðalfund Verðbréfaþingsins skal halda fyrir [apríllok]^1) ár
   hvert. Á aðalfundi skal leggja fram endurskoðaðan ársreikning og
   ársskýrslu stjórnar, sbr. 16. og 17. gr.
           Rétt til setu á aðalfundi hafa auk stjórnarmanna, varamanna þeirra
   og framkvæmdastjóra fulltrúar allra þingaðila, sbr. IV. kafla.
           Stjórnin getur, þegar hún telur tilefni til, boðað alla þingaðila,
   sbr. IV. kafla, til fundar. Hver þingaðili, sem ekki hefur fulltrúa í
   stjórn, á rétt á að senda einn fulltrúa á slíka fundi. Skylt er henni að
   boða til fundar ef þriðjungur þingaðila æskir þess.

   ^1)[4]L. 22/1996, 3. gr.

                                  III. kafli.

                               Framkvæmdastjóri.

                                     6. gr.
           Stjórn Verðbréfaþingsins ræður framkvæmdastjóra þess. Hún ákveður
   kaup og önnur kjör framkvæmdastjórans og setur honum erindisbréf.
   Framkvæmdastjórinn annast daglegan rekstur þingsins. Framkvæmdastjórinn
   skal vera búsettur hér á landi. Hann skal hafa óflekkað mannorð, aldrei
   hafa verið sviptur forræði á búi sínu og hafa til að bera víðtæka reynslu
   til starfans að mati stjórnar.
           Framkvæmdastjóranum og öðrum starfsmönnum er án leyfis stjórnar
   óheimilt að sitja í stjórn stofnana og atvinnufyrirtækja utan
   Verðbréfaþingsins eða taka þátt í atvinnurekstri að öðru leyti.
   Hlutafjáreign í fyrirtæki telst þátttaka í atvinnurekstri nema um sé að
   ræða óverulegan hlut sem ekki ræður úrslitum um stjórnun þess og telst
   fyrst og fremst ávöxtun sparifjár. Bankaeftirlitið sker úr ágreiningi í
   einstökum tilvikum. Þegar sérstaklega stendur á getur bankaeftirlitið
   veitt hlutaðeigandi aðila frest í allt að þrjá mánuði til þess að uppfylla
   skilyrði þessarar málsgreinar.

                                     7. gr.
           Framkvæmdastjórinn situr fundi stjórnar og tekur þátt í umræðum
   nema stjórnin ákveði annað. Hann gefur henni reglulega skýrslur um
   starfsemi og daglegan rekstur Verðbréfaþingsins.

                                   IV. kafli.

                                  Þingaðilar.

                                     8. gr.
           Þingaðilar eru þeir nefndir sem hafa rétt til þess að setja fram
   tilboð og eiga viðskipti með verðbréf á Verðbréfaþinginu. Þingaðilar geta
   orðið:

           1. Seðlabanki Íslands.
           2. Verðbréfafyrirtæki, [verðbréfamiðlun sem heimilt er að eiga
           viðskipti með verðbréf fyrir eigin reikning],^1) viðskiptabankar,
           sparisjóðir og aðrar lánastofnanir, svo og aðrir lögaðilar sem
           heimild hafa til að stunda verðbréfaviðskipti lögum samkvæmt.
           3. Erlendir lögaðilar sem heimild hafa til að stunda
           verðbréfaviðskipti hér á landi [enda hafi þeir sambærilegan aðgang
           að skipulegum verðbréfamarkaði í heimaríki sínu].^1)

           Þingaðilar einir hafa rétt til að setja fram tilboð og eiga
   viðskipti með verðbréf á Verðbréfaþinginu.
           [Stjórn Verðbréfaþings setur nánari reglur um aðild að
   Verðbréfaþingi Íslands.]^1)

   ^1)[5]L. 22/1996, 4. gr.

                                     9. gr.
           Umsóknir um aðild frá öðrum en Seðlabankanum, sem er sjálfkrafa
   aðili án umsóknar, skulu sendar stjórn Verðbréfaþingsins. Hún athugar
   hvort umsækjandi uppfylli skilyrði um aðild skv. 8. gr. Auk þess skulu
   umsækjendur uppfylla eftirgreind skilyrði:

           [1. að uppfylla kröfur um eigið fé sem gerðar eru til
           hlutaðeigandi lögum samkvæmt],^1)
           [2.] ^1) að hafa til að bera næga reynslu í verðbréfaviðskiptum,
           [3.] ^1) að hafa undirritað drengskaparyfirlýsingu um að rækja
           störf sín eftir bestu samvisku og í einu og öllu í samræmi við
           gildandi lög og reglur.

   ^1)[6]L. 22/1996, 5. gr.

                                    10. gr.
           Nú telur stjórn Verðbréfaþingsins að þingaðili hafi hagað sér á
   þann hátt í starfi sínu að ekki samrýmist hagsmunum viðskiptavina hans né
   þingsins og skal hlutaðeigandi þingaðili þá að boði stjórnarinnar gera
   henni viðhlítandi grein fyrir máli sínu. Ber þingaðila í því efni að svara
   og sinna fyrirspurnum og kvaðningum stjórnarinnar án ástæðulauss dráttar.
   Stjórnin getur veitt einstökum þingaðilum áminningar en hún skal svipta
   þingaðila aðild sé um ítrekaðar eða alvarlegar ávirðingar að ræða að
   hennar mati. Stjórnin leysir þingaðila undan kvöðum þingsins um leið og
   hann er sviptur aðild. Uppfylli þingaðili að einhverju eða öllu leyti ekki
   skilyrði um aðild að þinginu skal stjórnin svipta hann aðild og leysa hann
   undan kvöðum þingsins.

                                   V. kafli.

                              Skráning verðbréfa.

                                    11. gr.
           Þingaðilar sækja um skráningu verðbréfa í viðskiptakerfi
   Verðbréfaþingsins. Skráning er háð samþykki stjórnar þingsins sem setur
   nánari reglur um verðbréf sem tekin eru til skráningar. Skulu þær m.a.
   fela í sér eftirtalin atriði:

           1. að stærð og dreifing hvers flokks sé með þeim hætti að
           verðbréfin geti talist markaðshæf,
           2. að birtar séu upplýsingar við skráningu og eftirleiðis um hvern
           verðbréfaflokk og útgefanda hans sem máli skipta varðandi mat á
           verðmæti bréfanna samkvæmt reglum sem stjórnin setur,
           3. að þingaðila sé tilkynnt ákvörðun stjórnar um umsókn um
           skráningu að jafnaði eigi síðar en tveimur mánuðum eftir að
           fullbúin umsókn barst. Ákvörðun stjórnar skal þó ávallt liggja
           fyrir innan sex mánaða.

           Stjórnin lætur útbúa nauðsynlegar upplýsingar um skráð verðbréf er
   almenningur hefur aðgang að.

                                    12. gr.
           Stjórninni er skylt að fella af skrá þau verðbréf sem að hennar
   mati uppfylla ekki skilyrði laga þessara og reglna settra af stjórninni.
   Jafnframt er henni heimilt að fella tímabundið niður skráningu einstakra
   verðbréfaflokka ef ástæða þykir til.
           Útgefandi skráðra verðbréfa eða þingaðili fyrir hans hönd getur
   óskað eftir því skriflega að þau verði felld af skrá Verðbréfaþingsins.
   Skal stjórn þingsins verða við því að undangenginni athugun á forsendum
   fyrir slíkri ósk.
           Ráðherra getur tímabundið stöðvað öll viðskipti á Verðbréfaþinginu
   þegar sérstakar aðstæður krefjast þess. Hann skal hafa samráð við stjórn
   þingsins sé þess nokkur kostur áður en slík ákvörðun er tekin.

                                   VI. kafli.

                        Viðskipta- og upplýsingakerfið.

                                    13. gr.
           Stjórn Verðbréfaþingsins setur reglur um skipulegt [viðskipta-,
   uppgjörs- og upplýsingakerfi].^1) Í þeim skal kveðið á um með hvaða hætti
   tilboð eru sett fram, svo og um söfnun og miðlun upplýsinga um viðskipti
   með skráð verðbréf, hvort sem viðskiptin eiga sér stað í viðskiptakerfinu
   eða utan þess.

   ^1)[7]L. 22/1996, 6. gr.

                                    14. gr.
           Þingaðilar gera upp viðskipti beint sín á milli samkvæmt reglum
   sem stjórnin setur. Þingaðilar bera ábyrgð á viðskiptum sínum með skráð
   verðbréf.
           Þingaðilar skulu gera stjórn Verðbréfaþingsins grein fyrir þóknun
   sem þeir taka fyrir að annast kaup eða sölu skráðra bréfa.

                                    15. gr.
           Þingaðila er heimilt að eiga viðskipti með skráð verðbréf án þess
   að hann bjóði þau fram í viðskiptakerfi Verðbréfaþingsins svo fremi að
   hann geri bæði kaupendum og seljendum grein fyrir að svo sé. Þingaðili
   skal senda upplýsingar um slík viðskipti til þingsins með þeim hætti sem
   reglur settar skv. 13. gr. segja til um.

                                  VII. kafli.

                         Ársreikningur og endurskoðun.

                                    16. gr.
           Stjórn og framkvæmdastjóri Verðbréfaþingsins skulu semja
   ársreikning fyrir hvert reikningsár í samræmi við ákvæði laga og reglna.
   Ársreikningur skal hafa að geyma rekstrarreikning, efnahagsreikning og
   skýringar. Enn fremur skal semja ársskýrslu. Ársreikningur og ársskýrsla
   mynda eina heild. Reikningsár þingsins er almanaksárið.
           Ársreikningur og ársskýrsla skulu undirrituð af stjórn og
   framkvæmdastjóra. Hafi stjórnarmaður eða framkvæmdastjóri mótbárur fram að
   færa gegn ársreikningi skal hann undirrita með fyrirvara og gera grein
   fyrir því í ársskýrslu hvers eðlis fyrirvarinn er.
           Ársreikningur skal gefa glögga mynd af eignum, skuldum,
   fjárhagsstöðu og rekstrarafkomu Verðbréfaþingsins.
           Í ársskýrslu skal koma fram yfirlit yfir starfsemi
   Verðbréfaþingsins á árinu, svo og upplýsingar um atriði sem mikilvæg eru
   við mat á fjárhagslegri stöðu hennar og afkomu á reikningsárinu er ekki
   koma fram annars staðar í ársreikningnum. Í ársskýrslu skal jafnframt
   veita upplýsingar um fjölda starfsmanna að meðaltali á reikningsárinu,
   heildarfjárhæð launa, þóknun eða aðrar greiðslur til starfsmanna, stjórnar
   og framkvæmdastjóra og annarra í þjónustu þingsins.

                                    17. gr.
           Ársreikningur Verðbréfaþingsins skal endurskoðaður af löggiltum
   endurskoðanda eða endurskoðunarstofu. Endurskoðandi þingsins má ekki eiga
   sæti í stjórn, vera starfsmaður eða starfa í þágu hennar að öðru en
   endurskoðun.
           Skylt er að veita endurskoðanda aðgang að öllum eignum, bókum og
   fylgiskjölum og öðrum gögnum Verðbréfaþingsins og jafnframt skulu stjórn
   og starfsmenn hennar veita honum allar umbeðnar upplýsingar sem unnt er að
   láta í té.
           Endurskoðandi áritar ársreikning og greinir frá niðurstöðum
   endurskoðunarinnar. Hann gefur yfirlýsingu um að ársreikningurinn hafi
   verið endurskoðaður og að hann hafi verið saminn í samræmi við ákvæði laga
   og reglna. Endurskoðandi lætur í ljós álit sitt á ársreikningnum og
   greinir frá niðurstöðum að öðru leyti.
           Endurskoðaður ársreikningur ásamt ársskýrslu skal sendur
   bankaeftirliti Seðlabanka Íslands innan þriggja mánaða frá lokum
   reikningsárs.
           [Birta skal endurskoðaðan ársreikning í B-deild
   Stjórnartíðinda.]^1)

   ^1)[8]L. 22/1996, 7. gr.

                                  VIII. kafli.

                                   Eftirlit.

                                    18. gr.
           Bankaeftirlit Seðlabanka Íslands hefur eftirlit með að starfsemi
   Verðbréfaþingsins sé í samræmi við lög þessi og reglur eða reglugerðir
   settar samkvæmt þeim. Skal bankaeftirlitinu heimill aðgangur að öllum
   gögnum og upplýsingum um starfsemi þingsins og þingaðila sem það telur
   nauðsynleg vegna eftirlitsins. Um eftirlitið gilda, eftir því sem við
   getur átt, lög um Seðlabanka Íslands, svo og lög um verðbréfaviðskipti.
           Þrátt fyrir ákvæði 1. mgr. skal stjórn Verðbréfaþingsins annast
   eftirlit með því að verðbréfaviðskipti í þinginu séu í samræmi við lög
   þessi og reglur eða reglugerðir settar samkvæmt þeim. Stjórn þingsins skal
   heimill aðgangur að öllum gögnum og upplýsingum um starfsemi þingaðila og
   útgefenda skráðra verðbréfa sem hún telur nauðsynleg vegna
   eftirlitshlutverks síns. Verði stjórn eða starfsmenn þingsins þess áskynja
   að brotið hafi verið gegn þeim skal stjórnin þegar grípa til viðeigandi
   ráðstafana og jafnframt gera bankaeftirlitinu viðvart.
           Stjórn og starfsmenn Verðbréfaþingsins skulu þegar gera
   bankaeftirlitinu viðvart verði þeir í starfi sínu varir við starfsemi sem
   ætla má að sé í andstöðu við lög, reglugerðir eða reglur og ekki fellur
   undir ákvæði 2. mgr., enda sé umrædd starfsemi til þess fallin að skaða
   hagsmuni verðbréfamarkaðarins.
           Ákvæði 2. mgr. skerðir í engu rétt bankaeftirlitsins til eftirlits
   og aðgerða gagnvart þeim sem lög þessi taka til telji bankaeftirlitið
   slíkt nauðsynlegt.

                                   IX. kafli.

                                  Ýmis ákvæði.

                                    19. gr.
           Kostnaður af rekstri Verðbréfaþingsins greiðist af tekjum þess
   samkvæmt gjaldskrá sem stjórn þingsins setur.

                                    20. gr.
           Stjórn Verðbréfaþingsins getur ákveðið að taka þátt í stofnun og
   starfrækslu verðbréfamiðstöðvar og greiðslujöfnunarkerfis fyrir verðbréf.

                                    21. gr.
           Verðbréfaþinginu er óheimilt að veita lán eða takast á hendur
   ábyrgð fyrir þriðja aðila. Einnig er þinginu óheimilt að bera á nokkurn
   hátt ábyrgð sem meðeigandi eða þátttakandi í rekstri annarra stofnana,
   félaga eða fyrirtækja, sbr. þó ákvæði 20. gr.

                                    22. gr.
           Stjórnarmenn og allir starfsmenn Verðbréfaþingsins eru bundnir
   þagnarskyldu um allt það er varðar hagi viðskiptaaðila þingsins, málefni
   þess svo og önnur atriði sem þeir fá vitneskju um í starfi sínu og leynt
   skulu fara samkvæmt lögum eða eðli máls nema dómari úrskurði að skylt sé
   að veita upplýsingar fyrir dómi eða lögreglu eða skylda sé til að veita
   upplýsingar lögum samkvæmt. Þagnarskyldan helst þótt látið sé af starfi.
           Þrátt fyrir ákvæði 1. mgr. er Verðbréfaþinginu heimilt að hafa
   samvinnu við erlendar kauphallir eða lögbær yfirvöld erlendis og láta þeim
   í té upplýsingar að því tilskildu að greindir erlendir aðilar uppfylli
   kröfur um samsvarandi þagnarskyldu í sínu heimalandi. Með upplýsingar, sem
   Verðbréfaþingið fær ofangreindum erlendum aðilum og einkenndar eru sem
   trúnaðarmál eða eru það eðli máls samkvæmt, skal fara að hætti 1. mgr.

                                   X. kafli.

                                   Viðurlög.

                                    23. gr.
           Brot á lögum þessum varða sektum eða fangelsi allt að einu ári
   nema þyngri refsing liggi við samkvæmt almennum hegningarlögum. Sé brot
   framið í þágu lögaðila er heimilt að beita stjórnendur lögaðilans
   framangreindum viðurlögum og einnig er heimilt að gera lögaðilanum sekt og
   sviptingu starfsréttinda.
           Tilraun og hlutdeild í brotum á lögum þessum eru refsiverðar eftir
   því sem segir í almennum hegningarlögum.

                                   XI. kafli.

                                Gildistaka o.fl.

                                    24. gr.
           Viðskiptaráðherra fer með framkvæmd laga þessara. Hann getur, að
   fengnum tillögum stjórnar Verðbréfaþingsins, sett nánari ákvæði um
   framkvæmd þeirra.

                                    25. gr.
           Lög þessi öðlast gildi 1. júlí 1993. ...

Ákvæði til bráðabirgða.

        I.

           ...

        II.

           Verðbréf, sem skráð eru á Verðbréfaþingi Íslands við gildistöku
   laga þessara, skulu halda skráningunni án þess að sótt sé um skráningu
   fyrir þau að nýju samkvæmt ákvæðum laganna.

        III.

           Þingaðilar að Verðbréfaþingi Íslands við gildistöku laga þessara
   skulu vera það áfram án þess að sótt sé um aðild skv. 9. gr. laganna, enda
   fullnægi þeir skilyrðum IV. kafla laganna um aðild að þinginu.

        [IV.

           Viðskiptaráðherra skal eftir gildistöku laga þessara skipa nefnd
   sem vinni að heildarendurskoðun laga um Verðbréfaþing Íslands með það að
   meginmarkmiði að afnema einkarétt þess á verðbréfaþingsstarfsemi eigi
   síðar en í árslok 1997.]^1)

   ^1)[9]L. 22/1996, brbákv.

References

   Visible links
   1. http://www.althingi.is/dba-bin/lawformpr.pl?lnr=1993011
   2. file://ekkitil/ekkitil.html?1996022#g1
   3. file://ekkitil/ekkitil.html?1996022#g2
   4. file://ekkitil/ekkitil.html?1996022#g3
   5. file://ekkitil/ekkitil.html?1996022#g4
   6. file://ekkitil/ekkitil.html?1996022#g5
   7. file://ekkitil/ekkitil.html?1996022#g6
   8. file://ekkitil/ekkitil.html?1996022#g7
   9. file://ekkitil/ekkitil.html?1996022#b0
