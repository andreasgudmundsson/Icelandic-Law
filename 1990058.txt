
   --------------------------------------------------------------------------

                                            Lög um launasjóð stórmeistara í skák

                              1990 nr. 58 16. maí

   --------------------------------------------------------------------------

                                     1. gr.
             Stofna skal Launasjóð íslenskra stórmeistara í skák. Fjárveiting
         til sjóðsins skal veitt í fyrsta sinn í fjárlögum fyrir árið 1991 og
                            samsvara árslaunum fimm háskólakennara (lektora).
                Tilgangur sjóðsins er að skapa íslenskum stórmeisturum í skák
    fjárhagslegan grundvöll til að helga sig skáklistinni standi hugur þeirra
                                      til þess, sbr. og ákvæði 2. mgr. 3. gr.
             Þeir, sem njóta launa úr sjóðnum, hafa kennslu- og fræðsluskyldu
         að gegna við Skákskóla Íslands sem nánar er kveðið á um í reglugerð.

                                     2. gr.
            Í fjárlögum ár hvert skal sjóðnum áætluð fjárveiting er jafngildi
           launum háskólakennara (lektora) til þeirra er njóta skulu launa úr
                                           sjóðnum, sbr. 1. og 2. mgr. 3. gr.
             Fjárhæðin skal endurskoðuð ár hvert við undirbúning fjárlaga með
                               tilliti til breytinga á launum háskólakennara.
           Fjárveiting skv. 1. gr. skal í fyrsta sinn veitt í fjárlögum fyrir
                                                                   árið 1991.

                                     3. gr.
           Rétt til greiðslu úr sjóðnum hafa þeir íslenskir skákmeistarar sem
    öðlast hafa alþjóðlegan titil stórmeistara og sýna skákstyrk sinn með því
          að ná stórmeistaraárangri a.m.k. einu sinni á þriggja ára tímabili.
             Ef ekki er kona í hópi stórmeistara skal veita laun hverju sinni
       a.m.k. einni konu er náð hefur afburðaárangri í skák ef slík umsókn um
                                                           laun liggur fyrir.
            Þeir, sem greiðslu hljóta úr sjóðnum, skulu settir eða ráðnir til
        a.m.k. eins árs í senn eða ráðnir með þriggja mánaða uppsagnarfresti.

                                     4. gr.
                       Skákmeistarar, sem njóta launa úr sjóði þessum, skulu:

           a. sinna skákkennslu við Skákskóla Íslands eða fræðslu á vegum
           skólans, sbr. lög um Skákskóla Íslands,
           b. sinna rannsóknum á sviði skáklistar,
           c. tefla fyrir Íslands hönd á skákmótum heima og erlendis.

                                     5. gr.
                 Skákmeistarar, er þiggja laun samkvæmt lögum þessum, teljast
      opinberir starfsmenn með þeim réttindum og skyldum sem því fylgir, sbr.
           lög ^1) um réttindi og skyldur starfsmanna ríkisins, þar með talin
    réttindi til aðildar að lífeyrissjóði starfsmanna ríkisins, enda uppfylli
             þeir að öðru leyti ákvæði [2]3. gr. laga nr. 29/1963, með síðari
                                                                  breytingum.

   ^1)[3]L. 83/1997, 122. gr.

                                     6. gr.
           Stjórn launasjóðsins skal skipuð þremur mönnum sem tilnefndir eru
   til þriggja ára í senn. Menntamálaráðherra skipar tvo, og er annar þeirra
   formaður, en Skáksamband Íslands einn.

                                     7. gr.
           Menntamálaráðherra setur reglugerð um framkvæmd laga þessara þar
   sem m.a. skal kveðið á um vörslu sjóðsins og úthlutanir úr honum.

                                     8. gr.
           Lög þessi öðlast þegar gildi.

References

   Visible links
   1. http://www.althingi.is/dba-bin/lawformpr.pl?lnr=1990058
   2. file://1963029.html
   3. file:///altext/stjt/1997.083.html
