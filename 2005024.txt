
   --------------------------------------------------------------------------

                      Lög um rannsóknarnefnd umferðarslysa

                              2005 nr. 24 21. mars

   --------------------------------------------------------------------------

                 Ferill málsins á Alþingi.   Frumvarp til laga.

Tóku gildi 1. september 2005. Breytt með [1]l. 88/2008 (tóku gildi 1. jan. 2009
 nema brbákv. VII sem tók gildi 21. júní 2008), l. 162/2010 (tóku gildi 1. jan.
               2011) og l. 126/2011 (tóku gildi 30. sept. 2011).

                            I. kafli. Almenn ákvæði.
1. gr. Ákvæði laga þessara taka til slysa og atvika sem tengjast umferð ökutækja
                   og í lögum þessum eru nefnd umferðarslys.
Rannsóknir umferðarslysa samkvæmt lögum þessum skulu ná til rannsókna einstakra
umferðarslysa og til flokka umferðarslysa eða umferðarslysa sem teljast af sama
                                     tagi.
[Ráðherra]^1) skal í reglugerð tilgreina nánar hvað fellur undir umferðarslys í
                                 lögum þessum.
                             ^1)L. 126/2011, 397. gr.
2. gr. Rannsóknir umferðarslysa samkvæmt lögum þessum skulu miða að því að leiða
í ljós orsakir umferðarslyss til að koma í veg fyrir að sams konar umferðarslys
  verði aftur og draga úr afleiðingum sambærilegra slysa og stuðla með því að
                           auknu öryggi í umferðinni.
  Rannsókn umferðarslysa samkvæmt lögum þessum er óháð rannsókn umferðarslysa
                    samkvæmt lögum um meðferð [sakamála].^1)
                            ^1)[2]L. 88/2008, 234. gr.

                  II. kafli. Skipulag umferðarslysarannsókna.
      3. gr. Rannsóknarnefnd umferðarslysa skal starfa sjálfstætt og óháð
                                 stjórnvöldum.
Í rannsóknarnefnd umferðarslysa eiga sæti þrír menn sem [ráðherra]^1) skipar til
 fimm ára í senn og skal einn skipaður formaður. Að öðru leyti skiptir nefndin
          með sér verkum. [Ráðherra]^1) skipar varamenn til sama tíma.
   Allur kostnaður við starfsemi rannsóknarnefndar umferðarslysa greiðist úr
                                  ríkissjóði.
                             ^1)L. 162/2010, 244. gr.
    4. gr. [Ráðherra]^1) skipar nefndinni forstöðumann til fimm ára í senn.
 Forstöðumaður ber ábyrgð á og stjórnar daglegum rekstri nefndarinnar og gætir
   þess að hann sé í samræmi við gildandi lög og reglugerðir á hverjum tíma.
             Forstöðumaður ræður til nefndarinnar annað starfsfólk.
                             ^1)L. 162/2010, 244. gr.
5. gr. Þeir sem skipaðir eru í rannsóknarnefnd umferðarslysa skulu hafa menntun
           eða starfsreynslu á þeim sviðum sem sérstaklega nýtast við
                            umferðarslysarannsóknir.
   Um sérstakt hæfi nefndarmanna fer eftir II. kafla [3]stjórnsýslulaga, nr.
                                    37/1993.
       6. gr. Forstöðumaður rannsóknarnefndar umferðarslysa er jafnframt
  rannsóknarstjóri hennar og stýrir rannsóknarverkefnum á vegum nefndarinnar.
        Rannsóknarnefnd umferðarslysa er heimilt að tilnefna staðgengil
                               rannsóknarstjóra.
 Forstöðumaður skal hafa sérmenntun eða starfsreynslu á sviði umferðarmála eða
                            umferðarslysarannsókna.
    Um sérstakt hæfi forstöðumanns fer eftir því sem segir í 2. mgr. 5. gr.

         III. kafli. Tilkynning um umferðarslys. Framkvæmd rannsóknar.
        7. gr. Verði umferðarslys, sbr. 1. gr., skal vaktstöð samræmdrar
    neyðarsímsvörunar, eða lögreglan, svo fljótt sem verða má koma boðum um
umferðarslysið til rannsóknarstjóra. Rannsóknarstjóri skal tilkynna vaktstöð eða
 lögreglu svo fljótt sem kostur er hvort hann hyggst koma á vettvang slyssins.
8. gr. Rannsóknarstjóri skal hafa óhindraðan aðgang að vettvangi umferðarslyss.
  Rannsóknarnefnd umferðarslysa skal hafa aðgang að vettvangi umferðarslyss í
              samráði við lögreglu fari þar fram lögreglurannsókn.
   Rannsóknarstjóri skal við vettvangsrannsókn hafa rétt til að óska aðstoðar
                                   lögreglu.
  Rannsóknarstjóri skal hafa rétt til skýrslutöku og gagnasöfnunar á vettvangi
                          þegar sérstaklega stendur á.
 Rannsóknarstjóri skal við vettvangsrannsókn hafa samráð við lögreglu rannsaki
                               lögregla vettvang.
  9. gr. Óski rannsóknarstjóri þess á vettvangi skal hvorki hreyfa né flytja á
 brott ökutæki eða hrófla við ummerkjum slyssins uns rannsókn er lokið nema að
svo miklu leyti sem slíkt er talið nauðsynlegt til verndar veigameiri hagsmunum.
 Rannsóknarstjóra er heimilt að taka til vörslu ökutæki eða hluta þess og annað
               ef ætla má að það geti haft þýðingu við rannsókn.
    Rannsóknarnefnd umferðarslysa skal svo fljótt sem verða má láta af hendi
    ökutæki, hluta þess eða annað það sem nefndin hefur tekið í sína vörslu.
      Hafi lögregla tekið ökutæki, hluta þess eða önnur gögn sem tengjast
  umferðarslysi í sínar vörslur á grundvelli laga um meðferð [sakamála]^1) er
rannsóknarstjóra heimilt að krefjast þess að slíkt verði ekki afhent eiganda eða
         lögmætum rétthafa nema að höfðu samráði við rannsóknarstjóra.
                            ^1)[4]L. 88/2008, 234. gr.
  10. gr. Rannsóknarnefnd umferðarslysa er heimilt við rannsókn mála að leita
eftir upplýsingum varðandi ökutæki, ökumenn, farþega, vitni og annað sem kann að
 skipta máli varðandi rannsóknina. Heimild þessi nær til öflunar upplýsinga og
   gagna hjá stjórnvöldum og öðrum, þar á meðal lögreglu, vátryggingafélögum,
læknum og öðru heilbrigðisstarfsfólki. Er þessum aðilum skylt að láta nefndinni
                            slíkar upplýsingar í té.
    Heimild 1. mgr. nær til persónugreinanlegra upplýsinga, þ.m.t. viðkvæmra
    persónuupplýsinga á borð við sjúkra- og krufningarskýrslur, auk annarra
       upplýsinga sem nefndin telur nauðsynlegar í þágu rannsóknar máls.
  Meðferð og vinnsla nefndarinnar á persónuupplýsingum skal vera í samræmi við
       [5]lög um persónuvernd og meðferð persónuupplýsinga, nr. 77/2000.
Rannsóknarstjóra og rannsóknarnefnd umferðarslysa er heimilt að taka skýrslur af
ökumanni, farþegum og hverjum öðrum sem ætla má að kunni að geta veitt vitneskju
                 er stuðli að því að leiða í ljós orsök slyss.
   Rannsóknarstjóra og rannsóknarnefnd umferðarslysa er heimilt að hljóðrita
skýrslur aðila og vitna. Skýrslur aðila og vitna teljast réttar nema gerðar séu
                             athugasemdir við þær.
    Rannsóknarnefnd umferðarslysa getur leitað aðstoðar rannsóknastofnana og
stofnana sem starfa á sviði umferðarmála, innlendra sem erlendra, eftir því sem
 nauðsynlegt er við rannsókn umferðarslyss. Innlendum aðilum er skylt að veita
                            nefndinni þessa aðstoð.
   Rannsóknarnefnd umferðarslysa er heimilt að kalla til starfa með nefndinni
           sérfræðinga á tilteknum sviðum telji hún það nauðsynlegt.
  11. gr. Rannsóknarnefnd umferðarslysa, forstöðumaður, starfslið og aðrir sem
starfa í þágu nefndarinnar skulu virða þagnarskyldu um þau atvik sem þeim verða
  kunn vegna starfa fyrir nefndina. Tekur þetta til hvers konar upplýsinga um
  einkahagi manna og annarra upplýsinga sem leynt eiga að fara vegna lögmætra
 einka- og almannahagsmuna. Þagnarskylda helst þótt látið sé af störfum í þágu
                                 nefndarinnar.
 Um aðgang að rannsóknargögnum og öðrum gögnum fer samkvæmt ákvæðum IV. kafla.

      IV. kafli. Skýrslur um rannsóknir umferðarslysa. Aðgangur að gögnum.
12. gr. Rannsóknarnefnd umferðarslysa skal gefa út og birta skýrslu um störf sín
    ár hvert. Í skýrslunni skal m.a. vera að finna yfirlit yfir helstu störf
 nefndarinnar á yfirstandandi starfsári, tölfræðilegar samantektir auk almennra
                tillagna um öryggisúrbætur á sviði umferðarmála.
    Þegar rannsókn einstaks máls er lokið skv. 1. gr. getur rannsóknarnefnd
  umferðarslysa samið sérstaka skýrslu um niðurstöðu rannsóknarinnar telji hún
 tilefni til. Í skýrslunni skal gerð grein fyrir orsökum eða sennilegum orsökum
auk þess sem þar skulu gerðar tillögur um þær varúðarráðstafanir sem gera má til
     þess að afstýra frekari slysum af sömu eða líkum orsökum eða draga úr
    afleiðingum þeirra. Skal skýrslan gerð opinber svo fljótt sem verða má.
    Rannsóknarnefndin getur beint tilmælum til viðeigandi aðila um úrbætur í
umferðaröryggismálum eftir því sem rannsókn gefur tilefni til og skulu þeir sem
 tillögum er beint til taka tilhlýðilegt tillit til tilmælanna ef kostur er og
hrinda þeim í framkvæmd ef við á. Rannsóknarnefndin getur að liðnum sex mánuðum
  frá því að tilmæli voru gefin út krafist upplýsinga um hvernig brugðist hafi
                             verið við tilmælunum.
 Við skýrslugerð samkvæmt ákvæði þessu skal rannsóknarnefnd umferðarslysa gefa
aðilum þeim sem sérlega ríkra hagsmuna hafa að gæta að mati nefndarinnar kost á,
 með þeim hætti sem rannsóknarnefnd umferðarslysa ákveður hverju sinni, að tjá
  sig um drög að skýrslu nefndarinnar innan tilskilins frests, enda liggi ekki
     fyrir í gögnum málsins afstaða þeirra og rök fyrir henni eða slíkt sé
                              augljóslega óþarft.
 Rannsóknarnefnd umferðarslysa skal fella úr skýrslum sínum um einstök mál skv.
 2. mgr. beina tilvísun til trúnaðargagna sem hún aflar í tengslum við rannsókn
máls, svo og gagna sem aflað hefur verið hjá lögreglu, sé rannsókn [sakamáls]^1)
   ekki lokið nema að því leyti sem óhjákvæmilegt er talið vegna greiningar á
  orsökum umferðarslyss. Nöfn aðila er tengjast umferðarslysi skulu jafnframt
                         afmáð úr skýrslu nefndarinnar.
 Í skýrslum rannsóknarnefndar umferðarslysa skal ekki leitast við að skipta sök
                                  eða ábyrgð.
                            ^1)[6]L. 88/2008, 234. gr.
      13. gr. Óheimilt er rannsóknarnefnd umferðarslysa að veita aðgang að
  trúnaðargögnum þeim sem nefndin aflar í tengslum við rannsókn einstakra mála
nema að því marki sem slíkt reynist nauðsynlegt vegna umsagna aðila um skýrslur
       rannsóknarnefndar umferðarslysa. Eru slík gögn undanþegin ákvæðum
                        [7]upplýsingalaga, nr. 50/1996.
Til trúnaðargagna í skilningi 1. mgr. teljast m.a. heilsufarslegar upplýsingar,
álitsgerðir sem aflað hefur verið í tengslum við rannsókn máls og skýrslur vitna
                               og annarra aðila.
   Umsagnaraðilar og þeir sem starfa í þeirra þágu, sbr. 12. gr., skulu virða
  þagnarskyldu um hvaðeina það sem þeim verður kunnugt vegna aðgangs að gögnum
  samkvæmt ákvæði þessu. Er umsagnaraðilum óheimilt að veita öðrum en þeim sem
  starfa í þeirra þágu við að veita umsögn upplýsingar um eða aðgang að slíkum
                                    gögnum.
  14. gr. Skýrslum rannsóknarnefndar umferðarslysa um rannsókn einstakra slysa
              skal ekki beitt sem sönnunargögnum í [sakamálum].^1)
                            ^1)[8]L. 88/2008, 234. gr.

                       V. kafli. Endurupptaka mála o.fl.
  15. gr. Rannsóknarnefnd umferðarslysa getur endurupptekið mál þótt rannsókn
nefndarinnar sé lokið, sbr. 12. gr., ef fram koma ný og mikilvæg gögn að hennar
                                     mati.
     Þegar sérstaklega stendur á getur [ráðherra]^1) falið rannsóknarnefnd
  umferðarslysa að rannsaka nánar tiltekið umferðarslys eða sérstök atriði sem
 tengjast umferðarslysi ef ný gögn eða upplýsingar koma fram eftir að rannsókn
                        rannsóknarnefndarinnar er lokið.
                             ^1)L. 162/2010, 244. gr.

                   VI. kafli. Reglugerðarheimild. Gildistaka.
 16. gr. [Ráðherra]^1) setur í reglugerð^2) nánari fyrirmæli um framkvæmd laga
  þessara, þar á meðal um skilgreiningu umferðarslysa skv. 1. gr., meðferð og
 vörslu málsgagna, persónuskilríki með upplýsingum um réttarstöðu nefndarmanna,
     rannsóknarstjóra og annarra starfsmanna og heimildir þeirra í störfum,
 nauðsynlegan útbúnað, tæki og þjálfun nefndarinnar til vettvangsrannsókna, um
 fyrirkomulag á birtingu skýrslna nefndarinnar og aðra þætti málsmeðferðar hjá
                                   nefndinni.
                     ^1)L. 162/2010, 244. gr. ^2)Rg. 702/2005.
                17. gr. Lög þessi taka gildi 1. september 2005.
   Ákvæði til bráðabirgða. Skipunartíma rannsóknarnefndar umferðarslysa skv.
  [9]115. gr. a umferðarlaga, nr. 50/1987, lýkur við gildistöku laga þessara.

References

   Visible links
   1. file://2008088.html
   2. file://2008088.html#g234
   3. file://1993037.html
   4. file://2008088.html#g234
   5. file://2000077.html
   6. file://2008088.html#g234
   7. file://1996050.html
   8. file://2008088.html#g234
   9. file://1987050.html#g115a
