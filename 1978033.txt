
   --------------------------------------------------------------------------

                                                 Lög um sáttastörf í vinnudeilum

                              1978 nr. 33 16. maí

   --------------------------------------------------------------------------

                                     1. gr.
         Félagsmálaráðherra skipar ríkissáttasemjara til fjögurra ára í senn.
             Hann skal vera íslenskur ríkisborgari, fjár síns ráðandi og hafa
     óflekkað mannorð. Þess skal gætt, að afstaða hans sé slík, að telja megi
                           hann óvilhallan í málum launþega og vinnuveitenda.
          Félagsmálaráðherra skipar einnig vararíkissáttasemjara til fjögurra
       ára í senn og skal hann fullnægja sömu skilyrðum og ríkissáttasemjari.
        Vararíkissáttasemjari tekur við störfum ríkissáttasemjara, þegar hann
                 er forfallaður, og er honum til aðstoðar, þegar þörf krefur.
           Ríkissáttasemjari getur skipað aðstoðarsáttasemjara til að aðstoða
           sig við lausn vinnudeilu, eða vinna sjálfstætt að lausn einstakrar
                          vinnudeilu. Það er borgaraleg skylda að taka að sér
          aðstoðarsáttasemjarastarf, en undanþegnir henni eru þó ráðherrar og
                                                          hæstaréttardómarar.
         Vararíkissáttasemjari og aðstoðarsáttasemjarar hafa réttindi og bera
                        skyldur ríkissáttasemjara, þegar þeir eru að störfum.
         Laun ríkissáttasemjara skulu ákveðin á sama hátt og laun ráðherra og
                hæstaréttardómara. Félagsmálaráðherra ákveður hins vegar laun
                               vararíkissáttasemjara og aðstoðarsáttasemjara.

                                     2. gr.
           Ríkissáttasemjari skal hafa skrifstofu í Reykjavík. Hann ræður sér
         starfslið í samræmi við [2]lög nr. 97/1974, um eftirlit með ráðningu
                                  starfsmanna og húsnæðismálum ríkisstofnana.

                                     3. gr.
         Ef sýnt þykir, að vinnudeila hafi mjög alvarlegar afleiðingar, getur
    ríkisstjórnin skipað sérstaka sáttanefnd til að vinna að lausn deilunnar.
    Skal samráð haft við ríkissáttasemjara og deiluaðilja, áður en sáttanefnd
                    er skipuð. Sáttanefndarmenn hafa réttindi og bera skyldur
                                ríkissáttasemjara, meðan þeir eru að störfum.
                         Félagsmálaráðherra ákveður þóknun sáttanefndarmanna.

                                     4. gr.
           Ríkissáttasemjari skal hafa með höndum sáttastörf í vinnudeilum og
        önnur þau störf, sem honum eru falin með lögum þessum og öðrum lögum.
                  Hann skal fylgjast með ástandi og horfum í atvinnulífi og á
         vinnumarkaði um allt land. Sérstaklega skal hann gefa gaum öllu, sem
                 gerist í kjaramálum, einkum því sem gæti valdið vinnudeilum.
          Samtökum launþega, vinnuveitenda, og ófélagsbundnum vinnuveitendum,
                    sem sjálfir semja um kjör starfsmanna sinna, ber að senda
        ríkissáttasemjara samrit allra kjarasamninga, jafnskjótt og þeir hafa
                   verið undirritaðir, svo og allar síðari breytingar á þeim.
          Sömu aðiljar skulu senda ríkissáttasemjara allar kaupgjaldsskrár og
                                                  önnur ákvæði um starfskjör.
               Aðiljum þeim, sem ræðir um í 3. mgr., er einnig skylt að senda
   ríkissáttasemjara samrit af uppsögn kjarasamninga og kröfugerð, jafnskjótt
                                                      og send eru gagnaðilja.

                                     5. gr.
        Samningsaðiljum er skylt að gefa ríkissáttasemjara kost á að fylgjast
            með vinnudeilu og samningaumleitunum, hvenær sem hann óskar þess.
            Ríkissáttasemjara er ávallt heimilt að taka í sínar hendur stjórn
                               samningaviðræðna, ef hann telur það heppilegt.
        Ef slitnar upp úr samningaviðræðum aðilja eða annar hvor þeirra telur
      vonlítið um árangur af frekari samningaumleitunum, getur hvor þeirra um
       sig eða báðir sameiginlega vísað deilunni til ríkissáttasemjara. Þegar
     ríkissáttasemjari hefur fengið tilkynningu þess efnis, er honum skylt að
   kveðja aðilja eða umboðsmenn þeirra til fundar svo skjótt sem kostur er og
         halda síðan áfram sáttaumleitunum, meðan von er til þess að þær beri
                                                                     árangur.
              Ef tilkynning berst um vinnustöðvun samkvæmt [3]16. gr. laga um
       stéttarfélög og vinnudeilur nr. 80/1938, er ríkissáttasemjara skylt að
      kveðja deiluaðilja þegar í stað til samningaviðræðna, þótt þeir hafi þá
                                                ekki vísað deilunni til hans.
           Samningsaðiljum er skylt að sækja eða láta sækja samningafund, sem
                                                  sáttasemjari kveður þá til.

                                     6. gr.
                                    Sáttafundi skal halda fyrir luktum dyrum.
         Á sáttafundi skal leggja fram eftirrit þeirra skjala, sem farið hafa
     milli aðilja í deilunni, enda hafi þau ekki verið send ríkissáttasemjara
                                                                        áður.
           Bannað er að skýra frá eða leiða vitni um umræður á sáttafundum og
      tillögur, sem fram kunna að hafa verið bornar, nema með samþykki beggja
                                                              samningsaðilja.

                                     7. gr.
                Sáttasemjari getur krafið aðilja að vinnudeilu um hverjar þær
              skýrslur og skýringar, sem hann telur nauðsynlegar til að leysa
              vinnudeilur. Hann getur krafið allar opinberar stofnanir um þær
       upplýsingar og skýrslur, sem hann telur þörf á. Með öll slík gögn skal
                                       fara sem trúnaðarmál ef þess er óskað.

                                     8. gr.
               Ef samningaumleitanir sáttasemjara bera ekki árangur, er honum
               heimilt að leggja fram miðlunartillögu til lausnar vinnudeilu.
        Miðlunartillögu skal leggja fyrir félög eða félagasambönd launþega og
       vinnuveitenda eða einstakan vinnuveitanda, eigi hann í vinnudeilu, til
      samþykkis eða synjunar. Sáttasemjara ber að ráðgast við samninganefndir
                               aðilja, áður en hann ber fram miðlunartillögu.

                                     9. gr.
         Sáttasemjari ákveður í samráði við samninganefndir aðilja, hvenær og
                                     hvernig atkvæðagreiðsla skuli fram fara.
            Ef ágreiningur snertir aðeins ákveðna deild eða starfsgrein innan
    félags eða félagasambands, getur sáttasemjari ákveðið, að atkvæðagreiðsla
                       taki eingöngu til deildarinnar eða starfsgreinarinnar.
          Ef tvö eða fleiri félög eða félagasambönd eiga saman í deilu, getur
                   sáttasemjari í samráði við samninganefndir borið fram eina
    miðlunartillögu, er taki til fleiri en eins deiluaðilja eða þeirra allra.
   Atkvæðagreiðsla og talning atkvæða fer þá fram í sameiningu hjá öllum þeim
   félögum eða samböndum, sem miðlunartillaga nær til, þannig að sameiginlegt
                           atkvæðamagn ræður úrslitum um samþykkt eða synjun.
                    Sáttasemjara er einnig heimilt að efna til sameiginlegrar
    atkvæðagreiðslu, þótt hann beri fram fleiri en eina miðlunartillögu, enda
           sé það gert samtímis. Gilda þá reglur 3. mgr. eftir því sem við á.
                              Atkvæðagreiðsla skal vera skrifleg og leynileg.

                                    10. gr.
           Miðlunartillaga skal borin undir atkvæði eins og sáttasemjari gekk
                              frá henni og henni svarað játandi eða neitandi.
         Aðiljar skulu eftir því sem við verður komið sjá um að atkvæðisbærir
             félagsmenn geti kynnt sér miðlunartillögu í heild. Eigi má birta
           miðlunartillögu öðrum en þeim, sem hlut eiga að máli, án samþykkis
                     sáttasemjara, fyrr en greidd hafa verið atkvæði um hana.

                                    11. gr.
             Jafnskjótt og atkvæðagreiðslu er lokið skulu atkvæði og kjörgögn
   afhent sáttasemjara. Talning atkvæða fer fram undir stjórn sáttasemjara og
          er hverjum aðilja heimilt að hafa umboðsmann viðstaddan talninguna.

                                    12. gr.
        Miðlunartillaga telst felld, ef minnst 50% af greiddum atkvæðum eru á
        móti henni, enda hafi minnst 35% atkvæðisbærra manna eða meira greitt
         atkvæði. Á móti hverjum einum af hundraði, sem tala greiddra atkvæða
          lækkar niður fyrir 35%, þarf mótatkvæðafjöldinn að hækka um einn af
       hundraði til að fella tillöguna. Ef ekki hafa a.m.k. 20% atkvæðisbærra
      manna greitt atkvæði, telst tillagan samþykkt. Þeir, sem vegna fjarveru
     eða veikinda sannanlega eru útilokaðir frá að neyta atkvæðisréttar síns,
                                 teljast ekki atkvæðisbærir í þessu sambandi.

                                    13. gr.
         Sáttasemjarar geta borið fram miðlunartillögu eins oft og þeim þurfa
                                                                       þykir.

                                    14. gr.
              Ef sáttatilraunum í mikilvægri deilu er hætt án árangurs, getur
         ríkissáttasemjari birt skýrslu um málið á þann hátt, sem hann álítur
            heppilegast til þess að almenningur fái rétta hugmynd um deiluna.

                                    15. gr.
        Ef annar hvor aðili vill samþykkja miðlunartillögu sáttasemjara eftir
      að sáttaumleitun hefur verið hætt án árangurs, sendir hann sáttasemjara
        yfirlýsingu um það. Sáttasemjara ber þegar að láta gagnaðilja vita um
            yfirlýsinguna. Vilji hann einnig fallast á miðlunartillöguna, sér
                 sáttasemjari um, að aðiljar gangi frá samningum sín á milli.

                                    16. gr.
          Nú hafa sáttaumleitanir sáttasemjara hætt án árangurs, og ber honum
     þá að hefja þær á ný, ef annar hvor aðili óskar þess, eða hann telur það
     heppilegt. Þó ber honum ætíð að gera tilraun til sátta með aðiljum innan
          14 sólarhringa frá því hann hætti seinustu samningatilraunum sínum.

                                    17. gr.
              Sáttasemjarar skulu halda gerðabækur og skrá þar hvar og hvenær
          sáttafundir eru haldnir, nafn sáttasemjara og viðstaddra aðilja eða
   fulltrúa þeirra. Geta skal framlagðra skjala og þess hins helsta, sem fram
                                                                         fer.

                                    18. gr.
        Ríkissáttasemjari skal senda félagsmálaráðherra skýrslur um störf sín
       samkvæmt lögum þessum svo oft sem þurfa þykir og ekki sjaldnar en einu
                                                                 sinni á ári.

                                    19. gr.
                                     Lög þessi öðlast gildi 1. júní 1978. ...

                            Ákvæði til bráðabirgða.
                                                                          ...

References

   Visible links
   1. http://www.althingi.is/dba-bin/lawformpr.pl?lnr=1978033
   2. file://1974097.html
   3. file://1938080.html#g16
