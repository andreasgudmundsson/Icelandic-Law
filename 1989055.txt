
   --------------------------------------------------------------------------

     Lög um heimild fyrir ríkisstjórnina til þess að staðfesta samninga um
     réttarstöðu skrifstofu ráðherranefndar Norðurlanda og stjórnarnefndar
             Norðurlandaráðs og um réttarstöðu samnorrænna stofnana

                              1989 nr. 55 22. maí

   --------------------------------------------------------------------------

                 Ferill málsins á Alþingi.   Frumvarp til laga.

                           Tóku gildi 14. júní 1989.
  1. gr. Ríkisstjórninni er heimilt að staðfesta fyrir Íslands hönd samning um
     réttarstöðu skrifstofu ráðherranefndar Norðurlanda og stjórnarnefndar
Norðurlandaráðs, ásamt viðbótarsamningi við samninginn, sem undirritaðir voru í
     Ósló 13. maí 1987^1) og samning um réttarstöðu samnorrænna stofnana og
   starfsfólks þeirra sem undirritaður var í Stokkhólmi 9. desember 1988.^2)
            Samningarnir eru birtir sem fylgiskjöl með lögum þessum.
            ^1)Sbr. augl. C 12/1989. ^2)Sbr. augl. C 7/1989 og 20/1989.
 2. gr. Er samningar þeir, sem um er rætt í 1. gr., hafa öðlast gildi að því er
       Ísland varðar skulu ákvæði þeirra hafa lagagildi hér á landi. ...
                      3. gr. Lög þessi öðlast þegar gildi.

                                 Fylgiskjal I.
       Samningur um réttarstöðu skrifstofu ráðherranefndar Norðurlanda og
                        stjórnarnefndar Norðurlandaráðs.
         Ríkisstjórnir Danmerkur, Finnlands, Íslands, Noregs og Svíþjóðar,
                   sem eru sammála um að efla norrænt samstarf,
        sem hafa í því augnamiði komið á fót skrifstofu fyrir ráðherranefnd
                          Norðurlanda í Kaupmannahöfn,
    sem gera sér ljóst að stjórnarnefnd Norðurlandaráðs hefur í samræmi við 54.
gr. samstarfssamnings Norðurlanda frá 1962 (Helsingforssamningsins) komið á fót
                            skrifstofu í Stokkhólmi,
       sem æskja þess að ákveða réttarstöðu þessara skrifstofa ásamt skyldum
                                   málefnum,
                        hafa orðið sammála um eftirfarandi:
                            Gildissvið samningsins.
 1. gr. Samningur þessi gildir fyrir skrifstofu ráðherranefndar Norðurlanda og
                  skrifstofu stjórnarnefndar Norðurlandaráðs.
                           Réttarstaða skrifstofanna.
 2. gr. Hvor skrifstofa um sig er sjálfstæður réttaraðili með sömu lögaðild og
 aðrir lögaðilar í landinu þar sem hún er staðsett. Þannig geta þær eignast og
látið af hendi fasteignir og lausafjármuni og verið málsaðilar fyrir dómstólum.
   Aðalritarinn eða sá eða þeir sem hann tilnefnir skal koma fram fyrir hönd
 skrifstofu ráðherranefndar Norðurlanda. Ritari stjórnarnefndarinnar eða sá eða
  þeir sem hann tilnefnir skal koma fram fyrir hönd skrifstofu stjórnarnefndar
                                Norðurlandaráðs.
                           Friðhelgi og sérréttindi.
3. gr. Fasteignir skrifstofanna og aðrar eignir eru undanþegnar hvers kyns aðför
 stjórnvalda og dómstóla, nema með beinu leyfi ráðherranefndar Norðurlanda eða
                 stjórnarnefndar Norðurlandaráðs hverju sinni.
  4. gr. Húsnæði skrifstofanna, skjalageymslur og öll skjöl í þeirri eigu eða
                 vörslu skulu vera friðhelg, hvar sem þau eru.
 Varðandi birtingu slíkra skjala gilda þær reglur sem ráðherranefnd Norðurlanda
         eða stjórnarnefnd Norðurlandaráðs, eftir því sem við á, setur.
   5. gr. Bréfaskriftir skrifstofanna og aðrar opinberar tilkynningar má ekki
  ritskoða og hvað varðar meðferð þeirra skulu þær jafnsettar pósti sendiráða.
6. gr. Skrifstofurnar, tekjur þeirra og eignir sem notaðar eru við starfsemina,
                skulu vera undanþegnar allri beinni skattheimtu.
Skrifstofurnar skulu einnig vera undanþegnar öllum tollgjöldum og öðrum gjöldum
    með sömu áhrif af hlutum sem eru fluttir inn eða út vegna starfseminnar.
   Ákvæðin í 1. og 2. mgr. eiga ekki við um skatta eða gjöld sem aðeins varða
                        greiðslu fyrir veitta þjónustu.
 Að öðru leyti gilda fyrir hvora skrifstofu um sig sömu skatta- og gjaldareglur
              og fyrir sendiráð í landinu þar sem hún er staðsett.
    7. gr. Ekki er hægt að krefjast skatta af launum og öðrum hlunnindum sem
 skrifstofurnar greiða starfsliði sínu í föstum stöðum. Þetta gildir einnig um
greiðslur sem hafa sömu áhrif og beinir skattar. Skrifstofunum ber skylda til að
   senda viðkomandi stjórnvöldum samningslandanna skrá yfir það starfslið sem
                            heyrir undir þennan lið.
 Ráðherranefnd Norðurlanda eða stjórnarnefnd Norðurlandaráðs, eftir því sem við
 á, setur reglur um skyldur þess starfsliðs sem um getur í 1. mgr. til þess að
             greiða gjald til skrifstofanna í staðinn fyrir skatt.
 Ráðherranefnd Norðurlanda eða stjórnarnefnd Norðurlandaráðs, eftir því sem við
                              á, ákveður gjaldið.
  Viðurkenndan frádrátt, sem notaður er við ákvörðun stofns vegna útreiknings
 gjalds samkvæmt reglum þessa samnings, má ekki jafnframt nota sem frádrátt við
                           skattlagningu innanlands.
  Stjórnvöldum samningslandanna er heimilt að hafa hliðsjón af launum og öðrum
 hlunnindum starfsliðs þess sem um getur í 1. mgr. við útreikning á skatti sem
samkvæmt löggjöf landsins, samanber tvísköttunarsamning Norðurlanda, er lagður á
                   tekjur frá öðrum aðilum en skrifstofunum.
   8. gr. Starfslið skrifstofanna og þeir í fjölskyldum þess, sem teljast til
   heimilisfólks, skulu í starfslandinu vera undanþegin tollum og gjöldum af
  eignum, þar á meðal ökutækjum, sem ætlaðar eru til persónulegra nota og það
                 hefur með sér vegna starfsins í skrifstofunum.
 9. gr. Eignir, sem fluttar eru inn toll- og gjaldfrítt skv. 6. eða 8. gr., má
 aðeins framselja í landinu, þar sem þær hafa notið toll- og gjaldfríðinda, með
         þeim skilyrðum sem viðurkennd eru af stjórnvöldum þess lands.
                           Réttarstaða starfsliðsins.
 10. gr. Ráðherranefnd Norðurlanda eða stjórnarnefnd Norðurlandaráðs, eftir því
 sem við á, ákveður starfsskipulag og launa- og starfsskilyrði fyrir starfslið
                                 skrifstofanna.
       11. gr. Hver samningsaðili skuldbindur sig til að veita fastráðnum
 ríkisstarfsmanni, sem á að gegna tímabundnu starfi í skrifstofunum, leyfi frá
 störfum þann tíma sem ráðningin stendur og að reikna starfstímann þar eins og
                      starf innt af hendi í heimalandinu.
       Tímabundið starf merkir ráðningu sem ekki varir lengur en átta ár.
  12. gr. Hvert starfsland skuldbindur sig til að láta starfslið skrifstofanna
  njóta góðs af ríkislífeyrissjóði í starfslandinu samkvæmt sömu skilyrðum og
 gilda fyrir samsvarandi stöður í ríkisþjónustu í starfslandinu, svo fremi sem
          annað er ekki ákveðið með samningi við einstaka starfsmenn.
   Samningur, sem er eða kann að verða gerður milli Norðurlanda um samræmingu
      réttinda sem aflað hefur verið í ríkislífeyrissjóði eða samsvarandi
    lífeyrissjóði, skal einnig gilda fyrir starfslið skrifstofanna sem hefur
lífeyrissjóðsréttindi í þeim Norðurlandanna sem hafa gerst aðilar að samningnum.
     Um réttindi starfsliðsins til tryggingagreiðslna fer samkvæmt samningi
               Norðurlanda frá 5. mars 1981 um félagslegt öryggi.
        13. gr. Um réttindi starfsliðsins gildir að öðru leyti það sem í
    ráðningarsamningi segir eða ráðherranefnd Norðurlanda eða stjórnarnefnd
                 Norðurlandaráðs, eftir því sem við á, ákveður.
    14. gr. Deilur um túlkun eða notkun ráðningarsamnings skulu útkljáðar af
                                  sáttanefnd.
             Sáttanefnd skal skipa ef annar deiluaðila krefst þess.
  Sáttanefndin skal skipuð þremur mönnum og tilnefna deiluaðilar sinn manninn
        hvor, sem í sameiningu tilnefna hinn þriðja sem verður formaður
                               sáttanefndarinnar.
 Ef deiluaðilar verða ekki ásáttir um tilnefningu þriðja manns skal fara þess á
leit við formann þess dómstóls í starfslandinu, sem fer með vinnudeilur, að hann
                             tilnefni þriðja mann.
 Úrskurður sáttanefndar skal vera skriflegur og undirritaður af nefndarmönnum.
                 Sáttanefndin ákveður sjálf starfsreglur sínar.
 Ráðherranefnd Norðurlanda eða stjórnarnefnd Norðurlandaráðs, eftir því sem við
        á, ákveður þóknun sáttanefndar eftir tillögu frá sáttanefndinni.
      Sáttanefndin ákveður skiptingu kostnaðar hvors deiluaðila um sig af
                               sáttameðferðinni.
                                  Lokaákvæði.
     15. gr. Samningur þessi öðlast gildi 30 dögum eftir þann dag er allir
  samningsaðilar hafa tilkynnt norska utanríkisráðuneytinu að hann hafi verið
                                  samþykktur.
  Norska utanríkisráðuneytið tilkynnir öðrum samningsaðilum um móttöku þessara
            tilkynninga og um þann dag er samningurinn öðlast gildi.
16. gr. Samningsaðili getur sagt samningnum upp með skriflegri tilkynningu þess
efnis til norska utanríkisráðuneytisins sem tilkynnir þá öðrum samningsaðilum um
                móttöku slíkrar tilkynningar og um efni hennar.
 Uppsögn tekur aðeins til þess aðila sem að uppsögninni stendur og tekur gildi
sex mánuðum eftir að norska utanríkisráðuneytinu barst tilkynning um uppsögnina.
17. gr. Frumrit samnings þessa skal varðveitt í norska utanríkisráðuneytinu sem
               sendir öðrum samningsaðilum staðfest afrit af því.

    Viðbótarsamningur við samning um réttarstöðu skrifstofu ráðherranefndar
                Norðurlanda og stjórnarnefndar Norðurlandaráðs.
         Ríkisstjórnir Danmerkur, Finnlands, Íslands, Noregs og Svíþjóðar,
       sem hafa í dag gert samning um réttarstöðu skrifstofu ráðherranefndar
                Norðurlanda og stjórnarnefndar Norðurlandaráðs,
                        hafa orðið sammála um eftirfarandi:
  1. gr. Samningsaðilar munu við mat í sambandi við starfstíma í ríkisþjónustu
telja ráðningartíma á skrifstofunum til sérstakrar starfshæfni, þannig að löndin
 geti nýtt sér til hins ýtrasta þá innsýn í og reynslu af norrænni samvinnu sem
         starfsmennirnir öðlast við að gegna störfum hjá skrifstofunum.
 Samningsaðilar eru sammála um að mæla með því við aðra vinnuveitendur að þeir
  veiti starfsmönnum leyfi til að starfa við skrifstofurnar með sömu kjörum og
              ríkisstarfsmenn í samræmi við réttarstöðusamninginn.
Samningsaðilar munu veita þeim starfsmönnum, sem lokið hafa starfi hjá norrænni
skrifstofu, aðstoð, innan ramma gildandi lagareglna og stjórnvaldsákvæða, við að
            fá starf hjá ríkinu eða öðrum aðilum í heimalandi sínu.
    2. gr. Samningur þessi öðlast gildi sama dag og samningur um réttarstöðu
skrifstofu ráðherranefndar Norðurlanda og stjórnarnefndar Norðurlandaráðs tekur
                                     gildi.
         3. gr. Frumrit viðbótarsamnings þessa skal varðveitt í norska
  utanríkisráðuneytinu sem sendir öðrum samningsaðilum staðfest afrit af því.
    4. gr. Þessum viðbótarsamningi má segja upp í samræmi við ákvæði 16. gr.
       samnings um réttarstöðu skrifstofu ráðherranefndar Norðurlanda og
       stjórnarnefndar Norðurlandaráðs. Verði samningnum sagt upp fellur
                  viðbótarsamningur þessi sjálfkrafa úr gildi.

                                 Fylgiskjal II.
     Samningur milli Danmerkur, Finnlands, Íslands, Noregs og Svíþjóðar um
            réttarstöðu samnorrænna stofnana og starfsfólks þeirra.
     Ríkisstjórnir Danmerkur, Finnlands, Íslands, Noregs og Svíþjóðar, sem eru
                      sammála um að efla norrænt samstarf,
    sem gera sér ljóst að norræna ráðherranefndin hefur komið á fót, sem lið í
þessu samstarfi, opinberum samnorrænum stofnunum með norrænu starfsliði og gera
       ráð fyrir að slíkar stofnanir verði settar á stofn í framtíðinni,
   sem æskja þess að setja sameiginlegar reglur um réttarstöðu þessara stofnana,
          þar á meðal um launa- og starfsskilyrði starfsfólks þeirra,
                       hafa komið sér saman um eftirfarandi:
1. gr. Sérhver samnorræn stofnun, sem norræna ráðherranefndin hefur komið á fót
og fjármagnað, er sjálfstæður réttaraðili með sömu lögaðild og aðrir lögaðilar í
 landinu þar sem hún hefur aðsetur. Hún getur þannig eignast og látið af hendi
        fasteignir og lausafjármuni og verið málsaðili fyrir dómstólum.
    2. gr. Til starfa við samnorrænar stofnanir eru ráðnir ríkisborgarar frá
     Norðurlöndum. Ráðherranefnd Norðurlanda getur einnig heimilað ráðningu
                         ríkisborgara frá öðrum löndum.
      Við ráðningu starfsfólks til einstakra stofnana skal reynt að skipta
    ábyrgðarstöðum réttlátlega á milli ríkisborgara frá öllum Norðurlöndum.
    3. gr. Ráðherranefndin eða sá, sem hún tilnefnir, ákveður erindisbréf og
 starfsreglur fyrir starfsfólk við samnorrænar stofnanir. Í starfsreglunum skal
   koma fram hvaða aðili eða aðilar bera ábyrgð á ráðningu starfsfólks fyrir
                                  stofnunina.
     Áður en erindisbréf eða starfsreglur verða samþykktar skal viðkomandi
            stéttarfélögum gefinn kostur á að láta í ljós álit sitt.
 4. gr. Hver samningsaðili skuldbindur sig til að reikna starfstímann í stofnun
     eins og opinbert starf sem innt er af hendi í heimalandinu. Fastráðnir
  ríkisstarfsmenn, sem fá tímabundið starf við stofnun, fá leyfi frá störfum í
                        þann tíma sem ráðningin stendur.
       Tímabundið starf merkir ráðningu sem ekki varir lengur en átta ár.
  5. gr. Ráðning að samnorrænni stofnun skal framkvæmd með skriflegum samningi
  milli ráðherranefndarinnar eða þess sem hún ákveður annars vegar og þess sem
ráðinn er hins vegar. Hafi ráðherranefndin ekki samþykkt annað skal samningurinn
gerður á grundvelli heildarsamningsins sem ráðherranefndin hefur þegar staðfest.
    Ráðherranefndin ákveður launa- og starfsskilyrði starfsfólks samnorrænna
   stofnana. Almenn starfsskilyrði, sem fyrrgreind ákvæði taka ekki til, eru
    ákveðin eða breytt að undangengnum samningaviðræðum milli þess opinbera
       stjórnvalds sem fer með vinnuveitendamál varðandi almenn launa- og
 starfsskilyrði ríkisstarfsmanna í því landi þar sem stofnunin hefur aðsetur og
fulltrúa viðkomandi stéttarfélaga. Áður en slíkar samningaviðræður hefjast skal
             norræna launa- og starfsmannanefndin taka málið fyrir.
 6. gr. Hvert starfsland skuldbindur sig til að láta starfsfólk við samnorrænar
  stofnanir njóta góðs af lífeyrissjóði ríkisins í starfslandinu samkvæmt sömu
skilyrðum og gilda fyrir samsvarandi stöður í ríkisþjónustu í starfslandinu, sé
            annað ekki ákveðið með samningi við einstaka starfsmenn.
   Samningur sem er eða kann að verða gerður milli Norðurlanda um samræmingu
    réttinda sem aflað hefur verið í lífeyrissjóði ríkisins eða samsvarandi
lífeyrissjóði skal einnig gilda fyrir starfsfólk samnorrænna stofnana sem hefur
  lífeyrisréttindi í þeim Norðurlandanna sem hafa gerst aðilar að samningnum.
    7. gr. Deilur um túlkun eða notkun ráðningarsamnings skulu útkljáðar af
                sáttanefnd, komi aðilar sér ekki saman um annað.
Sáttanefnd skal skipa ef annar deiluaðila krefst þess. Sáttanefndin skal skipuð
þremur mönnum. Deiluaðilar tilnefna hvor sinn manninn sem í sameiningu tilnefna
   hinn þriðja sem verður formaður sáttanefndarinnar. Ef sáttanefndarmenn sem
  tilnefndir eru af deiluaðilum verða ekki ásáttir um tilnefningu þriðja manns
  skal fara þess á leit við formann þess dómstóls í starfslandinu, sem fer með
                   vinnudeilur, að hann tilnefni þriðja mann.
 Úrskurður sáttanefndar skal vera skriflegur og undirritaður af nefndarmönnum.
          Sáttanefndin ákveður sjálf starfsreglur sínar að öðru leyti.
     Norræna ráðherranefndin ákveður þóknun sáttanefndar eftir tillögu frá
                                sáttanefndinni.
 Sáttanefndin ákveður skiptingu kostnaðar af sáttameðferðinni milli deiluaðila.
    8. gr. Ráðherranefndin getur ákveðið að samningurinn gildi einnig fyrir
stofnanir sem ekki eru fjármagnaðar af norrænu fjárlögunum en eru fjármagnaðar á
                       annan samnorrænan opinberan hátt.
Ráðherranefndin getur ákveðið að ákvæðin í þessum samningi verði aðeins notuð að
                           hluta við ákveðna stofnun.
      9. gr. Samningur þessi öðlast gildi 30 dögum eftir þann dag er allir
  samningsaðilar hafa tilkynnt norska utanríkisráðuneytinu að hann hafi verið
                                  samþykktur.
  Norska utanríkisráðuneytið tilkynnir öðrum samningsaðilum um móttöku þessara
            tilkynninga og um þann dag er samningurinn öðlast gildi.
10. gr. Samningsaðili getur sagt samningnum upp með skriflegri tilkynningu þess
efnis til norska utanríkisráðuneytisins sem tilkynnir þá öðrum samningsaðilum um
                móttöku slíkrar tilkynningar og um efni hennar.
 Uppsögn tekur aðeins til þess aðila sem að uppsögninni stendur og tekur gildi
sex mánuðum eftir að norska utanríkisráðuneytinu barst tilkynning um uppsögnina.
11. gr. Frumrit samnings þessa skal varðveitt í norska utanríkisráðuneytinu sem
               sendir öðrum samningsaðilum staðfest afrit af því.
