
   --------------------------------------------------------------------------

                         Lög um Þjóðskjalasafn Íslands

                              1985 nr. 66 27. júní

   --------------------------------------------------------------------------

 Tóku gildi 11. júlí 1985. Breytt með [2]l. 108/1988 (tóku gildi 1. jan. 1989),
[3]l. 71/1994 (tóku gildi 30. maí 1994), [4]l. 50/1996 (tóku gildi 1. jan. 1997)
                  og [5]l. 83/1997 (tóku gildi 6. júní 1997).

1. gr. Þjóðskjalasafn Íslands er sjálfstæð skjalavörslustofnun undir yfirstjórn
                            menntamálaráðuneytisins.
                       Heimilisfang þess er í Reykjavík.
     Kostnaður við rekstur safnsins greiðist úr ríkissjóði samkvæmt árlegum
                           fjárveitingum í fjárlögum.
     [Ráðherra skipar þjóðskjalavörð til fimm ára í senn að fenginni umsögn
  stjórnarnefndar safnsins. Þjóðskjalavörður annast daglegan rekstur og stjórn
              safnsins og kemur fram fyrir hönd þess út á við.]^1)
[Þjóðskjalavörður ræður skjalaverði og aðra fasta starfsmenn. Við safnið starfi
          skjalfræðingur eða sagnfræðingur með skjalfræðimenntun.]^1)
                            ^1)[6]L. 83/1997, 113. gr.
  2. gr. Stjórnarnefnd Þjóðskjalasafns hefur yfirumsjón með rekstri safnsins.
        Stjórnarnefndin markar safninu stefnu, hefur yfirumsjón með gerð
fjárhagsáætlunar og framkvæmd hennar. Einnig fjallar nefndin um eyðingu gagna í
                      skjalasöfnum sem lög þessi taka til.
 Menntamálaráðuneytið skipar stjórnarnefndina til fjögurra ára í senn. Nefndin
 skal þannig skipuð: Þjóðskjalavörður á sæti í nefndinni samkvæmt stöðu sinni.
  Einn nefndarmaður skal tilnefndur af Sagnfræðistofnun Háskóla Íslands. Einn
tilnefnir fastráðið starfsfólk Þjóðskjalasafns og einn í nefndinni skal skipaður
   án tilnefningar. Menntamálaráðuneytið skipar formann úr hópi nefndarmanna.
      Nefndin heldur fundi þegar þurfa þykir. Halda skal gerðabók um störf
 nefndarinnar. Nefndarmenn eiga rétt á að fá bókuð stutt sérálit í gerðabókina.
 Afl atkvæða ræður úrslitum mála í nefndinni. Verði atkvæði jöfn ræður atkvæði
                                   formanns.
   3. gr. Hlutverk Þjóðskjalasafns er söfnun og varðveisla skjala og annarra
  skráðra heimilda þjóðarsögunnar til notkunar fyrir stjórnvöld, stofnanir og
einstaklinga til þess að tryggja hagsmuni og réttindi þeirra og til notkunar við
                    vísindalegar rannsóknir og fræðiiðkanir.
  Þegar talað er um skjöl og skráðar heimildir í lögum þessum er átt við hvers
konar gögn, jafnt rituð sem í öðru formi, er hafa að geyma upplýsingar og orðið
  hafa til við starfsemi á vegum stofnunar eða einstaklings hvort sem um er að
  ræða skrifleg gögn, uppdrætti, ljósmyndir, filmur, örglærur, hljóðupptökur,
                 gataspjöld, segulbönd eða önnur hliðstæð gögn.
                                      ^1)
                             ^1)[7]L. 20/2002, 22. gr.
  4. gr. Hlutverki sínu skal Þjóðskjalasafn meðal annars gegna á þann hátt að:
     1. heimta inn og varðveita skjöl þeirra aðila sem eru afhendingarskyldir
                         samkvæmt 5. gr. þessara laga,
   2. líta eftir skjalasöfnum afhendingarskyldra aðila, láta þeim í té ráðgjöf,
   gefa út leiðbeiningar um skjalavörslu og tölvuskráningu og ákveða ónýtingu
        skjala sem ekki er talin ástæða til að varðveita til frambúðar,
        3. gangast fyrir fræðslu um skjalavörslu fyrir fólk sem á að annast
         skjalavörslu í opinberum stofnunum, svo sem með námskeiðum og
                              leiðbeiningarritum,
   4. skrásetja varðveitt skjalasöfn og gefa út prentaðar eða fjölritaðar skrár
                   um þau til leiðbeiningar um notkun þeirra,
         5. koma upp handbókasafni um skjalfræðileg og sagnfræðileg efni,
   6. líta eftir starfsemi héraðsskjalasafna og annarra skjalavörslustofnana sem
                            varðveita opinber skjöl,
    7. leiðbeina safngestum um notkun varðveittra skjala og heimilda safnsins,
      vísa safngestum á heimildir eftir því sem kostur er, efla þekkingu á
                 þjóðarsögunni og stuðla að rannsóknum á henni,
        8. halda opnum lestrarsal fyrir almenning þar sem unnt sé að sinna
  fræðistörfum og færa sér í nyt varðveitt skjöl og aðrar heimildir safnsins,
    9. safna öðrum skráðum heimildum þjóðarsögunnar innanlands og utan, þ. á m.
    ljósritum og öðrum afritum ef frumheimilda er eigi kostur, og stuðla að
                               varðveislu þeirra,
   10. reka viðgerðar- og bókbandsstofu og taka í þjónustu safnsins þá tækni sem
       á hverjum tíma telst æskileg til þess að fullkomna starfsemi þess.
    5. gr. Eftirgreindir aðilar skulu afhenda Þjóðskjalasafni skjöl sín til
varðveislu: Embætti forseta Íslands, Alþingi, Hæstiréttur, Stjórnarráðið og þær
stofnanir sem undir það heyra, svo og aðrar stofnanir ríkisins, fyrirtæki í eigu
   ríkisins, félagasamtök sem fá meiri hluta rekstrarfjár síns með framlagi á
          fjárlögum og félög sem njóta verulega styrks af opinberu fé.
 Sveitarfélög og stofnanir þeirra skulu og afhenda Þjóðskjalasafni skjöl sín ef
     þau eru ekki aðilar að héraðsskjalasafni og afhenda skjöl sín þangað.
   Safninu er heimilt að taka við gögnum annarra en afhendingarskyldra aðila.
 6. gr. Skilaskyld skjöl skal afhenda Þjóðskjalasafni að jafnaði eigi síðar en
 þegar þau hafa náð þrjátíu ára aldri. Er þá miðað við síðustu innfærslu í bók
 eða síðasta bréf afgreidds máls. Þjóðskjalavörður getur lengt þennan frest eða
         stytt í einstökum tilvikum ef sérstakar ástæður mæla með því.
   Forstöðumenn skilaskyldra stofnana bera ábyrgð á skjalavörslu stofnananna.
    Afhendingarskyldir aðilar eru skyldugir að hlíta fyrirmælum safnsins um
                     skráningu, flokkun og frágang skjala.
Ný skjalavistunarkerfi og skjalageymslur skulu samþykkt af Þjóðskjalasafni áður
                           en þau eru tekin í notkun.
     7. gr. Afhendingarskyldum aðilum er óheimilt að ónýta nokkurt skjal í
skjalasöfnum sínum nema heimild Þjóðskjalasafns komi til eða samkvæmt sérstökum
                  reglum sem settar verða um ónýtingu skjala.
8. gr. Afhendingarskyldir aðilar eiga rétt á að fá lánuð skjöl eða að fá ljósrit
skjala sem þeir hafa afhent Þjóðskjalasafni þurfi þeir á þeim að halda við störf
                                      sín.
  Heimilt er að lána skjöl til notkunar í lestrarsal [Landsbókasafns Íslands 
Háskólabókasafns]^1) og í opinber skjalasöfn, bókasöfn og rannsóknarstofnanir ef
aðstaða er þar til að varðveita skjöl tryggilega að mati þjóðskjalavarðar. Önnur
  útlán eru að jafnaði óheimil. Stofnanir, sem fá skjöl að láni, bera ábyrgð á
                 varðveislu þeirra og skilum á tilteknum tíma.
                             ^1)[8]L. 71/1994, 13. gr.
       9. gr. [Um aðgang að skjölum og öðrum gögnum, sem varðveitt eru í
Þjóðskjalasafni Íslands, fer samkvæmt ákvæðum upplýsingalaga. Um aðgang að öðrum
    gögnum og skjölum, sem upplýsingalög taka ekki til, skal mælt fyrir um í
reglugerð sem menntamálaráðherra setur að fengnum tillögum þjóðskjalavarðar.]^1)
                             ^1)[9]L. 50/1996, 25. gr.
 10. gr. Mikilvægustu skjöl safnsins skulu vera til á filmum og eintak af þeim
               varðveitt á öruggum stað utan húsakynna safnsins.
11. gr. Þegar skjöl, sem að dómi þjóðskjalavarðar hafa fræðilegt gildi en eru í
eigu einkaaðila, eru flutt úr landi skal tilkynna það Þjóðskjalasafni og safnið
 hafa heimild til að semja um ljósritun þeirra eða afritun með öðrum hætti áður
                       en farið er með skjölin úr landi.
  12. gr. Stjórnarnefnd Þjóðskjalasafns getur heimilað [sveitarstjórnum]^1) að
  koma á fót héraðsskjalasöfnum til að varðveita skjöl viðkomandi bæjarfélaga,
sýslufélaga og hreppsfélaga ef fullnægjandi húsnæði og önnur skilyrði eru fyrir
   hendi að mati þjóðskjalavarðar. Heimilt er [sveitarstjórnum]^1) að stofna
sameiginlegt héraðsskjalasafn fyrir fleiri en [eitt sveitarfélag].^1) Er safnið
þá sameign þessara aðila og skulu þeir koma sér saman um stjórnarfar og rekstur
  og gera um það samning sem bera skal undir þjóðskjalavörð til staðfestingar.
                            ^1)[10]L. 108/1988, 64. gr.
 13. gr. Falli héraðsskjalasafn í vanhirðu eða séu ekki lengur fyrir hendi þau
       skilyrði sem voru forsenda fyrir leyfi til stofnunar safnsins skal
þjóðskjalavörður vekja athygli stjórnar safnsins á því sem aflaga er talið fara
og æskja úrbóta. Sé endurtekinni viðvörun ekki sinnt skal þjóðskjalavörður láta
        flytja safngögnin í Þjóðskjalasafn á kostnað þeirra aðila sem að
                           héraðsskjalasafninu stóðu.
      14. gr. Þar sem héraðsskjalasöfn starfa skulu renna til þeirra skjöl
  sýslunefnda, bæjarstjórna, hreppsnefnda og hreppstjóra á safnsvæðinu. Þangað
 skulu einnig renna embættisskjöl allra stofnana og starfsmanna á vegum þessara
   aðila, skjöl félaga og samtaka sem njóta verulega styrks af opinberu fé og
              starfa eingöngu innan umdæmis héraðsskjalasafnsins.
 Um afhendingu skjala til héraðsskjalasafns gilda sömu reglur og um afhendingu
                              til Þjóðskjalasafns.
 Nánari ákvæði um héraðsskjalasöfn, þ. á m. hverjir séu afhendingarskyldir til
                       þeirra, skal setja í reglugerð.^1)
                               ^1)[11]Rg. 283/1994.
15. gr. Um lán skjala úr héraðsskjalasafni og notkun þeirra gilda sömu reglur og
                               um Þjóðskjalasafn.
 16. gr. Héraðsskjalasöfn skulu njóta árlegs styrks úr ríkissjóði samkvæmt því
                    sem ákveðið er í fjárlögum hverju sinni.
  17. gr. Menntamálaráðuneytið setur í reglugerð^1) nánari ákvæði um framkvæmd
                                 laga þessara.
                        ^1)[12]Rg. 5/1916 og [13]283/1994.
                     18. gr. Lög þessi öðlast þegar gildi.

References

   Visible links
   1. http://www.althingi.is/dba-bin/lawformpr.pl?lnr=1985066
   2. file:///altext/stjt/1988.108.html
   3. file://1994071.html
   4. file://1996050.html
   5. file:///altext/stjt/1997.083.html
   6. file:///altext/stjt/1997.083.html
   7. file://2002020.html#g22
   8. file://1994071.html#g13
   9. file://1996050.html#g25
  10. file:///altext/stjt/1988.108.html
  11. http://www.reglugerd.is/interpro/dkm/WebGuard.nsf/key2/283-1994
  12. http://www.reglugerd.is/interpro/dkm/WebGuard.nsf/key2/005-1916
  13. http://www.reglugerd.is/interpro/dkm/WebGuard.nsf/key2/283-1994
