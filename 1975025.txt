                                    dálkum.

   --------------------------------------------------------------------------

Lög um ráðgjöf og fræðslu varðandi kynlíf og barneignir og um fóstureyðingar og
                               ófrjósemisaðgerðir

                              1975 nr. 25 22. maí

   --------------------------------------------------------------------------

                        [2]Ferill málsins á Alþingi.

 Tóku gildi 11. júní 1975. Breytt með [3]l. 82/1998 (tóku gildi 1. okt. 1998).

                         I. kafli. Ráðgjöf og fræðsla.
1. gr. Gefa skal fólki kost á ráðgjöf og fræðslu varðandi kynlíf og barneignir.
   Landlæknir hefur á höndum yfirumsjón með framkvæmd og uppbyggingu slíkrar
                             ráðgjafar og fræðslu.
       2. gr. Aðstoð skal veita, eftir því sem við á, svo sem hér segir:
         1. Fræðsla og ráðgjöf um notkun getnaðarvarna og útvegun þeirra.
        2. Ráðgjöf fyrir fólk, sem íhugar að fara fram á fóstureyðingu eða
                               ófrjósemisaðgerð.
       3. Kynlífsfræðsla og ráðgjöf og fræðsla um ábyrgð foreldrahlutverks.
     4. Ráðgjöf og fræðsla varðandi þá aðstoð, sem konunni stendur til boða í
                      sambandi við meðgöngu og barnsburð.
3. gr. Ráðgjafarþjónusta þessi skal veitt á heilsugæslustöðvum og sjúkrahúsum og
    má vera í starfstengslum við mæðranefnd, kvensjúkdómadeildir, geðvernd,
                  fjölskylduráðgjöf og félagsráðgjafaþjónustu.
4. gr. Að ráðgjafarþjónustunni skulu starfa læknar, félagsráðgjafar, ljósmæður,
             hjúkrunarfólk og kennarar, eftir því sem þörf krefur.
 5. gr. Allar viðurkenndar getnaðarvarnir skulu fást hjá ráðgjafarþjónustunni.
Unnið skal að því að auðvelda almenningi útvegun getnaðarvarna, m.a. með því, að
                   sjúkrasamlög taki þátt í kostnaði þeirra.
6. gr. Ráðgjöf fyrir fólk, sem íhugar fóstureyðingu eða ófrjósemisaðgerð, tekur
                            til þess, sem hér segir:
                                  1. Læknishjálp.
                               2. Þungunarprófanir.
                         3. Ráðgjafar- og stuðningsviðtöl.
                               4. Félagsleg aðstoð.
                 5. Aðstoð við umsókn og tilvísun til sjúkrahúss.
   7. gr. Fræðsluyfirvöld skulu í samráði við skólayfirlækni veita fræðslu um
 kynlíf og siðfræði kynlífsins á skyldunámsstigi í skólum landsins. Einnig skal
                    veita þessa fræðslu á öðrum námsstigum.

                         II. kafli. Um fóstureyðingar.
8. gr. Fóstureyðing samkvæmt lögum þessum er læknisaðgerð, sem kona gengst undir
   í því skyni að binda endi á þungun, áður en fóstrið hefur náð lífvænlegum
                                    þroska.
                         9. gr. Fóstureyðing er heimil:
      1. Félagslegar ástæður: Þegar ætla má, að þungun og tilkoma barns verði
konunni og hennar nánustu of erfið vegna óviðráðanlegra félagslegra ástæðna. Við
              slíkar aðstæður skal tekið tillit til eftirfarandi:
     a. Hafi konan alið mörg börn með stuttu millibili og skammt er liðið frá
                              síðasta barnsburði.
    b. Eigi konan við að búa bágar heimilisástæður vegna ómegðar eða alvarlegs
                       heilsuleysis annarra á heimilinu.
       c. Þegar konan getur ekki vegna æsku og þroskaleysis annast barnið á
                               fullnægjandi hátt.
   d. Annarra ástæðna, séu þær fyllilega sambærilegar við ofangreindar aðstæður.
                           2. Læknisfræðilegar ástæður:
    a. Þegar ætla má, að heilsu konu, líkamlegri eða andlegri, sé hætta búin af
                       áframhaldandi meðgöngu og fæðingu.
      b. Þegar ætla má, að barn, sem kona gengur með, eigi á hættu að fæðast
vanskapað eða haldið alvarlegum sjúkdómi vegna erfða eða sköddunar í fósturlífi.
   c. Þegar sjúkdómur, líkamlegur eða geðrænn, dregur alvarlega úr getu konu eða
                      manns til að annast og ala upp barn.
     3. Ef konu hefur verið nauðgað eða hún orðið þunguð sem afleiðing af öðru
                              refsiverðu atferli.
 10. gr. Fóstureyðing skal framkvæmd eins fljótt og auðið er og helst fyrir lok
                            12. viku meðgöngutímans.
  Fóstureyðing skal aldrei framkvæmd eftir 16. viku meðgöngutímans, nema fyrir
hendi séu ótvíræðar læknisfræðilegar ástæður og lífi og heilsu konunnar stefnt í
  því meiri hættu með lengri meðgöngu og/eða fæðingu. Einnig skal fóstureyðing
 leyfileg eftir 16 vikur, séu miklar líkur á vansköpun, erfðagöllum eða sköddun
                                    fósturs.
 Slíkar undanþágur eru aðeins heimilar að fenginni skriflegri heimild nefndar,
                                  skv. 28. gr.
   11. gr. Áður en fóstureyðing má fara fram, verður að liggja fyrir skrifleg
rökstudd greinargerð tveggja lækna, eða læknis og félagsráðgjafa sé eingöngu um
        félagslegar ástæður að ræða, enda sé hann starfandi í viðkomandi
   heilsugæsluumdæmi. Annar þessara lækna sé sérfræðingur í kvensjúkdómum eða
almennum skurðlækningum við það sjúkrahús, þar sem aðgerðin fer fram, en hinn að
    jafnaði sá læknir eða félagsráðgjafi, sem ráðlagt hefur konunni að leita
                           sjúkrahúss þessara erinda.
  Þar sem ástæða þykir til skal viðkomandi sérfræðingur styðjast við álitsgerð
                   geðlæknis, sé um geðræna sjúkdóma að ræða.
   12. gr. Áður en fóstureyðing má fara fram, er skylt að konan, sem sækir um
  aðgerðina, hafi verið frædd um áhættu samfara aðgerðinni og hún hafi hlotið
 fræðslu um, hvaða félagsleg aðstoð henni stendur til boða í þjóðfélaginu. Öll
               ráðgjöf og fræðsla skal veitt á óhlutdrægan hátt.
13. gr. Umsókn, greinargerð og vottorð skulu rituð á þar til gerð eyðublöð, sem
                              landlæknir gefur út.
                         Eftirfarandi atriða skal gætt:
      1. Kona skal skrifa sjálf undir greinargerð og umsókn um fóstureyðingu.
   2. Sé kona vegna geðsjúkdóms, mikils greindarskorts eða af öðrum ástæðum ófær
 um að gera sér grein fyrir nauðsyn aðgerðarinnar, þá er heimilt að veita leyfi
                til aðgerðarinnar samkvæmt umsókn lögráðamanns.
        3. Sé kona yngri en 16 ára eða svipt sjálfræði, skulu foreldrar eða
lögráðamaður taka þátt í umsókn með henni nema sérstakar ástæður mæli gegn því.
   4. Sé þess kostur, skal maðurinn taka þátt í umsókn konunnar, nema sérstakar
                             ástæður mæli gegn því.
   5. Hætti kona við aðgerð ber henni að staðfesta þann vilja sinn skriflega. Sé
  konu synjað um aðgerð á sjúkrahúsi skal henni og þeim, er undir greinargerð
  rita, tilkynnt það strax skriflega. Getur konan þá tafarlaust leitað þeirra
 úrræða, sem kveðið er á um í 28. gr., og er þeim, sem undir greinargerð hefur
                      ritað, skylt að aðstoða hana í því.
    14. gr. Sjálfri aðgerðinni skal hagað eftir fyllstu viðurkenndum kröfum
  læknisfræðinnar til tryggingar því að konunni verði sem minnst um aðgerðina.
           Sama gildir og um allan aðbúnað konu er aðgerðin fer fram.
 15. gr. Einungis læknar mega framkvæma fóstureyðingu. Fóstureyðingu má aðeins
     framkvæma í sjúkrahúsum, þar sem sérfræðingur á sviði kvenlækninga eða
 sérfræðingur í almennum skurðlækningum starfar og ráðherra hefur viðurkennt í
                                  þessu skyni.
   16. gr. Áður en kona, sem gengist hefur undir fóstureyðingu, útskrifast af
 sjúkrahúsinu, skulu henni veittar leiðbeiningar um getnaðarvarnir. Ef konan er
gift eða í sambúð, skal maðurinn, ef mögulegt er, einnig hljóta leiðbeiningar um
                                getnaðarvarnir.
  Einnig skal konunni gert að skyldu að koma í eftirrannsókn að ákveðnum tíma
                     liðnum til læknisskoðunar og viðtals.

                       III. kafli. Um ófrjósemisaðgerðir.
  17. gr. Ófrjósemisaðgerð er samkvæmt lögum þessum, þegar sáðgöngum karla eða
  eggvegum kvenna er lokað og þannig komið í veg fyrir, að viðkomandi auki kyn
                                     sitt.
           18. gr. Ófrjósemisaðgerð er heimil samkvæmt þessum lögum:
    I. Að ósk viðkomandi, ef hún/hann, sem er fullra 25 ára, óskar eindregið og
 að vel íhuguðu máli eftir því að komið verði í veg fyrir að hún/hann auki kyn
sitt, og ef engar læknisfræðilegar ástæður eru til staðar, sem mæli gegn aðgerð.
                       II. Sé viðkomandi ekki fullra 25 ára:
        1. Ef ætla má að heilsu konu sé hætta búin af meðgöngu og fæðingu.
   2. Ef fæðing og forsjá barna yrði of mikið álag fyrir hana/hann með hliðsjón
               af lífskjörum fjölskyldunnar og af öðrum ástæðum.
   3. Ef sjúkdómur, líkamlegur eða geðrænn, dregur alvarlega úr getu hennar/hans
                         til að annast og ala upp börn.
     4. Þegar ætla má að barn viðkomandi eigi á hættu að fæðast vanskapað eða
      haldið alvarlegum sjúkdómi, vegna erfða eða sköddunar á fósturstigi.
   19. gr. Ófrjósemisaðgerð er heimil skv. 18. gr. I. ef fyrir liggur umsókn
     viðkomandi, undirrituð, sbr. 20. gr., á þar til gerðum eyðublöðum, sem
                          landlæknir annast útgáfu á.
Ófrjósemisaðgerð er heimil skv. 18. gr. II. 1., 2., 3. og 4. þegar fyrir liggur
umsókn viðkomandi, sbr. 20. gr., og rökstudd skrifleg greinargerð tveggja lækna,
 eða læknis og félagsráðgjafa, sé eingöngu um að ræða félagslegar ástæður fyrir
  aðgerð, enda sé hann starfandi í viðkomandi heilsugæsluumdæmi. Annar þessara
 lækna skal vera sá sérfræðingur, sem aðgerðina framkvæmir. Sé ástæða umsóknar
utan hans sérsviðs, ber honum að styðjast við álitsgerð sérfræðings í viðkomandi
                                     grein.
  20. gr. Umsókn skal fylgja yfirlýsing viðkomanda, undirrituð eigin hendi, að
  henni/honum sé ljóst í hverju aðgerðin sé fólgin, og að hún/hann fari fram á
             ófrjósemisaðgerð af frjálsum vilja (sbr. þó 22. gr.).
    21. gr. Áður en ófrjósemisaðgerð er heimiluð samkvæmt lögum þessum, skal
   viðkomanda skýrt frá því í hverju aðgerðin sé fólgin og að hún geti komið
           varanlega í veg fyrir, að viðkomandi geti aukið kyn sitt.
22. gr. Ef ástæður til ófrjósemisaðgerðar svo sem segir í 18. gr. II. eru fyrir
   hendi eða ef viðkomandi er fullra 25 ára, en er vegna geðsjúkdóms, mikils
greindarskorts eða annarra geðtruflana varanlega ófær um að gera sér grein fyrir
   afleiðingum aðgerðarinnar, er heimilt að veita leyfi til aðgerðar samkvæmt
                    umsókn sérstaklega skipaðs lögráðamanns.
  23. gr. Einungis læknar með sérfræðiviðurkenningu í almennum skurðlækningum,
   kvensjúkdómum og þvagfæraskurðlækningum mega framkvæma ófrjósemisaðgerðir.
  Ráðherra getur þó í samráði við landlækni heimilað sjúkrahúslækni framkvæmd
                               slíkrar aðgerðar.
    Aðgerðirnar má einungis framkvæma í sjúkrahúsum er til þess hafa hlotið
                            viðurkenningu ráðherra.

                           IV. kafli. Almenn ákvæði.
24. gr. Umsókn, læknisvottorð og greinargerð, sem um getur í 11. og 19. gr. laga
        þessara, skal leggja með sjúkraskrá sjúklingsins á sjúkrahúsinu.
Að aðgerð lokinni skal senda landlækni greinargerð um framkvæmd hennar á þar til
                  gerðum eyðublöðum sem landlæknir lætur í té.
25. gr. Synjanir umsókna um fóstureyðingu eða ófrjósemisaðgerð skulu tilkynntar
       landlækni og þess skal getið hvers vegna umsókn hafi verið synjað.
26. gr. Heilbrigðisyfirvöldum ber að hafa eftirlit með framkvæmd laganna og sjá
um, að á sjúkrahúsum ríkisins sé hægt að framkvæma þær aðgerðir, sem lögin gera
  ráð fyrir, sbr. þó 15. gr. Stuðla ber að samræmi í framkvæmd þeirra í öllum
    landshlutum. Þeim, er starfa að framkvæmd laganna, skal veitt fræðsla og
                           leiðbeiningar í því skyni.
27. gr. Allir þeir, sem starfa á einn eða annan hátt að framkvæmd laga þessara,
  eru bundnir þagnarskyldu um öll persónuleg málefni, sem þeir í því sambandi
                           kunna að fá vitneskju um.
      28. gr. Rísi ágreiningur um hvort framkvæma skuli fóstureyðingu eða
   ófrjósemisaðgerð, skal málinu tafarlaust vísað til landlæknis og skal hann
 tafarlaust leggja málið undir úrskurð nefndar, sem skipuð skal í þeim tilgangi
                    að hafa eftirlit með framkvæmd laganna.
  Í nefndinni skulu eiga sæti 3 menn og jafnmargir varamenn, einn læknir, einn
         lögfræðingur og einn félagsráðgjafi og skulu þeir skipaðir af
 heilbrigðisráðherra til 4ra ára í senn. Nefndin skal úrskurða málið innan viku
                      frá því að henni berst það í hendur.
Skal nefndinni búin starfsaðstaða og henni jafnframt tryggður aðgangur að þeirri
   sérfræðiþjónustu, sem þurfa þykir til að leysa þau verkefni sem nefndinni
                                    berast.
      29. gr. Sjúkratryggingar almannatrygginga greiði sjúkrakostnað vegna
                      fóstureyðinga og ófrjósemisaðgerða.
   Kostnaður vegna ráðgjafar og fræðslu á þessu sviði greiðist af almannafé.
  30. gr. Ákvæði þessara laga gilda ekki, ef um nauðsynlegar læknisaðgerðir á
æxlunarfærum er að ræða vegna sjúkdóms í þeim, enda þótt fósturlát eða ófrjósemi
                                  hljótist af.
31. gr. 1. Læknir, sem framkvæmir fóstureyðingu eða ófrjósemisaðgerð, án þess að
  fullnægt sé skilyrðum 9., 10. eða 18. gr., skal sæta ^1) fangelsi allt að 2
 árum, nema hærri refsing liggi við samkvæmt almennum hegningarlögum. Ef ríkar
    málsbætur eru fyrir hendi, má beita sektum. Hafi verkið verið framið án
 samþykkis konunnar, skal refsing vera fangelsi ekki skemur en 2 ár, og allt að
                                    12 árum.
      2. Læknir, sem framkvæmir fóstureyðingu eða ófrjósemisaðgerð án þess að
  fullnægt sé skilyrðum 11., 12., 13., 19. eða 21. gr., skal sæta sektum, nema
           hærri refsing liggi við samkvæmt almennum hegningarlögum.
      3. Læknir, sem framkvæmir fóstureyðingu eða ófrjósemisaðgerð án þess að
            fullnægt sé skilyrðum 15. eða 23. gr., skal sæta sektum.
   4. Framkvæmi aðrir en læknar aðgerðir samkvæmt lögum þessum, skulu þeir sæta
    fangelsi allt að 4 árum, nema hærri refsing liggi við samkvæmt almennum
  hegningarlögum. Hafi verkið verið framið án samþykkis konunnar, skal refsing
             vera fangelsi ekki skemur en 2 ár, og allt að 12 árum.
    5. Hlutdeildarmönnum skal refsað samkvæmt 1. og 4. tölul. þessarar greinar.
               Gáleysisbrot eru refsilaus samkvæmt lögum þessum.
                            ^1)[4]L. 82/1998, 167. gr.
      32. gr. Ákveða skal með reglugerð um nánari framkvæmd laga þessara.
                     33. gr. Lög þessi öðlast þegar gildi.

References

   Visible links
   1. http://www.althingi.is/dba-bin/lawformpr.pl?lnr=1975025
   2. http://www.althingi.is/dba-bin/ferill.pl?ltg=96&mnr=130
   3. file:///altext/stjt/1998.082.html
   4. file:///altext/stjt/1998.082.html
