
   --------------------------------------------------------------------------

                                                           Lög um talnagetraunir

                               1986 nr. 26 2. maí

   --------------------------------------------------------------------------

                                     1. gr.
          Dómsmálaráðherra er heimilt að veita Íþróttasambandi Íslands (ÍSÍ),
    Ungmennafélagi Íslands (UMFÍ) og Öryrkjabandalagi Íslands (ÖBÍ) leyfi til
       þess að starfrækja saman, í nafni félags sem samtök þessi munu stofna,
   getraunir er fram fara með þeim hætti að á þar til gerða miða er skráð eða
                                             valin röð talna og eða bókstafa.
                                       Heimild þessi gildir til ársloka 2005.

                                     2. gr.
          Félagi því, sem starfrækir getraunir samkvæmt 1. gr., skal stjórnað
              af fimm manna stjórn er skipuð skal til eins árs í senn. Skipar
     Íþróttasamband Íslands tvo, Öryrkjabandalag Íslands tvo og Ungmennafélag
      Íslands einn. Varamenn skulu skipaðir á sama hátt. Aðilar skipa formann
     til skiptis, tvö ár í senn, samkvæmt samkomulagi aðila, en að öðru leyti
                                             skiptir stjórnin með sér verkum.
           Að öðru leyti gera aðilar með sér samkomulag, sem dómsmálaráðherra
    staðfestir, um rekstur félagsins, þar á meðal um ábyrgð á rekstri þess og
                                                             skiptingu ágóða.

                                     3. gr.
                        Gjald fyrir þátttöku í getraununum (miðaverð) ákveður
                   dómsmálaráðherra að fengnum tillögum frá stjórn félagsins.

                                     4. gr.
          Dómsmálaráðherra ákveður, að fengnum tillögum frá stjórn félagsins,
    fjárhæð vinninga, annaðhvort sem hlutfall af heildarsöluverði miða hverju
          sinni, sem varið skal til vinninga, eða fjárhæð einstakra vinninga.
            Vinningar getrauna eru undanþegnir hvers konar opinberum gjöldum,
                             öðrum en eignarskatti, á því ári sem þeir falla.

                                     5. gr.
             Ágóða af getraunastarfseminni skal varið til eflingar íþróttum á
       vegum áhugamanna um íþróttir í landinu í félögum innan Íþróttasambands
          Íslands og Ungmennafélags Íslands og til að greiða stofnkostnað við
      íbúðarhúsnæði fyrir öryrkja á vegum Öryrkjabandalags Íslands eða til að
                  standa undir annarri starfsemi bandalagsins í þágu öryrkja.

                                     6. gr.
                       Dómsmálaráðherra setur í reglugerð^1) nánari ákvæði um
     getraunastarfsemina, að fengnum tillögum stjórnar félagsins, og hefur að
                                      öðru leyti eftirlit með starfsemi þess.

   ^1)[2]Rg. 105/1998, sbr. 651/1998. Rg. 516/1995, sbr. 634/1995.

                                     7. gr.
        Óheimilt er öðrum en framangreindu félagi Íþróttasambands Íslands,
   Ungmennafélags Íslands og Öryrkjabandalags Íslands að starfrækja getraunir
   með þeim hætti sem um ræðir í 1. gr.


                                     8. gr.
        Brot á lögum þessum varða sektum.

                                     9. gr.
        Lög þessi öðlast þegar gildi.

References

   Visible links
   1. http://www.althingi.is/dba-bin/lawformpr.pl?lnr=1986026
   2. http://brunnur.stjr.is/interpro/mrn/mrn.nsf/pages/logogregl-1051998
