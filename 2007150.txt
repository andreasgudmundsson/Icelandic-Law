                                    dálkum.

   --------------------------------------------------------------------------

                         Lög um fyrningu kröfuréttinda

                           2007 nr. 150 20. desember

   --------------------------------------------------------------------------

              [2]Ferill málsins á Alþingi.   [3]Frumvarp til laga.

                           Tóku gildi 1. janúar 2008.

                            I. kafli. Almenn ákvæði.
   1. gr. Kröfur um peninga eða aðrar greiðslur fyrnast samkvæmt reglum laga
                    þessara nema annað sé ákveðið með lögum.
                 Samningur um að krafa fyrnist ekki er ógildur.
Frestir samkvæmt lögunum eru taldir í árum eða mánuðum og er reiknað með heilum
 dögum þannig að dagurinn sem talið er frá er ekki talinn með. Ef sami dagur er
        ekki í lok mánaðar rennur fresturinn út síðasta dag mánaðarins.

                          II. kafli. Fyrningarfrestur.
 2. gr. Fyrningarfrestur kröfu reiknast frá þeim degi þegar kröfuhafi gat fyrst
                              átt rétt til efnda.
  Fyrningarfrestur krafna, sem stofnast vegna vanefnda, reiknast frá þeim degi
                        þegar samningurinn er vanefndur.
    Þegar samningi verður rift áður en efndatími hans er kominn eða krafa er
gjaldfallin fyrr en upphaflega var ákveðið, vegna vanefnda skuldara eða annarra
  atvika, reiknast fyrningarfrestur kröfu frá þeim degi er kröfuhafi tilkynnir
    skuldara að hann ætli að bera fyrir sig riftun eða gjaldfellingu. Kjósi
 kröfuhafi að beita ekki þessum úrræðum reiknast fresturinn frá þeim gjalddaga
                          sem upphaflega var ákveðinn.
Nú hefur seljandi eða fyrri söluaðili ábyrgst seldan hlut með því að taka að sér
  úrbætur eða aðra ábyrgð og reiknast þá fyrningarfrestur kröfu, sem byggist á
  slíkri ábyrgð, frá þeim degi er kaupandi sendir tilkynningu um það atvik sem
 krafan byggist á, en í síðasta lagi frá þeim degi sem ábyrgðin rennur út. Sama
    gildir þegar sá sem veitir þjónustu hefur ábyrgst árangur af verki sínu.
          3. gr. Almennur fyrningarfrestur kröfuréttinda er fjögur ár.
      4. gr. Krafa vegna innláns eða verðmæta sem lögð hafa verið inn hjá
 fjármálafyrirtæki, opinberum sjóði eða öðrum aðila, sem hefur heimild að lögum
 til að taka við innlánum frá almenningi, auk vaxta af slíkum kröfum, fyrnist á
20 árum frá þeim degi er verðmætin voru lögð inn. Nýr fyrningarfrestur byrjar að
 líða þegar kröfuhafi hefur fengið umráð fjármunanna með því að taka þá út eða
                       setja fjármuni inn á reikninginn.
  Krafa skv. 1. mgr. fyrnist þó því aðeins að viðtakandi fjármuna veki athygli
kröfuhafa eða erfingja hans, tímanlega og á sannanlegan hátt, á að krafan sé að
                                    fyrnast.
  5. gr. Kröfur samkvæmt skuldabréfi og kröfur sem skráðar hafa verið rafrænni
  skráningu í verðbréfamiðstöð fyrnast á tíu árum. Fyrningarfrestur ákvæðisins
    gildir ekki um vexti, verðbætur, arð af félagi og greiðslur skv. 6. gr.
 Kröfur sem byggjast á peningalánum fyrnast einnig á tíu árum. Þetta gildir þó
 ekki um lán sem seljandi eða annar aðili hefur veitt til fjármögnunar á kaupum
    með greiðslufresti. Fyrningarfrestur ákvæðisins gildir ekki um vexti og
                                   verðbætur.
   6. gr. Krafa sem er umsamin eða ákveðin vegna eftirlauna, framfærslueyris,
 meðlags eða annarrar greiðslu, og fellur í gjalddaga með jöfnu millibili og er
 ekki afborgun af höfuðstóli, fyrnist þegar liðin eru tíu ár frá þeim degi sem
síðasta greiðsla var innt af hendi. Ef engar greiðslur hafa átt sér stað byrjar
fresturinn að líða frá þeim degi þegar kröfuhafi gat krafist þess að fá greidda
  fyrstu greiðsluna. Einstakar gjaldfallnar greiðslur fyrnast enn fremur eftir
                                 ákvæðum 3. gr.
   7. gr. Nú er krafa tryggð með ábyrgð eða annarri sambærilegri tryggingu og
 reiknast þá fyrningarfrestur gagnvart ábyrgðarmanni eftir sömu reglum og gilda
um aðalkröfuna. Engu breytir við útreikning fyrningarfrests þótt ekki sé unnt að
krefjast fullnustu hjá ábyrgðarmanni fyrr en greiðslu hefur árangurslaust verið
 leitað hjá aðalskuldara eða að ábyrgðin er að öðru leyti þess eðlis að hún sé
                                   til vara.
 8. gr. Nú eru fleiri skuldarar ábyrgir gagnvart kröfuhafa og einn þeirra efnir
skuldbindinguna áður en krafa fyrnist gagnvart honum og fyrnist þá krafa hans á
hendur meðskuldurum sínum fjórum árum eftir innlausnina. Krafan fyrnist þó ekki
 fyrr en við lok þess fyrningarfrests sem hann hefði notið ef innleysta krafan
  hefði verið framseld honum. Sama gildir um endurkröfu ábyrgðarmanns á hendur
                       aðalskuldara eða meðábyrgðarmanni.
9. gr. Krafa um skaðabætur fyrnist á fjórum árum frá þeim degi er tjónþoli fékk
nauðsynlegar upplýsingar um tjónið og þann sem ábyrgð ber á því eða bar að afla
   sér slíkra upplýsinga. Krafa um skaðabætur vegna líkamstjóns, þ.m.t. fyrir
                   ófjárhagslegt tjón, fyrnist þó á tíu árum.
 Krafan fyrnist þó í síðasta lagi 20 árum eftir að tjónsatburði eða öðru atviki
 sem liggur til grundvallar ábyrgðinni lauk. Þetta gildir þó ekki um líkamstjón
                                      ef:
   a. tjónið hefur orðið í atvinnustarfsemi eða starfsemi sem má jafna við hana
                 eða á meðan tjónþoli er undir 18 ára aldri og
     b. sá sem er ábyrgur, eða einhver sem hann ber ábyrgð á, vissi eða mátti
 vita, áður en tjónsatburði lauk, að háttsemin gæti leitt til hættu á lífi eða
                             alvarlegs heilsutjóns.
   Þessi grein gildir ekki um kröfur sem eiga rót að rekja til samnings, nema
                          kröfur varðandi líkamstjón.

                          III. kafli. Viðbótarfrestir.
   10. gr. Nú hefur kröfuhafi ekki haft uppi kröfu sökum þess að hann skorti
nauðsynlega vitneskju um kröfuna eða skuldarann og fyrnist þá krafa hans aldrei
fyrr en einu ári eftir þann dag þegar kröfuhafi fékk eða bar að afla sér slíkrar
                                   vitneskju.
 Ef ekki er unnt að rjúfa fyrningu á grundvelli íslenskra eða erlendra laga eða
sökum annarrar óyfirstíganlegrar hindrunar, sem ekki byggist á atvikum er varða
   kröfuhafa sjálfan, hefst fyrning í fyrsta lagi einu ári eftir þann dag er
                               hindruninni lauk.
Ekki er unnt að framlengja fyrningarfrest samkvæmt þessari grein í meira en tíu
 ár frá því að krafa hefði ella fyrnst. Fyrningarfresti á grundvelli 2. mgr. 9.
             gr. er ekki unnt að framlengja samkvæmt þessari grein.
11. gr. Þótt fyrningarfrestur sé liðinn er unnt að hafa uppi kröfu um skaðabætur
  í sakamáli þar sem skuldari er fundinn sekur um þann verknað sem liggur til
  grundvallar bótakröfu. Slíka kröfu má einnig setja fram í sérstöku máli sem
  höfðað er innan eins árs frá því að áfellisdómur í sakamáli var kveðinn upp.
       Sama gildir þegar skuldarinn gengst undir viðurlög vegna brotsins.
12. gr. Nú á ólögráða maður kröfu á hendur fjárhaldsmanni eða yfirlögráðanda eða
  lögpersóna kröfu gegn stjórnarmanni eða framkvæmdastjóra og hefst þá fyrning
kröfu vegna ábyrgðar, sem stafar af þessu réttarsambandi, í fyrsta lagi einu ári
  eftir að viðkomandi lét af starfanum. Ef sá sem er bær til að sækja kröfuna
 vegna kröfuhafa fær vitneskju um þau atvik sem liggja til grundvallar kröfunni
 fyrir þann tíma tekur fyrningarfrestur að líða frá því tímamarki þótt sá sem í
hlut eigi hafi ekki látið af starfanum. Reglan gildir einnig um kröfu þrotamanns
              á hendur skiptastjóra þrotabúsins vegna starfa hans.
  Fyrning kröfu sem hvílir samkvæmt félagssamningi á félagsmanni til að leggja
framlag í eignasafn félags hefst fyrst þegar félagsaðild lýkur og félagið hefur
                       fengið tilkynningu þar að lútandi.
13. gr. Nú hefur opinber innköllun verið gefin út lögum samkvæmt með áskorun til
kröfuhafa um að lýsa kröfum sínum innan ákveðins frests og fyrnist þá krafa ekki
fyrr en sá frestur er liðinn. Ef kröfu er lýst innan kröfulýsingarfrests fyrnist
 krafan ekki fyrr en liðið er eitt ár frá því að kröfulýsingarfresti lauk. Við
 gjaldþrotaskipti eða opinber skipti dánarbús gilda 18. gr. og 2. mgr. 22. gr.

                           IV. kafli. Slit fyrningar.
14. gr. Fyrningu er slitið þegar skuldari hefur gagnvart kröfuhafa beinlínis eða
 með atferli sínu viðurkennt skylduna, svo sem með loforði um greiðslu eða með
            því að greiða afborgun höfuðstóls, verðbætur eða vexti.
 15. gr. Fyrningu er slitið með málssókn kröfuhafa á hendur skuldara til að fá
  dóm fyrir kröfunni eða þegar krafist er skuldajafnaðar fyrir dómi. Einnig er
  fyrningu slitið þegar kröfuhafi höfðar mál til að fá viðurkenningardóm fyrir
          kröfunni eða leggur málið fyrir gerðardóm samkvæmt samningi.
 Ef krafan er sótt fyrir dómstól er fyrningu slitið þegar mál telst höfðað eða
        þegar greinargerð er lögð fram með gagnkröfu til skuldajafnaðar.
 Ef heimilt eða skylt er samkvæmt samningi eða lögum að leggja ágreining í gerð
 er fyrningu slitið þegar kröfuhafi gerir það sem nauðsynlegt er til að hrinda
    málinu af stað. Ef höfð er uppi krafa til skuldajafnaðar í slíku máli er
             fyrningu þeirrar kröfu slitið þegar hún er sett fram.
  16. gr. Fyrningu er slitið þegar kröfuhafi leggur málið til ákvörðunar fyrir
    stjórnvald sem hefur sérstakt ákvörðunarvald til þess að ljúka deilu um
ágreininginn. Þetta gildir þótt kæra megi ákvörðunina til annars stjórnvalds eða
  dómstóla. Ef málið er undirbúið af öðru stjórnvaldi er nægilegt að krafan sé
                           lögð fyrir það stjórnvald.
     Ákvæði 1. mgr. gilda jafnframt um kröfur sem lagðar eru fyrir kæru- og
 úrskurðarnefndir sem settar eru á fót af skuldara eða starfsgreinasamtökum sem
       hann á aðild að eða með þátttöku þeirra. Sama gildir ef kæru- eða
umkvörtunarnefndir hafa verið settar á fót á grundvelli fyrirmæla í lögum eða ef
skuldari samþykkir að krafa sé lögð fyrir starfandi kæru- eða umkvörtunarnefnd.
 17. gr. Nú hefur kröfuhafi heimild til að krefjast fullnustugerðar fyrir kröfu
   hjá skuldara og er fyrningu þá slitið þegar beiðni um fullnustugerð berst
héraðsdómara eða sýslumanni og fullnægt er að öðru leyti skilyrðum 52. gr. laga
               um aðför og 2. mgr. 12. gr. laga um nauðungarsölu.
Þegar innheimta þarf meðlagsgreiðslu í öðru ríki er fyrningu slitið þegar sá sem
rétt á til greiðslunnar leggur fram beiðni um slíka innheimtu hjá hlutaðeigandi
stjórnvaldi hér á landi eða í erlenda ríkinu í samræmi við samning milli Íslands
                          og þess ríkis sem á í hlut.
        18. gr. Fyrningu kröfu er slitið þegar héraðsdómi berst krafa um
    gjaldþrotaskipti eða opinber skipti á dánarbúi skuldara til fullnustu á
                                   kröfunni.
   Nú hefur bú skuldara verið tekið til gjaldþrotaskipta eða dánarbú hans til
 opinberra skipta og er þá fyrningu slitið með því að lýsa kröfunni í búið áður
                    en frestur til að lýsa kröfum rennur út.
   Rof fyrningar skv. 1. og 2. mgr. hefur einnig áhrif gagnvart þrotamanni og
                              erfingjum skuldara.
  19. gr. Nú er fyrningu slitið gegn einum af fleiri skuldurum með málssókn í
 samræmi við 15. gr. og fyrnist þá krafan ekki á hendur öðrum skuldara ef honum
  er stefnt til réttargæslu í málinu áður en krafan fyrnist gagnvart honum. Í
kjölfarið verður kröfuhafi að fylgja kröfunni eftir gagnvart þeim skuldara innan
       eins árs eftir að málinu lauk með sátt, dómi eða með öðrum hætti.
  Sama gildir ef sá sem málssókn beinist að vill hafa uppi endurkröfu á hendur
            öðrum manni vegna þess sem hann kann að þurfa að greiða.

               V. kafli. Réttaráhrif þess að fyrningu er slitið.
 20. gr. Þegar fyrningu er slitið með viðurkenningu skuldara skv. 14. gr. telst
    nýr fyrningarfrestur samkvæmt reglum þessara laga frá því að krafan var
  viðurkennd eða frá síðara tímamarki ef kröfuhafi átti þá fyrst rétt á að fá
                                 kröfuna efnda.
   21. gr. Ef fyrningu hefur verið slitið á grundvelli 15.17. gr. byrjar nýr
          fyrningarfrestur ekki að líða á meðan á lögsókninni stendur.
     Nú er krafa dæmd eða um hana gerð dómsátt eða hún tekin til greina við
 málsmeðferð skv. 16. gr. og hefst þá nýr tíu ára fyrningarfrestur. Reiknast sá
 fyrningarfrestur frá þeim degi sem dómur gekk, dómsátt var gerð eða krafan var
 tekin til greina eða frá síðara tímamarki ef kröfuhafi getur fyrst þá krafist
efnda. Krafa um síðar áfallna vexti, verðbætur eða arð í félagi fyrnist skv. 3.
                                      gr.
Ef aðfarargerð skv. 1. mgr. 17. gr. fer fram hjá skuldara án þess að krafa fáist
 að fullu greidd hefst nýr fyrningarfrestur frá þeim degi sem fullnustugerðinni
lauk. Sami fyrningarfrestur tekur að líða frá því að lögð er fram beiðni skv. 2.
                                  mgr. 17. gr.
 22. gr. Nú er lögsókn skv. 15. eða 16. gr. beint að skuldara en máli vísað frá
  dómi eða viðkomandi úrlausnaraðila eða það fellt niður og getur þá kröfuhafi
      höfðað nýtt mál eða borið málið aftur undir sama úrlausnaraðila þótt
fyrningarfresturinn sé liðinn, enda sé það gert innan sex mánaða. Sama gildir ef
   hinu síðari máli eða síðari málum verður vísað frá eða þau falla niður án
                                   efnisdóms.
   Nú er ekki fallist á kröfu um gjaldþrotaskipti eða kröfu um opinber skipti
   dánarbús og er fyrningu þá slitið í sex mánuði frá því að skiptabeiðni var
                                    hafnað.
    23. gr. Nú er fyrningu slitið með málssókn í öðru ríki og er þá fyrningu
 kröfunnar slitið hér á landi á meðan málið er rekið þar fyrir dómi. Eftir því
   sem við getur átt gildir 1. mgr. 22. gr. ef máli lýkur ekki með efnisdómi.
   Þegar krafa er dæmd eða um hana gerð dómsátt í öðru ríki hefst nýr tíu ára
    fyrningarfrestur skv. 2. mgr. 21. gr., enda sé dómsúrlausnin samrýmanleg
                           íslensku réttarskipulagi.

                       VI. kafli. Réttaráhrif fyrningar.
24. gr. Þegar krafa fyrnist fellur hún niður og kröfuhafi glatar rétti sínum til
         efnda. Falla þá einnig niður vextir, verðbætur, arður og aðrar
                               viðbótargreiðslur.
  25. gr. Þótt krafa fyrnist gagnvart einum af fleiri skuldurum hefur það ekki
       áhrif gagnvart öðrum skuldurum nema á annan veg hafi verið samið.
  Nú er krafa tryggð með ábyrgð og fyrnist þá krafan á hendur ábyrgðarmanni ef
   aðalkrafan fellur niður fyrir fyrningu áður en fyrningu er slitið gagnvart
       ábyrgðarmanni skv. 15.19. gr., enda leiði ekki annað af samningi.
       26. gr. Fyrning kröfu felur ekki í sér að kröfuhafi missi rétt til
 skuldajafnaðar ef samið hefur verið um þann rétt eða kröfurnar eru af sömu rót
        runnar og aðalkrafan hefur stofnast áður en gagnkrafan fyrntist.
  27. gr. Fyrning kröfu hefur ekki áhrif á veðrétt og haldsrétt og standa slík
  tryggingaréttindi óhögguð þótt krafan, sem þau eiga að tryggja, falli niður
           fyrir fyrningu. Það á þó ekki við í eftirfarandi tilvikum:
     a. Þegar krafa tryggð með lögveði fyrnist fellur lögveðið niður samtímis.
     b. Sjálfsvörsluveð fyrir kröfu um vexti eða öðrum kröfum um greiðslu, sem
 falla í gjalddaga með jöfnu millibili og eru ekki afborgun höfuðstóls, fellur
                          brott þegar krafan fyrnist.
           Um brottfall söluveðs gildir 41. gr. laga um samningsveð.
 Af réttindum, sem hvíla sem afgjaldskvöð á fasteign, fyrnast aðeins einstakar
                                   greiðslur.

                          VII. kafli. Gildistaka o.fl.
 28. gr. Lög þessi öðlast gildi 1. janúar 2008. Lögin gilda einvörðungu um þær
                 kröfur sem stofnast eftir gildistöku laganna.

References

   Visible links
   1. http://www.althingi.is/dba-bin/lawformpr.pl?lnr=2007150
   2. http://www.althingi.is/dba-bin/ferill.pl?ltg=135&mnr=67
   3. http://www.althingi.is/altext/135/s/67.html
