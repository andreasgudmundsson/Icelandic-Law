
   --------------------------------------------------------------------------

                             Lög um samgönguáætlun

                             2008 nr. 33 23. apríl

   --------------------------------------------------------------------------

                 Ferill málsins á Alþingi.   Frumvarp til laga.

                           Tóku gildi 30. apríl 2008.
                                1. gr. Markmið.
  Markmið laga þessara er að samræma áætlanagerð við framkvæmdir og rekstur í
  samgöngumálum. Það skal gert með samgönguáætlun til tólf ára skv. 2. gr. og
fjögurra ára áætlun skv. 3. gr. sem er hluti af og innan ramma samgönguáætlunar.
                             2. gr. Samgönguáætlun.
    Samgönguráðherra leggur á fjögurra ára fresti fram á Alþingi tillögu til
  þingsályktunar um samgönguáætlun þar sem mörkuð skal stefna og markmið fyrir
allar greinar samgangna næstu tólf árin. Jafnframt skal m.a. meta og taka tillit
              til þarfa ferðaþjónustunnar fyrir bættar samgöngur.
  Samgönguáætlun tekur til fjáröflunar og útgjalda til allra greina samgangna,
þ.e. flugmála, vegamála og siglingamála, þ.m.t. almenningssamgangna, hafnamála,
 sjóvarna, öryggismála og umhverfismála samgöngugreina. Þar skal skilgreina það
 grunnkerfi sem ætlað er að bera meginþunga samgangna og gera skal grein fyrir
  ástandi og horfum í samgöngum í landinu. Við gerð samgönguáætlunar skal m.a.
  byggja á þeim meginmarkmiðum að samgöngur séu greiðar, hagkvæmar, öruggar og
   umhverfislega sjálfbærar auk þess sem þær stuðli að jákvæðri byggðaþróun.
  Við gerð samgönguáætlunar skal jafnframt taka mið af eftirfarandi markmiðum:
                a. að ná fram samræmdri forgangsröð og stefnumótun,
               b. að ná fram hagkvæmri notkun fjármagns og mannafla,
       c. að ná fram samræmdu skipulagi samgöngugreina og samstarfi stofnana
               samgönguráðuneytisins og fyrirtækja á þess vegum.
  Einnig skal taka mið af því að fjármunir ríkissjóðs nýtist sem best og skal
forgangsröðun byggjast á mati á þörf fyrir samgönguframkvæmdir í landinu í heild
                          og í einstökum landshlutum.
 Áætlun um fjáröflun og útgjöld skal skipt á þrjú fjögurra ára tímabil og skulu
  útgjöld sundurliðuð þar eftir helstu útgjaldaflokkum. Jafnframt er útgjöldum
 vegna nýrra framkvæmda á grunnkerfinu skipt eftir einstökum stórum verkefnum á
                         hvert hinna þriggja tímabila.
   Áður en áætlun samkvæmt ákvæði þessu er unnin leggur samgönguráðherra fram
stefnu sína í helstu málaflokkum, auk fjárhags- og tímaramma, til samgönguráðs,
    sbr. 4. gr. Tillögur byggðar á þeirri stefnu skulu unnar í stofnunum og
 fyrirtækjum samgöngumála fyrir ráðið. Samgönguráð undirbýr og semur tillögu að
 samgönguáætlun og leggur fyrir samgönguráðherra til endanlegrar afgreiðslu og
                                  ákvörðunar.
 Samgönguáætlun skal endurskoða á fjögurra ára fresti eða oftar ef þörf þykir.
                  3. gr. Fjögurra ára áætlun samgönguáætlunar.
Gera skal áætlun fyrir fyrsta fjögurra ára tímabil samgönguáætlunar skv. 2. gr.
  og leggur samgönguráðherra fyrir Alþingi tillögu til þingsályktunar um slíka
                                    áætlun.
Fjögurra ára áætlun samgönguáætlunar skal endurskoðuð á tveggja ára fresti og þá
        unnin ný áætlun fyrir næstu fjögur ár og lögð fram á Alþingi ný
þingsályktunartillaga um hana, þannig að ávallt sé í gildi samþykkt áætlun fyrir
                             a.m.k. tvö ár í senn.
  Í fjögurra ára áætlun samkvæmt ákvæði þessu skal vera áætlun fyrir hvert ár
   tímabilsins, fyrir hverja stofnun og fyrirtæki samgöngumála sem eiga undir
                              samgönguráðuneytið.
 Sundurliðun fjögurra ára áætlunar skal hagað þannig að ábyrgð og fjárheimildir
hverrar stofnunar og fyrirtækis komi skýrt fram. Gerð skal grein fyrir fjáröflun
 og útgjöld skulu sundurliðuð eftir einstökum framkvæmdum, rekstri, þjónustu og
viðhaldi eftir því sem við á. Í fjögurra ára áætlun skal m.a. vera sundurliðun í
 samræmi við uppsetningu fjárlaga. Tekjur og gjöld fjögurra ára áætlunar skulu
                      rúmast innan ramma samgönguáætlunar.
   Áður en áætlun samkvæmt ákvæði þessu er unnin leggur samgönguráðherra fram
fjárhagsramma til samgönguráðs sem undirbýr og semur tillögu að áætlun og leggur
               fyrir samgönguráðherra til endanlegrar afgreiðslu.
                              4. gr. Samgönguráð.
 Samgönguráðherra skipar samgönguráð sem hefur yfirumsjón með gerð tillagna að
 samgönguáætlun. Í samgönguráði sitja forstöðumenn þeirra samgöngustofnana sem
heyra undir samgönguráðuneytið. Auk þess situr þar fulltrúi samgönguráðherra sem
 jafnframt er formaður og er skipunartími hans fjögur ár en skal þó takmarkaður
 við embættistíma þess ráðherra sem skipar. Jafnframt skal fulltrúi fyrirtækis
   samgöngumála sem undir samgönguráðuneytið heyrir leggja fram áætlanir til
 samgönguráðs og sitja fundi ráðsins þegar fjallað er um málefni sem eiga undir
                             viðkomandi fyrirtæki.
Samgönguráð skal minnst einu sinni við gerð nýrrar samgönguáætlunar standa fyrir
     samgönguþingi sem ætlað er að veita ráðgjöf og leiðbeiningar við gerð
      samgönguáætlunar. Til samgönguþings skal öllum helstu hagsmunaaðilum
samgöngumála boðið. Á samgönguþingi skal gera grein fyrir fyrirhuguðum forsendum
 og markmiðum áætlunarinnar. Samgönguráð skal hafa samráð við hagsmunaaðila og
     kynna fyrir almenningi áætlanir eins og ástæða þykir til hverju sinni.
                 5. gr. Skýrsla um framkvæmd samgönguáætlunar.
Ráðherra skal árlega leggja fram á Alþingi skýrslu um framkvæmd samgönguáætlunar
                                 næstliðið ár.
 6. gr. Gildistaka samgönguáætlunar og fjögurra ára áætlunar samgönguáætlunar.
  Samgönguáætlun og fjögurra ára áætlun hennar taka gildi þegar Alþingi hefur
                      samþykkt þær sem þingsályktanir.^1)
   ^1)Augl. A 93/2003. Augl. A 94/2003. Augl. A 91/2005. Augl. A 96/2007. Augl.
                          101/2008. Augl. A 105/2010.
                               7. gr. Gildistaka.
                         Lög þessi öðlast þegar gildi.
