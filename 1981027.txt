
   --------------------------------------------------------------------------

            Lög um rétt manna til að kalla sig viðskiptafræðinga eða hagfræðinga

                              1981 nr. 27 25. maí

   --------------------------------------------------------------------------

                                     1. gr.
                Rétt til að kalla sig viðskiptafræðinga, hagfræðinga eða nota
       heiti, sem felur í sér orðin viðskiptafræðingur eða hagfræðingur, hafa
     þeir menn hér á landi, sem fengið hafa til þess leyfi ráðherra. Þeir sem
    lokið hafa prófi úr viðskiptadeild Háskóla Íslands þurfa ekki slíkt leyfi
                                                                    ráðherra.

                                     2. gr.
              Engum má veita leyfi það, sem um ræðir í 1. gr., nema hann hafi
     lokið fullnaðarprófi í viðskiptafræði eða hagfræði við háskóla eða annan
                                                                  æðri skóla.
              Þó má veita mönnum, sem starfað hafa sem viðskiptafræðingar eða
                   hagfræðingar eigi skemur en sex ár, leyfi til að kalla sig
              viðskiptafræðinga eða hagfræðinga, enda þótt þeir fullnægi eigi
                 prófskilyrðum þeim, sem um ræðir í 1. mgr. þessarar greinar.
              Áður en leyfi er veitt skv. 1. og 2. mgr. þessarar greinar skal
           leita álits þriggja manna nefndar, sem menntamálaráðherra skipar á
             eftirfarandi hátt: Einn nefndarmaður samkvæmt tilnefningu Félags
                 viðskiptafræðinga og hagfræðinga, annar samkvæmt tilnefningu
      viðskiptadeildar Háskóla Íslands og þriðji án tilnefningar og skal hann
                                                  vera formaður nefndarinnar.

                                     3. gr.
            Ráðherra sker úr ágreiningi, sem rísa kann um notkun starfsheita,
                    sem fela í sér orðin viðskiptafræðingur eða hagfræðingur.

                                     4. gr.
            Hver sem notar heiti, er leyfi þarf til samkvæmt lögum þessum, án
         þess að hafa fengið slíkt leyfi, skal sæta sektum. Sektirnar renna í
                                                                   ríkissjóð.

                                     5. gr.
               Með mál út af brotum þessum skal fara að hætti opinberra mála.

References

   Visible links
   1. http://www.althingi.is/dba-bin/lawformpr.pl?lnr=1981027
