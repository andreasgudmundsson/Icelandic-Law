                                    dálkum.

   --------------------------------------------------------------------------

                       Lög um Póst- og fjarskiptastofnun

                              2003 nr. 69 24. mars

   --------------------------------------------------------------------------

  Tóku gildi 25. júlí 2003. EES-samningurinn: XI. viðauki tilskipun 90/388/EB,
               2002/19/EB, 2002/20/EB, 2002/21/EB og 2002/22/EB.

                            1. gr. Yfirstjórn o.fl.
 Póst- og fjarskiptastofnun hefur umsjón með framkvæmd fjarskipta- og póstmála
   hér á landi eftir því sem mælt er fyrir um í lögum þessum og öðrum lögum.
      Póst- og fjarskiptastofnun er sjálfstæð stofnun en undir yfirstjórn
                               samgönguráðherra.
                        2. gr. Forstjóri og starfsmenn.
 Samgönguráðherra skipar forstjóra Póst- og fjarskiptastofnunar til fimm ára í
  senn og stjórnar hann rekstri hennar. Forstjóri Póst- og fjarskiptastofnunar
                     ræður aðra starfsmenn stofnunarinnar.
    Starfsmenn Póst- og fjarskiptastofnunar mega ekki vera stjórnarmenn eða
 starfsmenn félaga eða annarra aðila sem þeir hafa eftirlit með. Þeir mega ekki
    vera í hagsmuna- eða fjárhagstengslum við slíka aðila eða samtök þeirra.
                                3. gr. Verkefni.
                   Verkefni Póst- og fjarskiptastofnunar eru:
     1. Að annast framkvæmd laga um fjarskipti og laga um póstþjónustu og hafa
 eftirlit með fjarskiptum og póstþjónustu, svo sem nánar er kveðið á um í lögum
   um það efni. Stofnunin skal framfylgja lögunum og stuðla að því að markmið
                                 þeirra náist.
    2. Að stuðla að samkeppni á sviði póst- og fjarskiptaþjónustu og koma í veg
                fyrir óréttmæta viðskiptahætti með því m.a. að:
      a. vinna gegn röskun eða takmörkun samkeppni á mörkuðum fjarskipta- og
                                 póstþjónustu,
     b. hvetja til skilvirkra fjárfestinga í innviðum fjarskipta og stuðla að
                                   nýbreytni,
     c. ýta undir hagnýta notkun tíðna og númera og viðhafa skilvirka stjórn á
                              notkun þessara gæða.
       3. Að taka þátt í þróun markaðar fyrir fjarskipta- og póstþjónustu og
                        upplýsingatækni með því m.a. að:
       a. vinna gegn hindrunum í vegi framboðs á fjarskiptanetum, aðstöðu og
           þjónustu sem þeim tengist og fjarskipta- og póstþjónustu,
    b. hvetja til uppsetningar og þróunar fjarskiptaneta og gagnvirkni þjónustu
                       sem nær til allra ríkja innan EES,
   c. stuðla að því að gætt sé jafnræðis við meðhöndlun fjarskiptafyrirtækja og
                     póstrekenda sem búa við sömu aðstæður,
   d. eiga samstarf við aðrar eftirlitsstofnanir í EES og Eftirlitsstofnun EFTA
    í þeim tilgangi að koma á samræmdum eftirlitsháttum og samræmdri túlkun
                                   löggjafar,
             e. stuðla að samruna fjarskiptatækni og upplýsingatækni,
    f. stuðla að þróun upplýsingasamfélagsins með markvissri innleiðingu nýrrar
                             tækni og vinnubragða.
                  4. Að gæta hagsmuna almennings með því m.a. að:
           a. vinna að því að allir landsmenn eigi aðgang að alþjónustu,
    b. stuðla að vernd neytenda í viðskiptum þeirra við fjarskiptafyrirtæki og
                                 póstrekendur,
       c. vinna að ráðstöfunum til að vernda persónuupplýsingar og friðhelgi
                                   einkalífs,
    d. stuðla að birtingu skýrra upplýsinga fyrir notendur og krefjast gagnsæi
   gjaldskráa og skilmála fyrir notkun almennrar fjarskipta- og póstþjónustu,
   e. tryggja hag notenda, þ.m.t. einstakra þjóðfélagshópa, svo sem öryrkja, sem
                    best að því er varðar val, verð og gæði,
     f. tryggja að heildstæði og öryggi almennra fjarskiptaneta sé viðhaldið.
    5. Að vera ráðgefandi fyrir stjórnvöld og ráðuneyti á sviði fjarskipta- og
    póstmála og hafa eftirlit með því að Ísland uppfylli á hverjum tíma þær
skuldbindingar sem mælt er fyrir um í alþjóðlegum samningum á sviði fjarskipta-
og póstmála. Skal stofnunin beina tilmælum um breytingar á lögum og reglugerðum
                   til samgönguráðherra ef þess gerist þörf.
   6. Að taka þátt í samstarfi sem leiðir af alþjóðlegum skuldbindingum á sviði
                            fjarskipta- og póstmála.
             7. Annað sem lýtur að framkvæmd fjarskipta- og póstmála.
   Póst- og fjarskiptastofnun og Samkeppnisstofnun skulu setja sameiginlegar
  leiðbeinandi reglur^1) um meðferð og úrlausn mála sem geta bæði fallið innan
  marka laga um póst- og fjarskiptamál og samkeppnislaga. Skulu reglur þessar
                                    birtar.
Forstjóra Póst- og fjarskiptastofnunar er heimilt að fela öðrum hæfum aðilum að
 framkvæma einstaka þætti skoðunar sem framkvæmd er með heimild í lögum þessum.
                                ^1)[2]Rg. 265/2001.
           4. gr. Eftirlit með fjarskiptafyrirtækjum og póstrekendum.
Póst- og fjarskiptastofnun hefur eftirlit með starfsemi fjarskiptafyrirtækja og
  póstrekenda, þar með talið fjárhagsstöðu þeirra, og skal fylgjast með því að
    starfsemi þeirra sé í samræmi við lög, reglugerðir, reglur, skilyrði eða
ákvarðanir sem um starfsemina gilda og að starfsemin sé að öðru leyti í samræmi
                   við heilbrigða og eðlilega viðskiptahætti.
        5. gr. Eftirlitsúrræði Póst- og fjarskiptastofnunar og viðurlög.
Póst- og fjarskiptastofnun getur krafið þá sem stunda starfsemi sem fellur undir
 lög um fjarskipti og póstþjónustu um allar upplýsingar sem nauðsynlegar þykja
                          við athugun einstakra mála.
  Póst- og fjarskiptastofnun getur krafið fjarskiptafyrirtæki um upplýsingar í
       sambandi við almenna heimild, réttindi eða sérstakar kvaðir, m.a.:
   a. vegna kerfisbundinnar eða tilfallandi könnunar á því að hlítt sé skilyrðum
  um greiðslu í jöfnunarsjóð alþjónustu, um gagnkvæma starfrækslu þjónustu og
         samtengingu neta og um starfrækslugjöld fyrir tíðni og númer,
      b. vegna könnunar þess að farið sé eftir skilyrðum almennra heimilda og
réttinda að fenginni kvörtun eða þegar stofnunin hefur aðrar ástæður til að ætla
  að skilyrði sé ekki virt eða þegar stofnunin hefur að eigin frumkvæði hafið
                                   rannsókn,
     c. í samræmi við reglur um málsmeðferð við veitingu réttinda til notkunar
               tíðna og númera og mat á umsóknum þar að lútandi,
     d. vegna útgáfu upplýsinga um samanburð á gæðum og verði þjónustu í þágu
                                    notenda,
                      e. í afmörkuðum tölfræðilegum tilgangi,
                            f. vegna markaðsgreiningar.
   Að undanteknum upplýsingum skv. c-lið má ekki krefjast upplýsinga samkvæmt
  þessari grein áður en veittur er aðgangur að markaði né gera þær að skilyrði
   fyrir slíkum aðgangi. Þegar Póst- og fjarskiptastofnun óskar eftir þessum
  upplýsingum frá fjarskiptafyrirtækjum skal stofnunin gera grein fyrir því í
                    hvaða tilgangi á að nota upplýsingarnar.
Sem hluta af eftirliti er Póst- og fjarskiptastofnun heimilt að krefjast þess að
      henni séu m.a. látnir í té ársreikningar, milliuppgjör, yfirlýsingar
endurskoðenda eða aðrar sambærilegar upplýsingar. Getur stofnunin krafist hvort
   sem er munnlegra eða skriflegra upplýsinga, innan hæfilegs frests sem hún
                                    ákveður.
Póst- og fjarskiptastofnun getur með sömu skilyrðum og í 4. mgr. krafist þess að
    fá gögn afhent til athugunar. Skulu þau afhent innan hæfilegs frests sem
                                stofnunin setur.
   Telji Póst- og fjarskiptastofnun að fjárhagsstaða fjarskiptafyrirtækja eða
 póstrekenda sé slík að hætta sé á að viðkomandi uppfylli ekki skyldur þær sem
   mælt er fyrir um í almennum heimildum, réttindum eða rekstrarleyfum getur
        stofnunin krafist þess að bætt verði úr innan tiltekins frests.
Póst- og fjarskiptastofnun getur við rannsókn máls gert nauðsynlegar athuganir á
   starfsstað fjarskiptafyrirtækja sem úthlutað hefur verið réttindum eða hjá
 rekstrarleyfishafa í póstþjónustu og lagt hald á gögn þegar ríkar ástæður eru
 til að ætla að brotið hafi verið gegn lögum þessum, lögum um fjarskipti, lögum
 um póstþjónustu eða reglum eða ákvörðunum stofnunarinnar. Við þessar aðgerðir
  skal fylgja ákvæðum laga um meðferð opinberra mála um leit og hald á munum.
  Vanræki fjarskiptafyrirtæki eða póstrekandi skyldur sínar eða uppfylli ekki
  kröfur sem Póst- og fjarskiptastofnun gerir um úrbætur innan hæfilegs frests
getur stofnunin svipt viðkomandi réttindum til tíðna og númera eða rekstrarleyfi
  fyrir póstþjónustu eða tilkynnt fjarskiptafyrirtæki eða póstrekanda að hann
  njóti ekki lengur almennrar heimildar, að undangenginni skriflegri viðvörun.
     Póst- og fjarskiptastofnun skal gera ráðstafanir til að stöðva rekstur
fjarskiptafyrirtækis eða póstrekanda sem starfar án heimildar eða uppfyllir ekki
 skilyrði laga og reglna um slíka starfsemi. Er heimilt að leggja á dagsektir í
                           þessu skyni, sbr. 12. gr.
Samgönguráðherra setur í reglugerð nánari ákvæði um framkvæmd eftirlits Póst- og
                              fjarskiptastofnunar.
                          6. gr. Umsögn hagsmunaaðila.
  Áður en Póst- og fjarskiptastofnun tekur ákvörðun sem hefur veruleg áhrif á
    viðkomandi fjarskiptamarkað skal stofnunin veita hagsmunaaðilum rétt til
  umsagnar. Póst- og fjarskiptastofnun skal setja reglur um meðferð upplýsinga
                   samkvæmt þessari grein og birtingu þeirra.
      7. gr. Samskipti við eftirlitsstjórnvöld Evrópska efnahagssvæðisins.
 Áður en Póst- og fjarskiptastofnun tekur ákvörðun, sem hefur áhrif á viðskipti
milli ríkja, um skilgreiningu fjarskiptamarkaða og greiningu þeirra, um kvaðir á
     fjarskiptafyrirtæki með umtalsverða markaðshlutdeild eða um aðgang og
samtengingu og breytingar á skyldum á smásölumarkaði skal stofnunin hafa samráð
  við Eftirlitsstofnun EFTA og eftirlitsstofnanir í einstökum ríkjum Evrópska
 efnahagssvæðisins í samræmi við skuldbindingar samkvæmt samningnum um Evrópska
                                efnahagssvæðið.
 Heimilt er að víkja frá ákvæði 1. mgr. þegar sérstaklega stendur á og skal þá
tilkynna Eftirlitsstofnun EFTA og eftirlitsstofnunum í einstökum ríkjum Evrópska
                  efnahagssvæðisins tafarlaust um ákvörðunina.
Póst- og fjarskiptastofnun skal veita Eftirlitsstofnun EFTA almennar upplýsingar
  sem skylt er að veita með hliðsjón af skuldbindingum samkvæmt samningnum um
   Evrópska efnahagssvæðið, svo sem varðandi fjarskiptamarkaði, alþjónustu og
                       kvaðir sem lagðar eru á fyrirtæki.
           8. gr. Þagnarskylda og samskipti við eftirlitsstjórnvöld.
Starfsmenn Póst- og fjarskiptastofnunar eru bundnir þagnarskyldu. Þeir mega ekki
 að viðlagðri ábyrgð skýra óviðkomandi frá því sem þeir komast að í starfi sínu
  og leynt á að fara um viðskipti og rekstur aðila sem þeir hafa eftirlit með.
      Sama gildir um endurskoðendur og aðra sérfræðinga sem starfa á vegum
          stofnunarinnar. Þagnarskylda helst þótt látið sé af störfum.
   Með gögn og aðrar upplýsingar, t.d. að því er varðar viðskiptahagsmuni sem
 stofnunin aflar við eftirlit eða af öðrum ástæðum, skal fara sem trúnaðarmál.
Póst- og fjarskiptastofnun er heimilt að birta tölfræðilegar upplýsingar um magn
     fjarskipta og pósts og skulu fjarskiptafyrirtæki og póstrekendur láta
                      stofnuninni í té slíkar upplýsingar.
    Þrátt fyrir lagaákvæði um þagnarskyldu má veita eftirlitsstjórnvöldum í
    aðildarríkjum Evrópska efnahagssvæðisins og Alþjóðaviðskiptastofnuninni
    upplýsingar sé það liður annaðhvort í samstarfi ríkjanna um eftirlit með
    starfsemi eftirlitsskyldra aðila eða við úrlausn einstakra mála og slík
 upplýsingagjöf er nauðsynleg til að unnt sé að framfylgja lögmæltu eftirliti.
      Ákvæði þessarar málsgreinar gilda einnig um skipti á upplýsingum við
   eftirlitsstjórnvöld hér á landi. Póst- og fjarskiptastofnun er því aðeins
heimilt að veita eftirlitsstjórnvöldum upplýsingar samkvæmt þessari málsgrein að
          sá sem upplýsingarnar fær sé háður sams konar þagnarskyldu.
Þagnarskylda samkvæmt lögum þessum skal ekki vera því til fyrirstöðu að Póst- og
fjarskiptastofnun gefi fulltrúum Eftirlitsstofnunar EFTA sem fjalla um póst- og
 fjarskiptamál allar upplýsingar sem eru nauðsynlegar við framkvæmd samningsins
                          um Evrópska efnahagssvæðið.
Póst- og fjarskiptastofnun er heimilt að skiptast á upplýsingum við sambærilegar
          stofnanir innan Evrópska efnahagssvæðisins og samningsríkja
Alþjóðaviðskiptastofnunarinnar að því marki að ekki sé um trúnaðarupplýsingar að
                                     ræða.
 Póst- og fjarskiptastofnun getur í starfi sínu krafist upplýsinga og gagna frá
  öðrum stjórnvöldum, þar á meðal frá skattyfirvöldum og tollyfirvöldum, óháð
                              þagnarskyldu þeirra.
          9. gr. Lausn deilumála fjarskiptafyrirtækja og póstrekenda.
Komi upp deilur milli fyrirtækja sem reka almenn fjarskiptanet eða veita almenna
   fjarskiptaþjónustu eða milli póstrekenda um skyldur sem leiðir af lögum um
fjarskipti eða lögum um póstþjónustu getur deiluaðili beint málinu til Póst- og
  fjarskiptastofnunar. Póst- og fjarskiptastofnun skal leita sátta með aðilum.
Náist ekki samkomulag skal skorið úr ágreiningi með ákvörðun eins fljótt og við
 verður komið og eigi síðar en innan fjögurra mánaða nema sérstaklega standi á.
 Ákvörðun Póst- og fjarskiptastofnunar skal birta opinberlega með fyrirvara um
                            kröfu um viðskiptaleynd.
Þegar deiluaðilar eru hvor frá sínu landi innan Evrópska efnahagssvæðisins skulu
fjarskiptaeftirlitsstofnanir landanna tveggja eiga samstarf um lausn deilunnar.
Póst- og fjarskiptastofnun getur í ákveðnum tilfellum gripið inn í deilur aðila
    að eigin frumkvæði til þess að ná markmiðum laga um fjarskipti, laga um
              póstþjónustu eða laga um Póst- og fjarskiptastofnun.
 Póst- og fjarskiptastofnun er heimilt að setja reglur um málsmeðferð samkvæmt
                                 þessari grein.
                               10. gr. Kvartanir.
  Telji neytendur fjarskipta- eða póstþjónustu, eða aðrir sem hagsmuna hafa að
gæta, að fjarskiptafyrirtæki eða póstrekandi brjóti gegn skyldum sínum samkvæmt
 lögum um fjarskipti eða lögum um póstþjónustu, eða gegn skilyrðum sem mælt er
      fyrir um í almennum heimildum, réttindum eða í rekstrarleyfi, getur
  hlutaðeigandi beint kvörtun til Póst- og fjarskiptastofnunar um að hún láti
                              málið til sín taka.
Póst- og fjarskiptastofnun skal leita álits viðkomandi fjarskiptafyrirtækis eða
 póstrekanda á kvörtuninni og jafnframt freista þess að jafna ágreining aðila á
  skjótan hátt. Náist ekki samkomulag skal úr ágreiningi skorið með ákvörðun.
     Póst- og fjarskiptastofnun er heimilt að setja reglur um lausn slíkra
                                ágreiningsmála.
                   11. gr. Heimild til bráðabirgðaákvörðunar.
Telji Póst- og fjarskiptastofnun nauðsynlegt að taka ákvörðun í einstökum málum
án tafar, enda sé hætta á því að dráttur á úrskurði valdi því að réttindi aðila
  máls fari forgörðum eða hann verði fyrir verulegu fjártjóni, er stofnuninni
                      heimilt að taka bráðabirgðaákvörðun.
 Póst- og fjarskiptastofnun skal taka málið til umfjöllunar skv. 9. eða 10. gr.
 innan sjö daga frá því að bráðabirgðaákvörðunin var tekin, ella fellur hún úr
                                     gildi.
                        12. gr. Dagsektir og innheimta.
  Póst- og fjarskiptastofnun er heimilt að leggja á og innheimta dagsektir af
fjarskiptafyrirtækjum og póstrekendum, uppfylli þeir ekki skilyrði sem þeim hafa
    verið sett eða aðrar kvaðir sem á þá hafa verið lagðar samkvæmt lögum um
  fjarskipti og lögum um póstþjónustu. Dagsektir nemi 50.000 til 500.000 kr. á
 dag. Eru slíkar sektir aðfararhæfar skv. 5. tölul. 1. mgr. [3]1. gr. laga nr.
90/1989, um aðför. Málskot til úrskurðarnefndar fjarskipta- og póstmála frestar
               aðför en úrskurðir nefndarinnar eru aðfararhæfir.
                13. gr. Úrskurðarnefnd fjarskipta- og póstmála.
   Ákvarðanir Póst- og fjarskiptastofnunar sæta kæru til sérstakrar nefndar,
úrskurðarnefndar fjarskipta- og póstmála. Skal kæran berast úrskurðarnefnd innan
     fjögurra vikna frá því að viðkomandi varð kunnugt um ákvörðun Póst- og
 fjarskiptastofnunar. Í úrskurðarnefnd fjarskipta- og póstmála sitja þrír menn
    sem skipaðir eru af samgönguráðherra og jafnmargir til vara, allir eftir
tilnefningu Hæstaréttar. Formaður og varaformaður skulu fullnægja hæfisskilyrðum
hæstaréttardómara. Skipunartími nefndarinnar er fjögur ár. Nefndinni er heimilt
                           að kveðja til sérfræðinga.
Úrskurður nefndarinnar skal að jafnaði liggja fyrir innan átta vikna frá því að
                               kæra berst henni.
 Úrskurðir nefndarinnar skulu vera endanlegir á stjórnsýslustigi. Nú vill aðili
ekki una úrskurði nefndarinnar og getur hann þá borið úrskurðinn undir dómstóla,
en slíkt mál skal höfða innan sex mánaða frá því að viðkomandi fékk vitneskju um
úrskurð nefndarinnar. Málshöfðun frestar ekki gildistöku úrskurða nefndarinnar.
 Ákvörðun Póst- og fjarskiptastofnunar verður ekki borin undir dómstóla fyrr en
       niðurstaða úrskurðarnefndar fjarskipta- og póstmála liggur fyrir.
  Um starfshætti nefndarinnar, málsmeðferð o.fl. skal mælt fyrir í reglugerð.
                            14. gr. Gjaldtaka o.fl.
  Fyrir útgáfu rekstrarleyfa fyrir póstþjónustu greiðist gjald til ríkissjóðs
            samkvæmt [4]lögum nr. 88/1991, um aukatekjur ríkissjóðs.
Við veitingu réttinda fyrir notkun tíðna þar sem takmarka þarf fjölda rétthafa,
t.d. vegna takmarkaðs tíðnisviðs fyrir viðkomandi þjónustu og úthlutun tíðna fer
  fram eftir birtingu auglýsingar um fyrirhugaða úthlutun eða útboð, eða þegar
 tíðni er úthlutað á grundvelli útboðs til annarra nota en fjarskiptaþjónustu,
skal innheimta sérstakt gjald fyrir tíðnirnar. Gjaldið ákvarðast af kostnaði við
                                  úthlutunina.
  Fyrir úthlutun símanúmera til fjarskiptafyrirtækja skal innheimt fyrir hvert
úthlutað símanúmer árlegt gjald að upphæð 10 kr. fyrir hvert númer. Til viðbótar
   skal innheimt 200.000 kr. árlegt gjald fyrir fjögurra stafa númer, þ.m.t.
 forskeyti og alþjóðlegir netkóðar, óháð fjölda tölustafa í kóðanum. Innheimta
           skal 1.000.000 kr. árlegt gjald fyrir þriggja stafa númer.
Fjarskiptafyrirtæki skulu árlega greiða Póst- og fjarskiptastofnun rekstrargjald
sem nemur 0,20% af bókfærðri veltu og sömuleiðis skulu póstrekendur greiða 0,25%
      af árlegri veltu til stofnunarinnar. Með bókfærðri veltu er átt við
rekstrartekjur sem þessir aðilar hafa af fjarskipta- og póststarfsemi sinni hér
     á landi. Rekstrargjald skal miða við næsta almanaksár á undan ákvörðun
 gjaldsins. Tekjur skal telja til bókfærðrar veltu á því ári sem þær verða til.
   Fjarskiptafyrirtæki og póstrekendur skulu skila Póst- og fjarskiptastofnun
upplýsingum um gjaldskylda veltu eigi síðar en 30. apríl ár hvert. Berist Póst-
   og fjarskiptastofnun ekki upplýsingar innan tilskilins tíma er stofnuninni
                    heimilt að áætla veltu viðkomandi aðila.
  Álagning rekstrargjalds skv. 4. mgr. skal fara fram eigi síðar en 15. maí ár
hvert. Póst- og fjarskiptastofnun skal gera eftirlitsskyldum aðilum grein fyrir
                            álagningunni með bréfi.
  Rekstrargjald greiðist með þremur jafnháum greiðslum. Það greiðist þannig að
     gjalddagi 1. ársþriðjungs er 1. júní og eindagi 15. júní, gjalddagi 2.
     ársþriðjungs er 1. september og eindagi 15. september og gjalddagi 3.
              ársþriðjungs er 1. desember og eindagi 15. desember.
Sé rekstrargjald greitt eftir eindaga hverrar greiðslu reiknast dráttarvextir á
     greiðsluna frá gjalddaga í samræmi við lög um vexti og verðtryggingu.
Vanræki fjarskiptafyrirtæki eða póstrekandi greiðslu rekstrargjalds er Póst- og
 fjarskiptastofnun heimilt að fella niður starfsheimild viðkomandi fyrirtækis.
  Póst- og fjarskiptastofnun er heimilt að ákvarða álagningu rekstrargjalds að
  nýju fyrir tiltekna aðila reynist álagningarstofn eða aðrar forsendur fyrri
                            álagningar ekki réttar.
  Póst- og fjarskiptastofnun getur gert fjarskiptafyrirtæki eða póstrekanda að
  greiða samkvæmt reikningi útlagðan kostnað, svo sem vegna sérfræðivinnu, við
    sérstakar kannanir sem stofnunin telur nauðsynlegar vegna eftirlits með
starfsemi á þeirra vegum og rekja má sérstakan kostnaðarauka til atvika er varða
                                  fyrirtækið.
       Samgönguráðherra setur gjaldskrá fyrir aðra þjónustu sem Póst- og
 fjarskiptastofnun er falið að veita samkvæmt lögum þessum, lögum um fjarskipti
  og lögum um póstþjónustu. Heimilt er að taka gjald, sem miðast við kostnað,
fyrir eftirfarandi þætti: skráningu fyrirtækja, útgáfu leyfisbréfa og skírteina,
     mælingar, innsiglanir, skoðanir og umsýslu með þráðlausum sendibúnaði.
 Allar tekjur samkvæmt þessari grein, að undanteknu leyfisgjaldi skv. 1. mgr.,
   skulu renna óskiptar til Póst- og fjarskiptastofnunar sem annast innheimtu
                         gjalda samkvæmt þessari grein.
                                15. gr. Skýrsla.
   Póst- og fjarskiptastofnun skal árlega birta skýrslu um starfsemi sína. Í
 skýrslunni skal m.a. birtur listi yfir fjarskiptafyrirtæki og póstrekendur og
  upplýsingar um kostnað við alþjónustu, einstök framlög til jöfnunarsjóðs og
 hvaða hag fyrirtæki sem settar hafa verið alþjónustuskyldur hafa haft af því á
                             fjarskiptamarkaðinum.
                              16. gr. Reglugerðir.
  Samgönguráðherra setur í reglugerð^1) nánari fyrirmæli um framkvæmd laganna.
                                ^1)[5]Rg. 832/2000.
                              17. gr. Gildistaka.
                     Lög þessi öðlast gildi 25. júlí 2003.

References

   Visible links
   1. http://www.althingi.is/dba-bin/lawformpr.pl?lnr=2003069
   2. http://www.reglugerd.is/interpro/dkm/WebGuard.nsf/key2/265-2001
   3. file://1989090.html#g1
   4. file://1991088.html
   5. http://www.reglugerd.is/interpro/dkm/WebGuard.nsf/key2/832-2000
