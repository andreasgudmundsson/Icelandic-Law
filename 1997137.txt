
   --------------------------------------------------------------------------

                                                   Lög um Kennaraháskóla Íslands

                           1997 nr. 137 23. desember

   --------------------------------------------------------------------------

                                   I. kafli.
                                   Hlutverk.
                                     1. gr.
            Kennaraháskóli Íslands er miðstöð kennara- og uppeldismenntunar á
                    Íslandi. Kennaraháskóli Íslands er vísindaleg fræðslu- og
         rannsóknarstofnun er veitir nemendum sínum menntun til þess að gegna
     störfum á sviði kennslu, þjálfunar, uppeldis og umönnunar og til þess að
                          sinna sjálfstætt fræðilegum rannsóknum á því sviði.
          Nánari fyrirmæli um skilgreiningu þess náms sem háskólinn veitir og
     hvernig samstarfi við aðra háskóla á sviði kennara- og uppeldismenntunar
                                         skuli háttað skal setja í reglugerð.

                                   II. kafli.
                             Kennarar og nemendur.
                                     2. gr.
               Kennarar við Kennaraháskóla Íslands eru prófessorar, dósentar,
                                       lektorar, aðjúnktar og stundakennarar.
             Prófessorar, dósentar og lektorar skulu vera þeir einir sem hafa
   kennslu og rannsóknir að aðalstarfi. Aðjúnktar eru ráðnir til eins árs hið
           skemmsta. Stundakennarar eru ráðnir til eins árs eða skemmri tíma.
         Háskólaráð setur nánari reglur um starfsskyldur fastráðinna kennara.

                                     3. gr.
        Rektor ræður prófessora, dósenta, lektora, aðjúnkta og stundakennara.
        Umsækjendur um prófessorsstöður, dósents- og lektorsstöður skulu láta
      fylgja umsókn sinni upplýsingar um háskólamenntun sína, vísindastörf og
                                 önnur störf, svo og ritsmíðar og rannsóknir.
        Rektor skipar þriggja manna dómnefnd eftir tilnefningu háskólaráðs og
         menntamálaráðherra, til tveggja ára í senn, til þess að dæma um hæfi
    umsækjenda til að gegna stöðu prófessors, dósents eða lektors. Háskólaráð
      tilnefnir tvo menn í nefndina, þar af annan formann nefndarinnar. Annar
             fulltrúanna sem háskólaráð tilnefnir skal starfa utan háskólans.
             Menntamálaráðherra tilnefnir einn mann í nefndina. Í dómnefnd má
                       skipa þá eina sem lokið hafa meistaraprófi úr háskóla.
          Rektor skal eftir ábendingu viðkomandi deildar tilnefna sérfræðing,
           hverju sinni, er skal vera dómnefnd til ráðgjafar þegar fræðistörf
                                                        umsækjenda eru metin.
              Dómnefnd skal láta uppi rökstutt álit um það hvort ráða megi af
       vísindagildi rita og rannsókna umsækjanda, svo og af námsferli hans og
        störfum, að hann sé hæfur til að gegna stöðunni. Engum manni má veita
   prófessorsstöðu, dósentsstöðu eða lektorsstöðu nema meiri hluti dómnefndar
                        hafi látið það álit í ljós að hann sé til þess hæfur.
          Háskólaráði er heimilt að setja reglur sem kveða á um að sambærileg
           ákvæði gildi við ráðningu sérfræðinga á sviði rannsókna og annarra
                                                     fræðistarfa við skólann.
         Heimilt er að flytja lektor úr lektorsstöðu í dósentsstöðu og dósent
      úr dósentsstöðu í prófessorsstöðu samkvæmt nánari reglum sem háskólaráð
                                                                       setur.

                                     4. gr.
        Háskólaráð skal, að fengnum tillögum deildarráða, staðfesta reglur um
           skráningu nemenda í einstakar deildir þar sem nánar er kveðið á um
                                          inntökuskilyrði í viðkomandi deild.
        Háskólaráð tekur ákvörðun um fjárhæð skrásetningargjalds sem nemendum
   er gert að greiða við upphaf skólaárs. Skrásetningargjald skal taka mið af
     kostnaði vegna innritunar, kennsluefnis og pappírsvara sem skólinn lætur
                   nemendum í té og nauðsynlegt er vegna starfsemi háskólans.
              Skrásetningargjald skal ekki vera hærra en sem nemur 25.000 kr.
             Heimilt er að taka 15% hærra gjald af þeim sem skrá sig til náms
                               eftir að auglýstu skrásetningartímabili lýkur.
        Þeir einir teljast nemendur við Kennaraháskóla Íslands sem skrásettir
                                                         hafa verið til náms.

                                  III. kafli.
                                Stjórnskipulag.
                                     5. gr.
        Háskólaráð er æðsti ákvörðunaraðili innan skólans nema annað sé berum
                                                    orðum tekið fram í lögum.
                                                     Í háskólaráði eiga sæti:

   1.
           rektor sem er sjálfkjörinn í ráðið og jafnframt forseti þess,
   2.
           fjórir fulltrúar fastráðinna kennara og fjórir til vara kjörnir á
           almennum fundi fastráðinna kennara hlutfallsbundinni kosningu til
           tveggja ára í senn,
   3.
           tveir fulltrúar nemenda og tveir til vara kjörnir
           hlutfallsbundinni kosningu til tveggja ára í senn samkvæmt reglum
           nemendafélags skólans,
   4.
           tveir fulltrúar skipaðir af menntamálaráðherra til tveggja ára í
           senn.

                  Varaforseta og ritara kýs ráðið úr hópi háskólaráðsfulltrúa
                                                         fastráðinna kennara.

                                     6. gr.
                 Rektor boðar til funda í háskólaráði eftir þörfum. Óski þrír
    háskólaráðsfulltrúar eftir fundi er rektor skylt að boða til hans. Rektor
                                                       stýrir fundum ráðsins.
                     Háskólaráðsfundur er ályktunarbær ef tveir þriðju hlutar
   atkvæðisbærra manna sækja fund hið fæsta. Afl atkvæða ræður úrslitum mála.
                               Ef atkvæði falla jöfn sker atkvæði forseta úr.
                      Varamenn sitja fundi háskólaráðs í forföllum aðalmanna.

                                     7. gr.
           Menntamálaráðherra skipar rektor til fimm ára samkvæmt tilnefningu
         háskólaráðs. Skal staðan auglýst laus til umsóknar. Háskólaráð setur
                       reglur um hvernig staðið skuli að tilnefningu rektors.

                                     8. gr.
                  Háskólaráð ákvarðar deildarskipan skólans og afmarkar aðrar
                                                          stjórnunareiningar.
        Deildarfundir og deildarráð, í umboði háskólaráðs og rektors, stjórna
         málefnum hverrar deildar og fer deildarforseti með framkvæmdarvald í
                                                       málefnum deildarinnar.
                       Háskólaráð setur reglur um skipan deildarráða og val á
       deildarforsetum. Háskólaráð setur reglur um deildarfundi, hverjir hafi
   rétt til setu á deildarfundum og hvert skuli vera verksvið þeirra, vald og
         ábyrgð. Háskólaráð setur deildarráðum starfsreglur. Háskólaráð setur
                        jafnframt reglur um skipan annarra stjórnunareininga.
             Stofnanir og einstakir starfsmenn innan háskólans, sem ekki lúta
                         sérstakri stjórn, heyra beint undir embætti rektors.

                                     9. gr.
              Fyrir hverja deild skólans eða skilgreinda námsbraut skal setja
    námskrá sem kveður á um markmið, inntak og meginviðfangsefni námsins, þar
          með talin starfsþjálfun á vettvangi þar sem það á við. Á grundvelli
   námskrár skal árlega gefin út kennsluskrá þar sem m.a. er gerð grein fyrir
            tilhögun náms, kennsluháttum og námsmati. Í kennsluskrá eða öðrum
     starfsáætlunum einstakra deilda skal enn fremur kveðið á um missira- eða
     annaskiptingu, kennslutíma, próftímabil, leyfi og önnur atriði sem varða
                                                               skipulag náms.
             Háskólaráð staðfestir námskrár og kennsluskrá en deildarráð bera
                                                        ábyrgð á gerð þeirra.

                                   IV. kafli.
                                  Rannsóknir.
                                    10. gr.
        Heimilt er Kennaraháskóla Íslands að setja á stofn rannsóknarstofnun.
     Kennarar skólans geta fullnægt rannsóknarskyldu sinni að nokkru eða öllu
   leyti með störfum í þágu stofnunarinnar. Heimilt er að ráða sérfræðinga að
             stofnuninni. Háskólaráð getur falið rannsóknarstofnun umsjón með
                  útgáfustarfsemi á vegum háskólans. Háskólaráð skipar stjórn
                                                              stofnunarinnar.
                  Rannsóknarstofnun skal, eftir því sem aðstæður leyfa, veita
   uppeldisstéttum og nemendum skólans ráðgjöf og fræðslu um skipulagningu og
                                                         framkvæmd rannsókna.
          Háskólaráð skal setja reglur, sem menntamálaráðherra staðfestir, um
       starfsemi rannsóknarstofnunarinnar og þar með talið um gjaldtöku fyrir
                                               þjónustu sem stofnunin veitir.
                                   Reglurnar skulu birtar í Stjórnartíðindum.
        Heimilt er háskólaráði að stofna sérstaka rannsóknarsjóði. Skal um þá
   sett skipulagsskrá sem menntamálaráðherra staðfestir. Skipulagsskráin skal
                                                     birt í Stjórnartíðindum.

                                   V. kafli.
                          Gildistaka, reglugerð o.fl.
                                    11. gr.
             Við gildistöku þessara laga renna eignir Kennaraháskóla Íslands,
        Fósturskóla Íslands, Íþróttakennaraskóla Íslands og Þroskaþjálfaskóla
                                          Íslands til Kennaraháskóla Íslands.

                                    12. gr.
              Menntamálaráðherra setur nánari ákvæði í reglugerð um framkvæmd
                                                                þessara laga.

                                    13. gr.
            Allar reglur sem háskólaráð setur á grundvelli þessara laga skulu
                                                   birtar í Stjórnartíðindum.

                                    14. gr.
             Lög þessi, sem sett eru með hliðsjón af lögum um háskóla, öðlast
        gildi 1. janúar 1998 og skulu vera komin að fullu til framkvæmda eigi
                                                      síðar en 31. júlí 1999.

                                    15. gr.


                            Ákvæði til bráðabirgða.
          Um þá sem við gildistöku laga þessara eru starfsmenn eða nemendur í
     Fósturskóla Íslands, Íþróttakennaraskóla Íslands, Kennaraháskóla Íslands
                            og Þroskaþjálfaskóla Íslands gildir eftirfarandi:

   a.
           Nemendur, sem við gildistöku laga þessara stunda nám í þeim skólum
           sem eru sameinaðir með lögum þessum og ljúka námi áður en þau koma
           til fullra framkvæmda, eiga rétt á að ljúka prófum samkvæmt
           gildandi námsskipulagi skólanna við gildistöku laganna.
           Háskólaráði, sbr. e-lið, er heimilt að ákveða að þeir nemendur
           geti lokið háskólaprófgráðu.
   b.
           Núverandi rektor Kennaraháskóla Íslands er rektor hins nýja
           Kennaraháskóla Íslands þar til nýr rektor hefur verið skipaður,
           sbr. e-lið. Störf skólastjóra Fósturskóla Íslands,
           Íþróttakennaraskóla Íslands og Þroskaþjálfaskóla Íslands eru lögð
           niður frá og með 1. janúar 1998. Þó skulu þeir sem gegna þessum
           störfum við gildistöku laganna eiga rétt til starfa hjá
           Kennaraháskóla Íslands samkvæmt c- og d-lið.
   c.
           Skipaðir og ótímabundið ráðnir kennarar við Fósturskóla Íslands,
           Íþróttakennaraskóla Íslands og Þroskaþjálfaskóla Íslands, sem
           uppfylla starfsskilyrði samkvæmt lögum um háskóla, eru starfsmenn
           Kennaraháskóla Íslands frá og með 1. janúar 1998. Hið sama gildir
           um prófessora, dósenta og lektora við Kennaraháskóla Íslands og þá
           starfsmenn skólanna sem gegna öðrum störfum en þeim sem upp eru
           talin í d-lið.
   d.
           Störf skipaðra og ótímabundið ráðinna kennara við Fósturskóla
           Íslands, Íþróttakennaraskóla Íslands og Þroskaþjálfaskóla Íslands
           sem ekki uppfylla starfsskilyrði samkvæmt lögum um háskóla skulu
           lögð niður 1. janúar 1998. Þó er heimilt að fresta niðurlagningu
           starfanna til 31. júlí 2001. Sé heimild til frestunar á
           niðurlagningu starfanna nýtt teljast starfsmenn samkvæmt þessum
           lið vera starfsmenn Kennaraháskóla Íslands frá og með 1. janúar
           1998.
   e.
           Er Alþingi hefur samþykkt lög þessi skal menntamálaráðherra skipa
           níu manna háskólaráð til 31. júlí 1999. Það skal starfa í samræmi
           við ákvæði laga þessara og tryggja framkvæmd þeirra, sbr. 14. gr.
           Skólanefnd Fósturskóla Íslands, skólanefnd Íþróttakennaraskóla
           Íslands, skólaráð Kennaraháskóla Íslands og skólastjórn
           Þroskaþjálfaskóla Íslands skulu hver um sig tilnefna einn fulltrúa
           til setu í því ráði og menntamálaráðherra tvo fulltrúa. Jafnframt
           skulu stjórnir nemendafélaga skólanna tilnefna sameiginlega tvo
           fulltrúa í ráðið. Rektor Kennaraháskóla Íslands, sbr. b-lið, skal
           vera forseti háskólaráðs þar til nýtt háskólaráð hefur verið
           skipað, sbr. 5. gr., og nýr rektor skipaður, sbr. 7. gr., samkvæmt
           tilnefningu þess háskólaráðs.

References

   Visible links
   1. http://www.althingi.is/dba-bin/lawformpr.pl?lnr=1997137
