
   --------------------------------------------------------------------------

                                    Lög um breytt verðgildi íslensks gjaldmiðils

                              1979 nr. 35 29. maí

   --------------------------------------------------------------------------

                                     1. gr.
             Í lögum þessum nefnist gjaldmiðill sá, sem löglega var gefinn út
              fyrir gildistöku laga þessara, 1. janúar 1981, gömul króna, til
      aðgreiningar frá gjaldmiðli gefnum út frá þeim degi, en hann nefnist ný
                                                        króna í lögum þessum.
            Lög þessi taka bæði til peningaseðla og peninga sleginna úr málmi
                                                                    (myntar).

                                     2. gr.
                Frá og með 1. janúar 1981 hundraðfaldast verðgildi krónunnar.
        Jafngildir þá ein ný króna eitt hundrað gömlum krónum, og á sama hátt
             jafngildir einn eyrir nýrrar krónu einni gamalli krónu. Breytist
   ákvæðisverð eldri seðla og myntar, sem þá eru í umferð, í samræmi við það.

                                     3. gr.
            Nú eru í lögum, reglugerðum, stjórnvaldaákvörðunum, úrskurðum eða
    gjaldskrám, sem út voru gefnar fyrir 1. janúar 1981, greindar fjárhæðir í
        krónum og skulu þær fjárhæðir þá lækkaðar þannig, að hin nýja fjárhæð
                           telst einn hundraðasti hluti af eldri fjárhæðinni.

                                     4. gr.
             Sérhver fjárhæð í dómi, skuldabréfi, skuldaviðurkenningu, víxli,
   tékka, leigusamningi, hlutabréfi og öðrum skjölum, sem skylda til greiðslu
   í krónum eða lofa greiðslu í krónum og út hafa verið gefin fyrir 1. janúar
   1981, en greiðsla hefur eigi verið innt af hendi, skal breytast þannig, að
          hin nýja fjárhæð skal teljast einn hundraðasti hluti af hinni eldri
                                                                     fjárhæð.
        Gildir þetta um allar greiðslur samkvæmt skjölum þessum, svo og hvers
    konar aðrar munnlegar og skriflegar greiðsluskuldbindingar, sem eigi hafa
                                  verið inntar af hendi fyrir 1. janúar 1981.

                                     5. gr.
          Frá og með 1. janúar 1981 skal hvers konar endurgjald og laun fyrir
     vinnu og starf, þóknanir og endurgjald fyrir vöru og þjónustu reiknast í
                                                           hinum nýju krónum.

                                     6. gr.
              Í bókhaldi skulu öll viðskipti, sem eiga sér stað frá og með 1.
       janúar 1981, færð með nýjum krónum. Sömuleiðis skulu öll reikningsskil
      tímabils, sem lýkur á árinu 1981 og þar á eftir, færð með nýjum krónum.

                                     7. gr.
         Þrátt fyrir ákvæði laga þessara skulu seðlar þeir, sem út hafa verið
       gefnir, og mynt sú, sem slegin hefur verið og gefin út fyrir 1. janúar
      1981, halda gildi sínu og vera lögeyrir í allar greiðslur hér á landi í
     sex mánuði eftir gildistöku laganna, þó þannig, að verðmæti hvers seðils
             eða myntar skal reiknast einn hundraðasti hluti af ákvæðisverði.
          Frá og með 1. júlí 1981 skulu seðlar þeir og mynt, sem út var gefin
        fyrir 1. janúar 1981, hætta að vera lögmætur gjaldmiðill í lögskiptum
      manna. Seðlabanka Íslands er þó skylt að innleysa þá seðla og mynt í 18
                                       mánuði eftir lok sex mánaða frestsins.
              Sömu reglur og greinir í 1. og 2. mgr. skulu gilda um frímerki,
     sparimerki, stimpilmerki og önnur hliðstæð heimildarskjöl, að öðru leyti
                                   en því, að útgefandi er innlausnarskyldur.

                                     8. gr.
        Fjárhæð, sem við verðgildisbreytinguna 1. janúar 1981 verður minni en
    hálfur eyrir nýrrar krónu, fellur niður, en hálfur eyrir og hærri fjárhæð
                                         skal hækka í einn eyri nýrrar krónu.

                                     9. gr.
               Viðskiptaráðherra setur að fengnum tillögum Seðlabanka Íslands
                                      reglugerð^1) um framkvæmd laga þessara.

   ^1)Rg. 117/1980 og 253/1980.

                                    10. gr.
        Brot gegn lögum þessum og reglugerðum settum samkvæmt þeim varða
   sektum, varðhaldi eða fangelsi allt að fjórum árum, enda liggi ekki við
   broti þyngri refsingar samkvæmt öðrum lögum.

                                    11. gr.
        Lög þessi öðlast gildi 1. janúar 1981.

References

   Visible links
   1. http://www.althingi.is/dba-bin/lawformpr.pl?lnr=1979035
