
   --------------------------------------------------------------------------

                                                                    Lög um orlof

                             1987, nr. 30, 27. mars

   --------------------------------------------------------------------------

                                     1. gr.
           Allir þeir, sem starfa í þjónustu annarra gegn launum, hvort sem
   þau eru greidd í peningum eða öðrum verðmætum, eiga rétt á orlofi og
   orlofslaunum samkvæmt reglum þessara laga.

                                     2. gr.
           Lög þessi rýra ekki víðtækari eða hagkvæmari orlofsrétt samkvæmt
   öðrum lögum, samningum eða venjum.
           Samningur um minni rétt til handa launþegum en lög þessi ákveða er
   ógildur.

                                     3. gr.
           Orlof skal vera tveir dagar fyrir hvern unninn mánuð á síðasta
   orlofsári og reiknast hálfur mánuður eða meira heill mánuður en skemmri
   tími telst ekki með. Það telst vinnutími samkvæmt þessari grein þótt maður
   sé frá vinnu vegna veikinda eða slysa meðan hann fær greitt kaup eða hann
   er í orlofi. Sunnudagar og aðrir helgidagar teljast ekki orlofsdagar né
   heldur fyrstu fimm laugardagar í orlofi.
           Orlofsárið er frá 1. maí til 30. apríl.

                                     4. gr.
           Orlof samkvæmt lögum þessum skal veitt í einu lagi á tímabilinu
   frá 2. maí til 15. september. Heimilt er í kjarasamningum stéttarfélaga að
   kveða á um skemmra orlof á fyrrgreindu tímabili, þó að lágmarki 14 daga á
   sumarorlofstímabilinu, ef sérstakar rekstrarástæður gera það brýnt. Nú
   nýtur orlofsþegi eigi lengri orlofsréttar en lög þessi kveða á um og skal
   þá sá hluti orlofsins, sem tekinn er utan orlofstímabilsins, lengjast um
   ^1/[4] ef orlof er tekið utan orlofstímabilsins að ósk atvinnurekanda.
           Í vinnu við landbúnað og síldveiðar má veita allt að helmingi
   orlofsins utan orlofstímabilsins.
           Aðilar geta með samkomulagi vikið frá reglum þessarar greinar um
   skiptingu orlofs. Orlofi skal þó alltaf lokið fyrir lok orlofsársins.

                                     5. gr.
           Atvinnurekandi ákveður í samráði við launþega hvenær orlof skuli
   veitt. Hann skal verða við óskum launþega um hvenær orlof skuli veitt, að
   svo miklu leyti sem unnt er vegna starfseminnar. Að lokinni könnun á vilja
   launþegans skal atvinnurekandi tilkynna svo fljótt sem unnt er og í
   síðasta lagi mánuði fyrir byrjun orlofs hvenær orlof skuli hefjast, nema
   sérstakar ástæður hamli.

                                     6. gr.
           Geti starfsmaður ekki vegna veikinda farið í orlof á þeim tíma sem
   vinnuveitandi ákveður skv. 5. gr. skal hann sanna forföll sín með
   læknisvottorði. Getur starfsmaður þá krafist orlofs á öðrum tímum en
   ákveðið er í 4. gr., en þó ekki síðar en svo að orlofi hans sé lokið fyrir
   31. maí næstan á eftir.
           Geti starfsmaður ekki vegna veikinda farið í orlof fyrir þann tíma
   á hann rétt á að fá orlofslaun sín greidd ef hann sannar veikindi sín á
   sama hátt og að ofan greinir.

                                     7. gr.
           Launþegi á rétt til orlofslauna í samræmi við áunninn orlofsrétt á
   síðasta orlofsári.
           Orlofslaun reiknast við hverja launagreiðslu þannig að af
   heildarlaunum reiknast orlofslaunahlutfall viðkomandi starfsmanns að
   lágmarki 10,17% miðað við lágmarksorlof skv. 3. gr. Reiknuð orlofslaun
   fyrir hvert launatímabil skulu kauptryggð þannig að deilt skal í fjárhæð
   áunninna orlofslauna með dagvinnukaupi starfsmannsins. Orlofslaun fyrir
   hvert launatímabil reiknast samkvæmt þessu í dagvinnutímum og skulu þau
   skráð sérstaklega á launaseðil við hverja launagreiðslu, bæði samtala
   áunninna orlofslauna frá upphafi orlofsárs og orlofslaun vegna þess
   greiðslutímabils.
           Launþega skulu greidd áunnin orlofslaun samkvæmt framanskráðu
   næsta virkan dag fyrir töku orlofs og greiðast þau miðað við
   dagvinnutímakaup starfsmannsins eins og það er fyrsta dag orlofsins.
           Þrátt fyrir ákvæði 3. mgr. er heimilt að greiða mánaðarkaupsmönnum
   orlofslaun á sama tíma og reglubundnar launagreiðslur fara fram, enda sé
   meiri hluti þeirra því samþykkur. Þá er stéttarfélögum einnig heimilt að
   semja um þá framkvæmd að orlofslaun séu jafnharðan greidd á sérstaka
   orlofsreikninga launþega hjá banka eða sparisjóði. Skal í slíkum samningi
   tryggt að sá aðili, sem tekur að sér vörslu orlofslauna, geri upp áunnin
   orlofslaun, þ.e. höfuðstól og vexti, til launþega við upphaf orlofstöku.
   Skylt er að afhenda félagsmálaráðuneytinu þegar í stað eintak af slíkum
   samningi og tilkynna um slit hans.
           Orlofslaun reiknast ekki af orlofslaunum.

                                     8. gr.
           Ljúki ráðningarsamningi launþega og vinnuveitanda skal
   vinnuveitandi við lok ráðningartímans greiða launþeganum öll áunnin
   orlofslaun hans samkvæmt reglunni í 2. mgr. 7. gr.

                                     9. gr.
           Nú liggur atvinnurekstur niðri á meðan á orlofi stendur vegna þess
   að starfsfólki er veitt orlof samtímis og geta þá þeir launþegar, sem ekki
   eiga rétt á fullu orlofi, ekki krafist launa eða orlofslauna fyrir þá daga
   sem á vantar.

                                    10. gr.
           Félagsmálaráðherra setur reglur um útreikning orlofslauna launþega
   sem ekki taka laun beint frá atvinnurekanda sínum, heldur fá greitt í
   þjónustugjaldi eða á annan hátt sem er frábrugðinn venjulegum greiðslumáta
   launa.

                                    11. gr.
           [Standi launagreiðandi ekki í skilum með útborgun orlofslauna skv.
   7. eða 8. gr. vegna greiðsluerfiðleika án þess þó að bú hans hafi verið
   tekið til gjaldþrotaskipta getur launþegi eða hlutaðeigandi verkalýðsfélag
   í umboði hans snúið sér til ábyrgðasjóðs launa, sbr. [2]lög nr. 53/1993,
   með orlofslaunakröfuna studda gögnum um fjárhæð hennar, svo sem
   launaseðlum, vottorði viðkomandi launagreiðanda eða löggilts endurskoðanda
   hans.
           Ábyrgðasjóðurinn skal þegar í stað skora á vinnuveitanda að greiða
   kröfuna, en beri það ekki árangur skal ábyrgðasjóðurinn innleysa kröfuna
   frá launþeganum. Skal það gert innan þriggja vikna frá því að krafa
   launþegans á hendur ábyrgðasjóðnum var sett fram.
           Á innleysta orlofskröfu ábyrgðasjóðsins falla 7,5% viðurlög við
   innlausnina. Á kröfuna reiknast síðan mánaðarlegir dráttarvextir samkvæmt
   [3]vaxtalögum, nr. 25/1987, fyrst 15 dögum eftir innlausn.
           Kröfur ábyrgðasjóðsins vegna innleystrar orlofslaunakröfu eru
   aðfararhæfar samkvæmt [4]lögum nr. 90/1989. Krafan nýtur sama réttar og
   krafa launþegans hefði notið í þrotabúi vinnuveitandans.
           Ábyrgð á vangreiddu orlofi samkvæmt grein þessari, svo og kostnað
   af rekstri málaflokksins, skal fjármagna með ábyrgðargjaldi því sem
   innheimt er skv. [5]3. gr. laga nr. 53/1993, um ábyrgðasjóð launa vegna
   gjaldþrota.]^1)

   ^1)[6]L. 127/1993, 7. gr.

                                    12. gr.
           Óheimilt er manni að vinna fyrir launum í starfsgrein sinni eða
   skyldum starfsgreinum meðan hann er í orlofi og má setja um þetta nánari
   ákvæði í reglugerð.

                                    13. gr.
           Framsal orlofslauna og flutningur þeirra á milli orlofsára er
   óheimilt.

                                    14. gr.
           Kröfur á hendur vinnuveitendum samkvæmt lögum þessum fyrnast eftir
   sömu reglum og kaupkröfur samkvæmt [7]lögum nr. 14 20. október 1905, um
   fyrningu skulda og annarra kröfuréttinda.

                                    15. gr.
           Lög þessi öðlast gildi 1. maí 1988. ...

        Ákvæði til bráðabirgða.

           ...

References

   Visible links
   1. http://www.althingi.is/dba-bin/lawformpr.pl?lnr=1987030
   2. file://1993053.html
   3. file://1987025.html
   4. file://1989090.html
   5. file://1993053.html#g3
   6. file://ekkitil/ekkitil.html?1993127#g7
   7. file://1905014.html
