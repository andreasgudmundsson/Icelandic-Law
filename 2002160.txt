
   --------------------------------------------------------------------------

                            Lög um útflutningsaðstoð

                           2002 nr. 160 20. desember

   --------------------------------------------------------------------------

                 Ferill málsins á Alþingi.   Frumvarp til laga.

 Tóku gildi 1. janúar 2003. Breytt með l. 64/2007 (tóku gildi 4. apríl 2007) og
                   [1]l. 75/2007 (tóku gildi 1. ágúst 2007).

   I. kafli. Samráðsnefnd atvinnulífs og stjórnvalda um utanríkisviðskipti og
                               útflutningsaðstoð.
    1. gr. Samráðsnefnd atvinnulífs og stjórnvalda um utanríkisviðskipti og
útflutningsaðstoð sinnir stefnumótun og skilgreinir samvinnu- og átaksverkefni í
 útflutningsaðstoð og markaðssetningu. Hún er einnig vettvangur til samráðs og
  skoðanaskipta um markaðssetningu íslensks útflutnings á erlendum vettvangi.
            [Nefndin skal funda eigi sjaldnar en tvisvar á ári.]^1)
 Í samráðsnefndinni sitja fulltrúar samtaka úr atvinnulífinu og stjórnvalda og
      stjórn Útflutningsráðs Íslands. [Utanríkisráðherra skipar fulltrúa í
   samráðsnefndina að höfðu samráði við stjórn Útflutningsráðs.]^1) Honum er
  jafnframt heimilt í reglugerð að veita öðrum samtökum eða stofnunum aðild að
                  samráðsnefndinni að fenginni umsögn hennar.
 Fulltrúar samtaka úr atvinnulífinu í samráðsnefndinni velja fjóra aðalmenn og
               fjóra varamenn til setu í stjórn Útflutningsráðs.
                               ^1)L. 64/2007, 1. gr.

                       II. kafli. Útflutningsráð Íslands.
   2. gr. Útflutningsráð Íslands hefur það hlutverk að koma á auknu samstarfi
     fyrirtækja, hagsmunasamtaka og stjórnvalda í málum er lúta að eflingu
útflutnings og veita útflytjendum og öðrum þeim er afla gjaldeyris á annan hátt
  alhliða þjónustu og ráðgjöf í því skyni að greiða fyrir og auka útflutning á
  vöru og þjónustu. Þá skal Útflutningsráð vera stjórnvöldum til ráðuneytis í
               málum sem varða markaðssókn og útflutningsaðstoð.
3. gr. Stjórn Útflutningsráðs skipuleggur og ákveður verkefni ráðsins. Stjórnin
 skal vera utanríkisráðherra til ráðuneytis um fyrirkomulag viðskiptaþjónustu á
          erlendum vettvangi og um áherslur í utanríkisviðskiptamálum.
        Stjórnina skipa sjö menn sem valdir eru til tveggja ára í senn.
     Utanríkisráðherra skipar fjóra stjórnarmenn eftir tilnefningu fulltrúa
atvinnulífsins í samráðsnefnd, sbr. ákvæði 3. mgr. 1. gr., og þrjá stjórnarmenn
  án tilnefningar. Varamenn skulu skipaðir með sama hætti. Stjórnin skiptir að
                           öðru leyti með sér verkum.
                       4. gr. Tekjur Útflutningsráðs eru:
   1. Markaðsgjald, 0,05%, sem lagt er á gjaldstofn til greiðslu tryggingagjalds
       eins og hann er skilgreindur í [2]III. kafla laga nr. 113/1990, um
tryggingagjald. Um álagningu og innheimtu markaðsgjalds fer eftir ákvæðum þeirra
    laga. Markaðsgjald má draga frá tekjum þess rekstrarárs þegar stofn þess
                                   myndaðist.
                         2. Þóknun fyrir veitta þjónustu.
                        3. Sérstök framlög og aðrar tekjur.
     Útflutningsráði ber að stofna til samstarfs við þá aðila sem vinna að
markaðssetningu á Íslandi fyrir erlenda fjárfesta og skal ráðstafa 14% af tekjum
                  af markaðsgjaldi til verkefna af þeim toga.
       5. gr. Útflutningsráð skal veita íslenskum fyrirtækjum aðstoð við
   markaðssetningu á erlendum mörkuðum. Útflutningsráð getur enn fremur veitt
   opinberum aðilum þjónustu við markaðssókn fyrir einstakar atvinnugreinar á
    erlendum mörkuðum. Þá getur Útflutningsráð veitt fé til kaupa á þjónustu
   viðskiptafulltrúa í sendiráðum Íslands erlendis. Útflutningsráði er einnig
 heimilt að ráða eða styrkja menn til starfa erlendis í þágu þeirrar starfsemi
                               sem ráðið sinnir.
  Útflutningsráð skal starfrækja skrifstofu sem annast öll dagleg störf og þau
   verkefni er stjórnin tekur ákvörðun um. Skrifstofan skal hafa sjálfstæðan
 fjárhag og reikningshald. Hún skal undanþegin opinberum gjöldum og sköttum til
ríkissjóðs og sveitarfélaga. Stjórnin ræður framkvæmdastjóra og ákveður laun og
önnur starfskjör hans. Framkvæmdastjóri ræður annað starfsfólk. Stjórnin ákveður
   gjaldskrá fyrir þjónustu skrifstofunnar. Þess skal gætt að útseld þjónusta
standi að mestu leyti undir kostnaði við þau störf sem unnin eru samkvæmt beiðni
                             einstakra útflytjenda.
        6. gr. Utanríkisráðherra er heimilt, að fenginni umsögn stjórnar
Útflutningsráðs, að kveða nánar á í reglugerð um starfsemi Útflutningsráðs og um
              verkaskiptingu milli þess og utanríkisráðuneytisins.
7. gr. [Verði ekki annað ákveðið með lögum fellur markaðsgjald skv. 1. tölul. 1.
  mgr. 4. gr. niður frá og með 1. janúar 2013, þó þannig að álagning gjaldsins
             fari fram árið 2013 vegna gjaldstofns ársins 2012.]^1)
                               ^1)L. 64/2007, 2. gr.

                            III. kafli. Gildistaka.
                 8. gr. Lög þessi öðlast gildi 1. janúar 2003.

References

   Visible links
   1. file://2007075.html
   2. file://1990113.html
