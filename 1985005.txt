
   --------------------------------------------------------------------------

              Samningur um afnám allrar mismununar gagnvart konum

                             1985 nr. 5 10. október

   --------------------------------------------------------------------------

                            Tók gildi 18. júlí 1985.
                    Ríki þau sem aðilar eru að samningi þessum,
       með tilliti til þess að sáttmáli Sameinuðu þjóðanna staðfestir trú á
  grundvallarmannréttindi, mannvirðingu og manngildi og á jafnan rétt karla og
                                    kvenna,
     með tilliti til þess að Mannréttindayfirlýsing Sameinuðu þjóðanna áréttar
 grundvallarregluna um að misrétti sé ekki leyfilegt og lýsir yfir því að allir
 menn séu frjálsbornir og jafnir að virðingu og réttindum og að öllum beri þar
til greind réttindi og frelsi, án nokkurrar mismununar, þ. á m. vegna kynferðis,
      með tilliti til þess að ríkjum sem aðilar eru að alþjóðasamningunum um
 mannréttindi ber skylda til þess að tryggja jafnan rétt karla og kvenna til að
    njóta allra efnahagslegra, félagslegra, menningarlegra, borgaralegra og
                           stjórnmálalegra réttinda,
    hafa í huga alþjóðasamninga þá sem gerðir hafa verið að tilhlutan Sameinuðu
    þjóðanna og sérstofnana til þess að stuðla að jafnrétti karla og kvenna,
   einnig með tilliti til ályktana þeirra, yfirlýsinga og tillagna sem Sameinuðu
  þjóðirnar og sérstofnanir hafa samþykkt til að stuðla að jafnrétti karla og
                                    kvenna,
    hafa þó áhyggjur af því að konur eru enn beittar miklu misrétti þrátt fyrir
                               þessar samþykktir,
     minna á að mismunun gagnvart konum brýtur í bága við grundvallarreglur um
        jafnrétti og virðingu fyrir manngildi, hindrar þátttöku kvenna á
jafnréttisgrundvelli í stjórnmála-, félags-, efnahags- og menningarlífi í löndum
þeirra, hindrar aukna hagsæld þjóðfélags og fjölskyldu og veldur því að örðugra
 er fyrir konur að notfæra sér til fulls möguleika sína til þjónustu fyrir land
                               sitt og mannkynið,
   hafa áhyggjur af því að konur hafa, þar sem fátækt ríkir, lakastan aðgang að
  fæðu, heilsubót, menntun, þjálfun og atvinnumöguleikum og öðrum nauðsynjum,
   eru sannfærð um að tilkoma hinnar nýju alþjóðlegu efnahagsskipunar sem byggð
 er á sanngirni og réttlæti muni stuðla verulega að eflingu jafnréttis karla og
                                    kvenna,
    leggja áherslu á að afnám apartheid-stefnunnar, allrar kynþáttamismununar,
 kynþáttamisréttis, nýlendustefnu, nýrrar nýlendustefnu, árásarstefnu, erlends
 hernáms og yfirráða og afskipta um innanríkismál ríkja sé nauðsynlegt til þess
             að karlar og konur fái notið réttinda sinna að fullu,
      árétta að efling heimsfriðar og öryggis, slökun spennu í alþjóðamálum,
  gagnkvæm samvinna allra ríkja óháð félagslegu og efnahagslegu kerfi þeirra,
  almenn og algjör afvopnun og sérstaklega kjarnorkuafvopnun undir ströngu og
 virku alþjóðaeftirliti, staðfesting á grundvallarreglum um réttlæti, jafnrétti
og gagnkvæmum hag í samskiptum ríkja í milli og viðurkenning á rétti þjóða, sem
eru undir erlendum yfirráðum og yfirráðum nýlenduvelda, til sjálfsákvörðunar og
  sjálfstæðis, jafnt sem virðing fyrir fullveldi og landamærahelgi, muni efla
félagslegar framfarir og framþróun og muni því stuðla að algeru jafnrétti karla
                                   og kvenna,
      eru sannfærð um að algjör og alhliða þróun lands, velferð í heiminum og
 málstaður friðarins krefjast þátttöku kvenna í sem ríkustum mæli og til jafns
                      við karla á hvaða vettvangi sem er,
         hafa í huga hinn mikla skerf sem konur leggja fram til velferðar
    fjölskyldunnar og þróunar þjóðfélagsins, sem hingað til hefur ekki verið
 viðurkenndur að fullu, hið félagslega mikilvægi móðurhlutverksins og hlutverk
     beggja foreldra fyrir fjölskylduna og uppeldi barnanna og eru sér þess
 meðvitandi að barnsfæðingarhlutverk konunnar á ekki að vera undirrót misréttis
  heldur skal ábyrgð á uppeldi barna vera skipt milli karla og kvenna og alls
                                 þjóðfélagsins,
     eru sér þess meðvitandi að breytinga er þörf á hinu hefðbundna hlutverki
 karla og kvenna í þjóðfélaginu og fjölskyldunni til að jafna réttindi karla og
                               kvenna fyllilega,
    eru staðráðin í að framfylgja grundvallarreglum þeim sem settar eru fram í
     yfirlýsingunni um afnám mismununar gagnvart konum og gera í því skyni
   nauðsynlegar ráðstafanir til að afnema slíka mismunun í hvaða mynd sem er,
                         hafa orðið ásátt um eftirfarandi:
                                   I. hluti.
      1. gr. Í samningi þessum merkir mismunun gagnvart konum hvers kyns
aðgreiningu, útilokun eða takmörkun sem byggð er á kynferði sem hefur þau áhrif
  eða markmið að hindra eða koma í veg fyrir að konur, óháð hjúskaparstöðu, á
grundvelli jafnréttis karla og kvenna, fái viðurkennd, geti notið eða framfylgt
mannréttindum og grundvallarfrelsi á sviði stjórnmála, efnahagsmála, félagsmála,
          menningarmála, borgaralegra mála eða á sérhverju öðru sviði.
   2. gr. Aðildarríkin fordæma alla mismunun gagnvart konum, eru ásátt um að
   framfylgja með öllum tiltækum ráðum og án tafar stefnu sem miðar að afnámi
        mismununar gagnvart konum og takast í þessum tilgangi á hendur:
           a. að setja grundvallarregluna um jafnrétti karla og kvenna í
[2]stjórnarskrár sínar eða aðra viðeigandi löggjöf, sé hún þar ekki fyrir, og að
ábyrgjast með lögum eða öðrum viðeigandi ráðum að grundvallarreglu þessari verði
                               framfylgt í raun;
     b. að gera viðeigandi ráðstafanir með lögum og aðrar ráðstafanir, þar með
     talin viðurlög þar sem við á, sem banna alla mismunun gagnvart konum;
    c. að koma á lagavernd á réttindum kvenna á grundvelli jafnréttis við karla
og að tryggja fyrir lögbærum dómstólum landsins og hjá öðrum opinberum stofnunum
         raunverulega vernd til handa konum gegn hvers konar misrétti;
   d. að eiga ekki hlut að né framfylgja mismunun gagnvart konum og ábyrgjast að
       opinber stjórnvöld og stofnanir breyti í samræmi við þessa skyldu;
   e. að gera allar viðeigandi ráðstafanir til þess að afnema mismunun gagnvart
             konum af hálfu einstaklinga, stofnana eða fyrirtækja;
    f. að gera allar viðeigandi ráðstafanir, þ. á m. með lagasetningu, til þess
að breyta eða afnema gildandi lög, reglugerðir, venjur og starfshætti sem fela í
                          sér mismunun gagnvart konum;
   g. að fella úr gildi öll hegningarlagaákvæði sem fela í sér mismunun gagnvart
                                     konum.
  3. gr. Aðildarríkin skulu gera allar viðeigandi ráðstafanir á öllum sviðum,
 sérstaklega á sviði stjórnmála, félagsmála, efnahags og menningar, þ. á m. með
 lagasetningu, til þess að ábyrgjast fulla þróun og framfarir til handa konum í
þeim tilgangi að tryggja að þær geti á grundvelli jafnréttis við karla framfylgt
                  og notið mannréttinda og grundvallarfrelsis.
 4. gr. 1. Geri aðildarríki sérstakar bráðabirgðaráðstafanir sem miða að því að
flýta fyrir að raunverulegt jafnrétti karla og kvenna náist skal það ekki talið
mismunun eins og það er skilgreint í samningi þessum, en skal ekki á neinn hátt
  hafa í för með sér að ójöfnum eða ólíkum skilyrðum sé viðhaldið. Ráðstafanir
 þessar skulu felldar niður þegar markmiðunum um sömu tækifæri og meðferð hefur
                                   verið náð.
2. Geri aðildarríki sérstakar ráðstafanir, þ. á m. þær ráðstafanir er greinir í
    samningi þessum, sem miða að því að vernda móðurina, skal það ekki talið
                                   misrétti.
          5. gr. Aðildarríkin skulu gera allar viðeigandi ráðstafanir:
   a. til að breyta félagslegum og menningarlegum hegðunarvenjum karla og kvenna
 með það fyrir augum að takast megi að uppræta fordóma og venjur sem byggjast á
    hugmyndinni um vanmátt eða ofurmátt annars hvors kynsins eða á viðteknum
                          hlutverkum karla og kvenna;
   b. til þess að tryggja að fjölskyldufræðsla feli í sér viðeigandi skilning á
  móðurhlutverkinu sem félagslegu fyrirbrigði og viðurkenningu á sameiginlegri
 ábyrgð karla og kvenna á uppeldi og þroska barna sinna. Sé þá jafnframt fyrir
        hendi skilningur á að hagsmunir barnanna varða mestu í hvívetna.
    6. gr. Aðildarríkin skulu gera allar viðeigandi ráðstafanir, þ. á m. með
lagasetningu, til að hamla gegn hvers konar verslun með konur og gróðastarfsemi
                             tengdri vændi kvenna.

                                   II. hluti.
 7. gr. Aðildarríkin skulu gera allar viðeigandi ráðstafanir til þess að afnema
 mismunun gagnvart konum á stjórnmálavettvangi og opinberum vettvangi í landinu
         og skulu sérstaklega ábyrgjast konum til jafns við karla rétt:
   a. til þess að kjósa í öllum kosningum og almennum allsherjaratkvæðagreiðslum
     og vera kjörgengar í öll störf sem kosið er til í almennum kosningum;
   b. að taka þátt í mótun stjórnarstefnu og framkvæmd hennar og gegna opinberum
        störfum og inna af hendi allar opinberar sýslanir á öllum stigum
                                stjórnkerfisins;
     c. að taka þátt í störfum, félögum og stofnunum utan stjórnkerfisins sem
                sinna opinberu og stjórnmálalegu lífi í landinu.
8. gr. Aðildarríkin skulu gera allar viðeigandi ráðstafanir til þess að tryggja
 konum til jafns við karla, og án nokkurs misréttis, tækifæri til þess að koma
  fram fyrir hönd ríkisstjórna sinna á alþjóðavettvangi og taka þátt í störfum
                                alþjóðastofnana.
  9. gr. 1. Aðildarríkin skulu veita konum sömu réttindi og körlum til þess að
   öðlast, breyta eða halda þjóðerni sínu. Þau skulu ábyrgjast sérstaklega að
    hvorki erlendur eiginmaður, né breyting á þjóðerni eiginmannsins meðan á
   hjónabandinu stendur, breyti sjálfkrafa þjóðerni eiginkonunnar, geri hana
         ríkisfangslausa né þröngvi þjóðerni eiginmannsins upp á hana.
  2. Aðildarríkin skulu veita konum sömu réttindi og körlum varðandi þjóðerni
                                 barna þeirra.

                                  III. hluti.
10. gr. Aðildarríkin skulu gera allar viðeigandi ráðstafanir til þess að afnema
  mismunun gagnvart konum til að tryggja þeim sömu réttindi og körlum á sviði
menntunar og skulu sérstaklega tryggja á grundvelli jafnréttis karla og kvenna:
   a. sömu skilyrði til starfsfræðslu og verklegrar fræðslu, sama aðgang að námi
 og til að hljóta prófgráðu í hvaða menntastofnun sem er í dreifbýli jafnt sem
  þéttbýli. Slíkt jafnrétti skal tryggja í forskólamenntun, almennri menntun,
 tæknimenntun, starfsmenntun og æðri tæknimenntun svo og hvers konar verklegri
                                    þjálfun;
        b. aðgang að sama námsefni, sömu prófum, kennarastarfsliði með sömu
           hæfnisskilyrðum og sams konar skólahúsnæði og skólabúnaði;
    c. útrýmingu viðtekinna hugmynda um hlutverk karla og kvenna á hvaða stigi
sem er og varðandi alla menntun með því að stuðla að blönduðum bekkjum karla og
 kvenna og annars konar menntun sem muni stuðla að því að þessu markmiði verði
    náð og sérstaklega með endurskoðun kennslubóka og námsáætlana og aðlögun
                                kennsluaðferða;
     d. sömu tækifæri til þess að njóta góðs af námsstyrkjum og annarri aðstoð
                                  vegna náms;
   e. sömu tækifæri til aðgangs að símenntun, þ. á m. áætlunum um lestrarkennslu
fullorðinna og vinnandi fólks, sérstaklega þeim sem miða að því að minnka, eins
           fljótt og unnt er, bilið milli menntunar karla og kvenna;
         f. að lækka hlutfall þeirra stúlkna sem hætta námi og skipuleggja
       námsáætlanir fyrir stúlkur og konur sem ótímabært hafa hætt námi;
      g. sömu tækifæri til þess að taka virkan þátt í íþróttum og líkamsrækt;
   h. aðgang að sérstakri uppfræðslu til þess að stuðla að heilbrigði og velferð
     fjölskyldunnar, þ. á m. upplýsingum og ráðgjöf um fjölskylduáætlanir.
  11. gr. 1. Aðildarríkin skulu gera allar viðeigandi ráðstafanir til þess að
afnema mismunun gagnvart konum á sviði atvinnu til að tryggja þeim sömu réttindi
             á grundvelli jafnréttis karla og kvenna, sérstaklega:
             a. rétt til atvinnu sem ófrávíkjanlegan rétt allra manna;
    b. rétt til sömu atvinnutækifæra, þar með talið að beitt sé sama mælikvarða
                              við val starfsmanna;
       c. rétt til frjáls vals um starf og atvinnu, rétt til stöðuhækkunar,
 starfsöryggis og allra starfsfríðinda og starfsskilyrða og rétt til verklegrar
 þjálfunar og endurþjálfunar, þar með talið verklegrar kennslu, æðri verklegrar
                     þjálfunar og endurtekinnar þjálfunar;
      d. rétt til sömu umbunar, þar með talið fríðinda, og sömu meðhöndlunar
   gagnvart vinnu sem er jafngild og sömu meðhöndlunar við mat á gæðum vinnu;
   e. rétt til almannatrygginga, sérstaklega þegar hætt er störfum vegna aldurs,
atvinnuleysis, veikinda, örorku og elli og vegna annars vanhæfis til vinnu, sem
                              og rétt til orlofs;
    f. rétt til heilsuverndar og öryggis á vinnustað, þar með talið verndar til
                                   barneigna.
  2. Til þess að koma í veg fyrir mismunun gagnvart konum vegna hjúskapar eða
móðurhlutverksins og til þess að framfylgja raunverulegum rétti þeirra til vinnu
             skulu aðildarríkin gera allar viðeigandi ráðstafanir:
     a. til þess að banna, að viðlögðum viðurlögum, brottvísun úr starfi vegna
 þungunar eða fjarveru vegna barnsburðar svo og misrétti varðandi brottvísun úr
                          starfi vegna hjúskaparstöðu;
   b. til þess að koma á fæðingarorlofi eða leyfi með sambærilegum fríðindum af
  hálfu hins opinbera, án þess að missa fyrra starf, starfsaldur eða greiðslur
                               félagslegra bóta;
       c. til þess að stuðla að því að séð sé fyrir nauðsynlegri félagslegri
  þjónustu til þess að styrkja foreldra til þess að þeir geti sameinað skyldur
sínar við fjölskylduna ábyrgð í starfi og þátttöku í opinberu lífi, sérstaklega
     með því að stuðla að stofnun og þróun sem flestra barnagæslustofnana;
    d. til þess að sjá fyrir sérstakri vernd fyrir konur á meðgöngutímanum við
                          störf sem eru þeim skaðleg.
3. Verndarlöggjöf varðandi mál sem falla undir grein þessa skal endurskoðuð öðru
 hverju í ljósi vísinda- og tækniþekkingar og skal endurskoðuð, felld úr gildi
                       eða aukin eins og nauðsyn ber til.
  12. gr. 1. Aðildarríkin skulu gera allar viðeigandi ráðstafanir til þess að
    afnema mismunun gagnvart konum á sviði heilsugæslu til þess að tryggja á
  grundvelli jafnréttis karla og kvenna aðgang að heilsugæsluþjónustu, þar með
                           talið fjölskylduáætlunum.
 2. Þrátt fyrir ákvæði 1. tl. þessarar greinar skulu aðildarríkin tryggja konum
viðeigandi þjónustu í sambandi við þungun, barnsburð og tímabilið eftir fæðingu
 með því að veita ókeypis þjónustu þegar það er nauðsynlegt svo og fullnægjandi
               næringu á meðgöngutímanum og brjóstgjafartímanum.
13. gr. Aðildarríkin skulu gera allar viðeigandi ráðstafanir til þess að afnema
   mismunun gagnvart konum á öðrum sviðum efnahags- og félagslífs til þess að
  tryggja á grundvelli jafnréttis karla og kvenna sömu réttindi, sérstaklega:
                            a. rétt til fjölskyldubóta;
       b. rétt til bankalána, veðlána og annarra tegunda lánsfjárviðskipta;
    c. rétt til þess að taka þátt í tómstundastörfum, íþróttum og öllum greinum
                                 menningarlífs.
14. gr. 1. Aðildarríkin skulu taka tillit til hinna sérstöku vandamála sem konur
 í dreifbýli eiga við að etja og hins mikilvæga hlutverks sem konur í dreifbýli
 gegna í efnahagslegri afkomu fjölskyldna þeirra, þar með talið starfs þeirra í
þeim greinum efnahagslífsins þar sem peningar eru ekki mælikvarði, og skulu gera
 allar viðeigandi ráðstafanir til þess að tryggja að ákvæði samnings þessa séu
                        virt gagnvart konum í dreifbýli.
   2. Aðildarríkin skulu gera allar viðeigandi ráðstafanir til þess að afnema
mismunun gagnvart konum í dreifbýli til þess að tryggja á grundvelli jafnréttis
  karla og kvenna að þær taki þátt í og hafi hag af þróun í dreifbýli og skulu
                         sérstaklega tryggja þeim rétt:
    a. til þess að taka þátt í gerð og framkvæmd þróunaráætlana á öllum stigum;
        b. til þess að eiga aðgang að viðunandi heilsugæsluaðstöðu, þ. á m.
         upplýsingum, ráðgjöf og þjónustu varðandi fjölskylduáætlanir;
            c. til þess að hafa beinan hag af almannatryggingakerfinu;
   d. til þess að hljóta hvers konar þjálfun og menntun, formlega og óformlega,
  þ. á m. þá er varðar raunhæfa lestrarkennslu, svo og m. a. hagræði af hvers
konar þjónustu sveitarfélagsins og almannafræðslu til þess að auka tæknikunnáttu
                                    þeirra;
     e. til þess að skipuleggja samhjálparhópa og samvinnufélög í því skyni að
 hljóta jafnan aðgang að efnahagslegum tækifærum í gegnum atvinnu hjá öðrum eða
                                  sjálfstætt;
          f. til þess að taka þátt í hvers konar athöfnum í samfélaginu;
        g. til þess að eiga aðgang að lánsviðskiptum og lánum í landbúnaði,
markaðsaðstöðu, viðeigandi tækni og sömu meðferð varðandi endurbætur á landi og
                  í landbúnaði svo og skipulagningu landnáms;
   h. til þess að njóta mannsæmandi lífsskilyrða, sérstaklega varðandi húsnæði,
       heilsugæslu, rafmagn og vatnsuppsprettur, flutninga og samgöngur.

                                   IV. hluti.
    15. gr. 1. Aðildarríkin skulu veita konum jafnrétti við karla að lögum.
2. Aðildarríkin skulu veita konum sama löghæfi í borgaralegum málum og körlum og
konum sömu tækifæri til þess að njóta þess löghæfis. Þau skulu sérstaklega veita
konum sömu réttindi til þess að gera samninga og ráðstafa eignum og skulu veita
               þeim sömu meðhöndlun á öllum stigum dómsmeðferðar.
    3. Aðildarríkin eru ásátt um að allir samningar og allir aðrir gerningar
einkamálalegs eðlis sem hafa þau áhrif að lögum að þeir takmarki löghæfi kvenna
                        skulu taldir dauðir og ómerkir.
   4. Aðildarríkin skulu veita körlum og konum sömu réttindi varðandi lög um
    flutning manna og frelsi til þess að velja sér dvalarstað og lögheimili.
  16. gr. 1. Aðildarríkin skulu gera allar viðeigandi ráðstafanir til þess að
afnema mismunun gagnvart konum í öllum málum varðandi hjúskap og samskipti innan
 fjölskyldunnar og skulu ábyrgjast sérstaklega á grundvelli jafnréttis karla og
                                    kvenna:
                  a. sama rétt til þess að stofna til hjúskapar;
   b. sama rétt til þess óháð að velja sér maka og stofna til hjúskapar einungis
                       með frjálsu og fullkomnu samþykki;
    c. sömu réttindi og skyldur meðan á hjúskap stendur og við slit hjúskapar;
     d. sömu réttindi og skyldur sem foreldrar, óháð hjúskaparstöðu þeirra, í
  málum er varða börn þeirra. Hagsmunir barnanna skulu í hvívetna varða mestu;
    e. sömu réttindi til þess að ákveða á frjálsan og ábyrgan hátt fjölda barna
   þeirra og bil milli barneigna og að hafa aðgang að upplýsingum, fræðslu og
           aðferðum til þess að þau geti notfært sér þessi réttindi;
   f. sömu réttindi og skyldur varðandi lögráð, fjárhald, forráð og ættleiðingu
barna eða svipaða gerninga séu þessi hugtök í lögum ríkisins. Hagsmunir barnanna
                         skulu í hvívetna varða mestu;
    g. sömu persónuréttindi sem eiginmaður og eiginkona, þar með talið rétt til
                   að velja sér eftirnafn, atvinnu og starf;
    h. sömu réttindi til handa báðum mökum varðandi eignarrétt, öflun, umsýslu,
    stjórnun, not og ráðstöfun eigna hvort sem er endurgjaldslaust eða fyrir
                              verðmætt endurgjald.
  2. Trúlofun og gifting barns skulu ekki hafa neinar lögfylgjur og gera skal
 allar nauðsynlegar ráðstafanir, þ. á m. með lagasetningu, til þess að ákvarða
lágmarkshjúskaparaldur og gera að skyldu að skrá hjónavígslur á opinberri skrá.

                                   V. hluti.
17. gr. 1. Til þess að fylgjast með framkvæmd ákvæða samnings þessa skal stofna
   nefnd um afnám mismununar gagnvart konum (hér á eftir kölluð nefndin), sem
skipuð skal átján sérfræðingum þegar samningur þessi öðlast gildi en tuttugu og
þremur eftir að þrítugasta og fimmta aðildarríkið hefur fullgilt eða gerst aðili
að honum, og skulu þeir hafa trausta siðgæðisvitund og hafa þekkingu á því sviði
 sem samningurinn tekur til. Aðildarríkin skulu kjósa sérfræðinga úr hópi þegna
   sinna og skulu þeir starfa sem einstaklingar og skal höfð í huga sanngjörn
  hnattfræðidreifing og að þeir séu fulltrúar ólíkra menningarsvæða og helstu
                                   lagakerfa.
2. Nefndarmenn skulu kjörnir í leynilegri atkvæðagreiðslu af lista einstaklinga
   sem aðildarríkin tilnefna. Sérhvert aðildarríki má tilnefna einn af þegnum
                                     sínum.
 3. Fyrsta kosningin skal fara fram sex mánuðum eftir að samningur þessi öðlast
   gildi. Minnst þremur mánuðum fyrir hvern kjördag skal aðalframkvæmdastjóri
 Sameinuðu þjóðanna senda bréf til aðildarríkjanna og bjóða þeim að leggja fram
   tilnefningar innan tveggja mánaða. Aðalframkvæmdastjórinn skal gera skrá í
stafrófsröð um alla þá sem þannig eru tilnefndir og gefa til kynna aðildarríkin
          sem hafa tilnefnt þá og skal leggja hana fyrir aðildarríkin.
       4. Kosning nefndarmanna skal fara fram á fundi aðildarríkjanna sem
  aðalframkvæmdastjóri Sameinuðu þjóðanna kallar saman í aðalstöðvum Sameinuðu
    þjóðanna. Á þeim fundi, þar sem tveir þriðju aðildarríkjanna skulu mynda
lögmætan fund, skulu þeir tilnefndra taldir kjörnir í nefndina sem hljóta flest
 atkvæði og hreinan meiri hluta atkvæða fulltrúa aðildarríkjanna sem viðstaddir
                             eru og greiða atkvæði.
    5. Kjörtímabil nefndarmanna skal vera fjögur ár. Þó skal kjörtímabil níu
   nefndarmanna sem kosnir eru í fyrstu kosningunni renna út að tveimur árum
  liðnum. Þegar eftir fyrstu kosninguna skal formaður nefndarinnar velja nöfn
                        þessara níu manna með hlutkesti.
 6. Kosning fimm annarra nefndarmanna skal fara fram samkvæmt ákvæðum 2., 3. og
4. tl. þessarar greinar eftir þrítugustu og fimmtu fullgildinguna eða aðildina.
   Kjörtímabil tveggja þeirra nefndarmanna sem þá eru kosnir skal renna út að
  tveimur árum liðnum og skal formaður nefndarinnar velja nöfn þessara tveggja
                          nefndarmanna með hlutkesti.
     7. Til þess að skipa í sæti er kunna að losna skal það aðildarríki sem
  fráfarandi nefndarmaður kom frá tilnefna annan sérfræðing af þegnum sínum að
                         samþykki nefndarinnar áskildu.
  8. Nefndarmenn skulu, með samþykki allsherjarþingsins, fá greiðslur af efnum
Sameinuðu þjóðanna með þeim skilmálum og skilyrðum sem þingið kann að ákveða og
      skal það taka tilllit til þess hve ábyrgð nefndarinnar er mikilvæg.
9. Aðalframkvæmdastjóri Sameinuðu þjóðanna skal láta í té nauðsynlegt starfslið
og aðstöðu til þess að nefndin geti rækt starf sitt á fullnægjandi hátt samkvæmt
                                samningi þessum.
  18. gr. 1. Aðildarríkin takast á hendur að leggja fyrir aðalframkvæmdastjóra
Sameinuðu þjóðanna til athugunar nefndarinnar skýrslu um lagalegar, réttarlegar,
 stjórnunarlegar og aðrar ráðstafanir sem þau hafa gert til þess að framfylgja
     ákvæðum samnings þessa og um þá þróun sem orðið hefur í þessu tilliti:
         a. innan eins árs frá gildistöku fyrir viðkomandi aðildarríki, og
     b. síðan að minnsta kosti einu sinni á hverjum fjórum árum og enn fremur
                         hvenær sem nefndin óskar þess.
 2. Skýrslurnar mega gefa til kynna þau atriði og vandkvæði sem áhrif hafa á að
    hve miklu leyti skyldum samkvæmt samningi þessum hefur verið framfylgt.
                 19. gr. 1. Nefndin skal setja sér fundarsköp.
     2. Nefndin skal kjósa embættismenn sína til tveggja ára kjörtímabils.
20. gr. 1. Fundir nefndarinnar skulu að jafnaði ekki standa lengur en tvær vikur
 á ári til athugunar á skýrslum þeim sem lagðar eru fyrir í samræmi við 18. gr.
                                samnings þessa.
   2. Fundir nefndarinnar skulu að jafnaði fara fram í aðalstöðvum Sameinuðu
      þjóðanna eða á öðrum viðeigandi stöðum sem ákveðið er af nefndinni.
  21. gr. 1. Nefndin skal fyrir milligöngu fjárhags- og félagsmálaráðsins gefa
 árlega skýrslu til allsherjarþings Sameinuðu þjóðanna um starfsemi sína og má
    gefa ábendingar og gera almennar tillögur sem byggðar eru á skýrslum og
  upplýsingum sem hún hefur móttekið frá aðildarríkjunum. Skýrsla nefndarinnar
 skal hafa að geyma slíkar ábendingar og tillögur ásamt umsögnum, ef einhverjar
                           eru, frá aðildarríkjunum.
  2. Aðalframkvæmdastjórinn skal til upplýsingar koma skýrslum nefndarinnar á
                     framfæri við nefndina um stöðu kvenna.
    22. gr. Sérstofnanir skulu eiga rétt á fulltrúa þegar athugun fer fram á
   framkvæmd þeirra ákvæða samnings þessa sem falla undir starfssvið þeirra.
Nefndin getur farið þess á leit að sérstofnanir leggi fram skýrslur um framkvæmd
             ákvæða samningsins sem falla undir starfssvið þeirra.

                                   VI. hluti.
  23. gr. Ekkert í samningi þessum skal hafa áhrif á ákvæði sem eru fremur til
      þess fallin að koma á jafnrétti karla og kvenna sem kunna að vera í:
                           a. löggjöf aðildarríkis, eða
   b. einhverjum öðrum alþjóðasamningi eða alþjóðasamþykkt sem í gildi er fyrir
                                   það ríki.
 24. gr. Aðildarríkin takast á hendur að gera allar nauðsynlegar ráðstafanir í
   löndum sínum sem miða að því að framfylgja fullkomlega réttindum þeim sem
                       viðurkennd eru í samningi þessum.
25. gr. 1. Samningur þessi skal liggja frammi til undirskriftar fyrir öll ríki.
      2. Framkvæmdastjóri Sameinuðu þjóðanna annast vörslu samnings þessa.
3. Fullgilda skal samning þennan. Fullgildingarskjölum skal komið til vörslu hjá
                    aðalframkvæmdastjóra Sameinuðu þjóðanna.
  4. Samningur þessi skal liggja frammi til aðildar fyrir öll ríki. Aðild skal
 öðlast gildi með því að aðildarskjal er afhent aðalframkvæmdastjóra Sameinuðu
                              þjóðanna til vörslu.
26. gr. 1. Beiðni um endurskoðun samnings þessa getur sérhvert aðildarríki lagt
        fram hvenær sem er með skriflegri tilkynningu sem senda skal til
                    aðalframkvæmdastjóra Sameinuðu þjóðanna.
  2. Allsherjarþing Sameinuðu þjóðanna skal ákveða aðgerðir þær, ef einhverjar
                    eru, sem gera skal vegna slíkrar beiðni.
 27. gr. 1. Samningur þessi skal öðlast gildi á þrítugasta degi eftir þann dag
sem tuttugasta fullgildingar- eða aðildarskjalið er afhent aðalframkvæmdastjóra
                         Sameinuðu þjóðanna til vörslu.
2. Gagnvart ríki, sem fullgildir samning þennan eða gerist aðili að honum eftir
  afhendingu tuttugasta fullgildingar- eða aðildarskjalsins til vörslu, öðlast
    samningurinn gildi á þrítugasta degi eftir þann dag sem það afhenti sitt
                  fullgildingar- eða aðildarskjal til vörslu.
 28. gr. 1. Aðalframkvæmdastjóri Sameinuðu þjóðanna skal veita móttöku og senda
 öllum ríkjum texta þess fyrirvara sem ríki gera þegar þau fullgilda eða gerast
                                    aðilar.
2. Fyrirvari sem er ósamrýmanlegur markmiði og tilgangi samnings þessa skal ekki
                                    leyfður.
  3. Afturkalla má fyrirvara hvenær sem er með tilkynningu um það sem send er
aðalframkvæmdastjóra Sameinuðu þjóðanna sem skal tilkynna það öllum ríkjum. Slík
           tilkynning skal öðlast gildi þann dag sem hún er móttekin.
29. gr. 1. Sérhverri deilu milli tveggja eða fleiri aðildarríkja varðandi túlkun
 eða beitingu samnings þessa, sem ekki er útkljáð með samningum, skal að beiðni
          eins þeirra lögð í gerð. Hafi aðilar ekki komið sér saman um
gerðardómsmeðferðina innan sex mánaða frá dagsetningu beiðninnar um gerð má hvor
   eða hver aðilanna sem er vísa deilunni til alþjóðadómstólsins með beiðni í
                      samræmi við samþykktir dómstólsins.
 2. Sérhvert aðildarríki má þegar það undirritar eða fullgildir samning þennan
 eða gerist aðili að honum lýsa því yfir að það telji sig ekki bundið af 1. tl.
   greinar þessarar. Hin aðildarríkin skulu ekki vera bundin af þeim tölulið
                 gagnvart ríki sem gert hefur slíkan fyrirvara.
 3. Sérhvert aðildarríki sem gert hefur fyrirvara í samræmi við 2. tl. þessarar
     greinar má hvenær sem er afturkalla þann fyrirvara með tilkynningu til
                    aðalframkvæmdastjóra Sameinuðu þjóðanna.
 30. gr. Samningi þessum skal komið í vörslu hjá aðalframkvæmdastjóra Sameinuðu
 þjóðanna og eru textarnir á arabísku, ensku, frönsku, kínversku, rússnesku og
                              spænsku jafngildir.

References

   Visible links
   1. http://www.althingi.is/dba-bin/lawformpr.pl?lnr=1985005
   2. file://1944033.html
