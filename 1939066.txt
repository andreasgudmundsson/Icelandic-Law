
   --------------------------------------------------------------------------

                                                                  Berklavarnalög

                            1939 nr. 66 31. desember

   --------------------------------------------------------------------------

                                     1. gr.
          Ákvæði laga þessara ná til allra tegunda berklaveiki, nema annað sé
        tekið fram. Með berklaveiki er átt við berklaveiki í mönnum, virka og
       óvirka, án tillits til þess, hvar hún er í líkamanum og hvort um er að
     ræða smitandi berklaveiki eða eigi. Virk berklaveiki er berklaveiki, sem
      gerir um sig í líkama sjúklings þannig, að sjálf berklaskemmdin ágerist
       eða veldur almennum sjúkdómseinkennum. Smitandi lungnaberklar og hvers
                    konar berklaskemmdir með útferð teljast virk berklaveiki.
       Berklasjúklingar, sem loftbrjóstaðgerðir eru viðhafðar við, teljast og
        hafa virka berklaveiki. Óvirk berklaveiki er berklaveiki, sem ekki er
        virk. Smitandi berklaveiki er berklaveiki á því stigi, að gera má ráð
   fyrir, að hinir sýktu geti smitað frá sér. Eftirstöðvar eftir berklaveiki,
      sem auðsjáanlega er algerlega um garð gengin, teljast ekki berklaveiki.

                                     2. gr.
        Tilgangur laga þessara er að reisa skorður við útbreiðslu berklaveiki
                                       hér á landi, með því að stuðla að því:

   1.
           að gerðar verði ráðstafanir til varnar því, að heilbrigt fólk
           sýkist af berklaveiki, bæði með einangrun smitandi berklasjúklinga
           og öðrum beinum sóttvarnarráðstöfunum, svo og til eflingar hverju
           því, er miðar til að auka viðnámsþrótt almennings gegn veikinni,
   2.
           að haldið verði uppi um land allt skipulagsbundinni leit að
           berklasýktu fólki,
   3.
           að berklaveiku fólki verði veitt sem skjótust og öruggust
           læknishjálp,
   4.
           að haft verði eftirlit með því og að því stutt, að fólk, sem verið
           hefur berklaveikt, en náð bata, búi við þau kjör, að sem minnst
           hætta sé á, að það veikist á ný.

                                     3. gr.
           Yfirstjórn berklavarnastarfseminnar er í höndum ráðherra þess, sem
              fer með stjórn heilbrigðismála, enda nýtur hann í því efni ráða
            landlæknis. Framkvæmdarstjórn berklavarnanna skal falin sérfróðum
            berklalækni, berklayfirlækni landsins. Laun hans skulu ákveðin af
                                ráðherra, uns þau verða ákveðin í launalögum.
              Gert er ráð fyrir, að hæfilega margar heilsuverndarstöðvar, sem
       starfræktar eru af bæjar- og sveitarfélögum, sjúkrasamlögum, eða öðrum
          almennum félagsskap, sem til þess er metinn gildur, njóti styrks úr
        ríkissjóði, eftir því sem ákveðið verður í fjárlögum, enda annist þær
               berklavarnastarfsemi eftir reglum, sem ráðherra setur með ráði
   berklayfirlæknis í samræmi við ákvæði þessara laga, og hlíti stöðvarnar að
                   því leyti yfirumsjón berklayfirlæknis. Þar sem talað er um
                       heilsuverndarstöðvar í lögum þessum, er aðeins átt við
                     heilsuverndarstöðvar, sem starfa samkvæmt þessum reglum.
        Ráðherra er og heimilt, með ráði berklayfirlæknis, að setja reglur um
          aukna berklavarnastarfsemi héraðslækna í héruðum, þar sem sérstakar
          heilsuverndarstöðvar eru ekki starfræktar, enda sé veittur til þess
                                                         styrkur í fjárlögum.

                                     4. gr.
        Nú rannsakar læknir sjúkling og telur hann berklaveikan, og skal hann
     þá senda héraðslækni tafarlaust eða eigi síðar en innan viku tilkynningu
     um sjúklinginn, ef hann hefur eigi tilkynnt hann áður eða ef ætla má, að
     hann sé eigi skráður eða eigi talinn berklaveikur í berklabók héraðsins.
       Ef heilsuverndarstöð starfar í héraði, skulu læknar senda tilkynningar
   sínar um berklasjúklinga þangað, en heilsuverndarstöð sendir þær áfram til
        héraðslæknis. Ef um utanhéraðssjúkling er að ræða, ber héraðslækni að
         senda tilkynninguna héraðslækni sjúklingsins eða heilsuverndarstöð í
                                                                 héraði hans.
             Tilkynningar þessar skal rita á sérstök eyðublöð, sem landlæknir
   lætur héraðslæknum í té og héraðslæknar öðrum læknum, og skal greina nafn,
               aldur, atvinnu og heimili sjúklings. Enn fremur sem nákvæmasta
   sjúkdómsgreiningu og ráðstafanir þær, er gerðar hafa verið um sjúklinginn.
         Lækni við sjúkrahús eða aðrar stofnanir, sem berklaveikur sjúklingur
        útskrifast frá eða deyr í, ber tafarlaust að tilkynna það héraðslækni
        héraðsins (heilsuverndarstöð). Sama skylda hvílir á lækni, er stundað
              hefur berklasjúkling utan sjúkrahúss eða annarrar stofnunar, ef
              sjúklingurinn flyst burtu í annað hérað eða deyr, og eins þó að
                aðaldánarorsök sé önnur er berklaveiki. Ber síðan héraðslækni
       (heilsuverndarstöð) að tilkynna flutninginn eða mannslátið héraðslækni
       sjúklingsins eða heilsuverndarstöð í héraði hans. Nær þetta einnig til
      lækna, sem gefa út dánarvottorð fyrir berklaveikan sjúkling, þó að þeir
        hafi ekki stundað hann í banalegunni. Héraðslæknir, sem lætur frá sér
     dánarskýrslur, þar sem talin eru mannslát berklaveikra, skal á sama hátt
    tilkynna þau þeirra mannsláta, sem honum er ekki kunnugt um, að áður hafi
                                                              verið tilkynnt.

                                     5. gr.
           Héraðslæknar skulu skrá alla berklaveika, sem vitað er um í héraði
   þeirra, í sérstaka bók (berklabók), er landlæknir lætur héraðslæknum í té.
    Þar sem heilsuverndarstöð starfar í héraði, annast hún þessa skrásetningu
         undir eftirliti héraðslæknis. Héraðslæknar skulu senda landlækni með
      ársskýrslum sínum útdrátt úr framangreindri bók, ritaðan á eyðublöð, er
       landlæknir lætur þeim í té. Á heilsuverndarstöð skal haldin spjaldskrá
       yfir alla berklaveika, er leita stöðvarinnar, eða stöðin hefur einhver
    afskipti af. Við skrásetning skal meðal annars leggja áherslu á að greina
                             sundur eftir föngum virka og óvirka berklaveiki.

                                     6. gr.
        Hafi læknir ástæðu til að ætla, að sjúklingur sé haldinn berklaveiki,
     skal hann svo fljótt sem auðið er gera ráðstafanir til þess að fá úr því
       skorið, hvort um berklaveiki sé að ræða, og tilkynna það þá tafarlaust
                                 héraðslækni (heilsuverndarstöð), sbr. 4. gr.
        Læknar eru skyldir að gefa berklaveikum sjúklingum, er þeir rannsaka,
   leiðbeiningar um, hverrar varúðar þurfi að gæta, til þess að veikin berist
        ekki á aðra, og brýna fyrir þeim nauðsyn fyllstu nákvæmni í því efni.
          Héraðslæknir (heilsuverndarstöð) skal hafa vakandi auga á, að allar
    rannsóknir, sem nauðsynlegt er að framkvæma í umhverfi berklaveiks manns,
      til þess að hindra útbreiðslu veikinnar, verði framkvæmdar, og að öllum
        settum fyrirmælum þar að lútandi sé hlýtt. Ef nauðsynlegt þykir, skal
    leita fulltingis lögreglustjóra til þess að framkvæma rannsóknir á slíkum
          heimilum eða öðrum stöðum þar sem grunsamlegt þykir, að um smitandi
      berklaveiki sé að ræða. Má lögreglustjóri fella úrskurð um, að rannsókn
    fari fram á einstökum mönnum og heimilum, sem skorast hafa undan að ganga
                                                        undir slíka rannsókn.

                                     7. gr.
                 Fari hinn berklaveiki, aðstandendur hans eða aðrir, sem hann
     umgengst, eigi eftir reglum þeim, er læknir hefur sett til að koma í veg
    fyrir útbreiðslu veikinnar, er lækni, heilsuverndarstöð eða öðrum, sem um
   það er kunnugt, skylt að tilkynna það héraðslækni, sem, ef þörf er, leitar
          fulltingis lögreglustjóra. Lögreglustjóri getur, að fenginni umsögn
       berklayfirlæknis, úrskurðað hinn berklaveika í sjúkrahús. Nú óhlýðnast
         sjúklingurinn úrskurðinum, og er lögreglustjóra þá heimilt að annast
         flutning sjúklingsins þangað á kostnað hans. Slíkan sjúkling má eigi
   útskrifa frá sjúkrahúsinu, nema læknir sjúkrahússins og héraðslæknir votti
        fyrir hlutaðeigandi lögreglustjóra, að af honum stafi engin smithætta
          lengur, eða að full ástæða sé til að ætla, að hann muni gæta allrar
     varúðar og fylgja öllum settum reglum til að koma í veg fyrir útbreiðslu
             veikinnar, og fellir þá lögreglustjóri niður hinn fyrra úrskurð.
                Ráðherra getur úrskurðað, að menn, sem lagðir eru á sjúkrahús
    samkvæmt þessari grein, liggi á þar til gerðu sjúkrahúsi eða sjúkradeild,
         eða skuli hlíta sérstakri gæslu á almennu heilsuhæli eða sjúkrahúsi.

                                     8. gr.
           Í mjólkurbúðum, mjólkursölustöðum, brauðgerðarhúsum, matsöluhúsum,
       farþegaskipum eða á öðrum tilsvarandi stöðum mega eigi starfa aðrir en
     þeir, sem með vottorði héraðslæknis (heilsuverndarstöðvar) hafa sýnt, að
      þeir séu eigi haldnir smitandi berklaveiki. Læknisvottorð þetta má eigi
       vera eldra en mánaðargamalt, er viðkomandi tekur til starfa, og ber að
     endurnýja það á 12 mánaða fresti. Skulu forstöðumenn þeirra stofnana, er
        hér um ræðir, bera ábyrgð á, að ákvæðum þessum sé framfylgt. Komi upp
         grunur um, að maður, sem við slík störf fæst, hafi sýkst af smitandi
          berklaveiki, eftir að læknisrannsókn fór fram ber að tilkynna slíkt
    hlutaðeigandi héraðslækni (heilsuverndarstöð), sem krefst þá rannsóknar á
                                                      viðkomanda, sbr. 6. gr.
                  Eigi má selja mjólk frá heimili, ef sjúklingur með smitandi
    berklaveiki fæst þar við gripahirðingu, mjaltir eða aðra meðferð mjólkur,
      og aldrei má selja mjólk frá heimili, þar sem smitandi berklasjúklingur
        dvelur, nema með leyfi héraðslæknis. Fái læknir, húsráðandi eða aðrir
     vitneskju um, að maður, sem annast afgreiðslu á matvörum og neysluvörum,
   einkum mjólk og mjólkurafurðum, fiski, kjöti, brauði, grænmeti, ávöxtum og
   sælgætisvörum, kunni að vera með smitandi berklaveiki, ber þegar í stað að
        tilkynna það héraðslækni (heilsuverndarstöð), sem krefst rannsóknar á
                                                            honum sbr. 6. gr.

                                     9. gr.
        Enginn, sem hefur smitandi berklaveiki, má fást við kennslu í skólum,
                                             heimiliskennslu né einkakennslu.
        Engan nemanda með smitandi berklaveiki má taka í skóla, til kennslu á
                                                heimili eða til einkakennslu.
            Engan, sem hefur smitandi berklaveiki, má ráða sem starfsmann við
                                                                       skóla.
          Engan nemanda má taka til kennslu á heimili, þar sem sjúklingur með
                                                 smitandi berklaveiki dvelur.
                 Skal leggja fram læknisvottorð hér að lútandi, eigi eldri en
   mánaðargömul, og endurnýist þau eigi sjaldnar en á 12 mánaða fresti. Skulu
      skólanefndir (húsráðendur) bera ábyrgð á, að ákvæði þessu sé framfylgt.
          Enginn má halda einkaskóla, nema hann hafi til þess skriflegt leyfi
        lögreglustjóra, og skal það leyfi eigi veitt, nema héraðslæknir telji
   húsnæði og aðbúnað fullnægja heilbrigðiskröfum, enda liggi fyrir tilskilin
           læknisvottorð um, að hvorki kennari eða aðrir á heimilinu né neinn
                                 nemendanna séu haldnir smitandi berklaveiki.
         Hafi skólalæknir, annar læknir eða einhver annar ástæðu til að ætla,
           að nemandi, kennari, starfsmaður eða heimilismaður við skóla eða á
        kennslustað gangi með smitandi berklaveiki, ber honum að tilkynna það
     hlutaðeigandi skólastjóra (kennara eða húsráðanda), sem ber ábyrgð á, að
                             viðkomandi láti lækni rannsaka sig þegar í stað.
            Verði rannsókninni ekki komið við þegar í stað, skal hinn grunaði
      leggja niður nám sitt eða starf, uns rannsókn hefur farið fram. Reynist
     hinn rannsakaði hafa smitandi berklaveiki, skal hann hverfa frá skólanum
         (heimilinu) þegar í stað. Sanni hann síðar með vottorði héraðslæknis
      (heilsuverndarstöðvar), að engin smithætta stafi af honum lengur, getur
                                        hann aftur fengið aðgang að skólanum.
         Ef kennari við skóla, jafnt einkaskóla sem opinbera skóla, er sjúkur
                  eða sýkist af smitandi berklaveiki, getur ráðherra með ráði
    berklayfirlæknis fyrirskipað, að hann víki úr stöðu sinni. Þeir kennarar,
              sem eru opinberir starfsmenn, en verða að láta af kennslu sakir
       berklaveiki samkvæmt síðastgreindu ákvæði, skulu í 2 ár fá sem biðlaun
         ^2/[3] hluta launa þeirra, er þeir nutu, þegar þeir létu af kennslu.
     Biðlaun þessi greiðast af sömu aðiljum og í sömu hlutföllum og hin fyrri
                                                                        laun.
              Ráðherra setur, með ráði berklayfirlæknis og fræðslumálastjóra,
    reglur um fræðslu berklaveikra barna til fullnægingar kröfum fræðslulaga,
                                      svo og um kennslu annarra berklaveikra.

                                    10. gr.
         Um sérhverja aðra opinbera stofnun eða einkastofnun en um getur í 8.
   og 9. gr., sem vistar börn eða unglinga til gæslu eða uppeldis (barnahæli,
   dagheimili fyrir börn o.s.frv.), gilda að öllu leyti sömu reglur og settar
            eru í 9. gr. um skóla til varnar gegn útbreiðslu berklaveiki þar.
        Um sjúkrahús, elliheimili, fangelsi o.s.frv. fer samkvæmt ákvæðum 15.
                                                                          gr.

                                    11. gr.
        Á heimili, þar sem er smitandi berklaveiki, má eigi ráða hjú né annað
     starfsfólk né taka fólk til dvalar um lengri eða skemmri tíma án þess að
    láta þess sérstaklega getið við hlutaðeigandi, að smitandi berklaveiki sé
   á heimilinu. Sama gildir um ráðningu fólks til starfa á vinnustað, þar sem
                                 maður með smitandi berklaveiki er starfandi.

                                    12. gr.
          Enginn, sem haldinn er smitandi berklaveiki, má taka að sér að gæta
                                                                       barna.
                   Kona með smitandi berklaveiki má eigi hafa barn á brjósti.
           Hafi einhver ástæðu til að ætla, að barnfóstra eða kona, sem hefur
    barn á brjósti, sé haldin smitandi berklaveiki, ber honum þegar í stað að
         tilkynna það lækni, sem gerir ráðstafanir samkvæmt fyrirmælum 6. gr.

                                    13. gr.
          Ekki má vista barn til fósturs eða langdvalar á heimili, nema borið
     sé undir héraðslækni (heilsuverndarstöð), og ekki sé ástæða til að ætla,
                                      að smitandi berklaveiki sé á heimilinu.
          Enginn má taka berklaveikt barn, sem smithætta getur stafað af, til
      fósturs eða dvalar, ef á heimilinu eru börn eða unglingar, sem ekki eru
       berklaveik, eða aðrir, sem sérstök ástæða er til að ætla, að séu næmir
                                                           fyrir berklaveiki.
         Gilda þessi ákvæði jafnt um börn þau, sem bæjar- eða sveitarstjórnir
                                                  ráðstafa og einstakir menn.
              Nú kemur smitandi berklaveiki upp á heimili, þar sem bæjar- eða
     sveitarstjórnir hafa ráðstafað börnum til fósturs eða dvalar, og skal þá
         gera annað tveggja, flytja barnið eða sjúklinginn burt af heimilinu.
     Sýkist barnið sjálft af smitandi berklaveiki á heimili, þar sem eru börn
      og unglingar, sem eigi eru berklaveik, eða aðrir, sem sérstök ástæða er
    til að ætla, að séu næmir fyrir berklaveiki, skal það tafarlaust tekið af
                                                                   heimilinu.
        Barnaverndarnefndum ber skylda til að hafa sérstakt eftirlit með því,
      að framfylgt sé fyrirmælum þessarar greinar, og leita til þess aðstoðar
                           hlutaðeigandi héraðslæknis (heilsuverndarstöðvar).
              Börn nefnast í lögum þessum allir, sem eru innan 16 ára aldurs.

                                    14. gr.
             Enginn, sem hefur smitandi berklaveiki, má stunda ljósmóður- eða
    hjúkrunarstörf. Ljósmæður og hjúkrunarkonur skulu, þegar þær eru skipaðar
                      eða ráðnar til starfa, leggja fram vottorð héraðslæknis
     (heilsuverndarstöðvar), eigi eldra en mánaðar gamalt, um að þær séu eigi
         haldnar smitandi berklaveiki. Héraðslæknar skulu líta vandlega eftir
        heilsufari starfandi ljósmæðra og hjúkrunarkvenna í héruðum sínum með
      tilliti til berklaveiki. Sama skylda hvílir á sjúkrahúslæknum, varðandi
                 hjúkrunarkonur og ljósmæður, er starfa við sjúkrahús þeirra.
                  Nú sýkist starfandi ljósmóðir eða hjúkrunarkona af smitandi
     berklaveiki, og skal hún þá tafarlaust hætta að gegna því starfi. Ef hún
    er launuð af opinberu fé, þá skal greiða henni biðlaun fyrir sama tíma og
                                 á sama hátt og um getur í 9. gr. um kennara.

                                    15. gr.
           Í sjúkrahúsum, geðveikra- og fávitahælum, elliheimilum, fangelsum,
   hegningarhúsum og öðrum tilsvarandi stofnunum ber að einangra alla þá, sem
                                þar kunna að dvelja með smitandi berklaveiki.
           Ráðherra setur, með ráði berklayfirlæknis, reglur um, á hvern hátt
   koma skuli í veg fyrir útbreiðslu berklaveiki í stofnunum þeim, er að ofan
           greinir, svo og í vinnustofum, verksmiðjum, verbúðum, skrifstofum,
       verslunarbúðum, gistihúsum, matsölustöðum, kirkjum, skólum, leikhúsum,
         kvikmyndahúsum, danssölum og öðrum tilsvarandi samkomustöðum. Reglur
    þessar skulu enn fremur ná til opinberra bygginga og farþegaskipa, svo og
        flutnings berklaveikra á farþegaskipum, bifreiðum, flugvélum og öðrum
                                                             flutningatækjum.
               Þá er ráðherra og heimilt, með ráði berklayfirlæknis, að setja
    sérstakar reglur um varnir gegn útbreiðslu berklaveiki meðal skipshafna á
                             hvers konar farþega-, flutninga- og fiskiskipum.

                                    16. gr.
             Að berklasjúkrahúsum, berklahælum, berklavarnarstöðvum eða öðrum
        slíkum stofnunum má eigi ráða hjúkrunarnema, hjúkrunarkonur eða annað
     starfsfólk, sem ætla má, að náin mök þurfi að hafa við sjúklingana, nema
      það sanni við berklapróf hjá héraðslækni (heilsuverndarstöð), að það sé
                                                          þegar berklasmitað.
                  Ráðherra er heimilt, með ráði berklayfirlæknis, að ákveða í
        reglugerð, að fólki, sem enn er ósmitað af berklaveiki og ætla má, að
              vegna starfs síns sé í sérstakri sýkingarhættu, gefist kostur á
              bólusetningu gegn berklaveiki. Í reglugerðinni má og ákveða, að
   aðstandendum barna, sem líkur eru til, að séu í sérstakri sýkingarhættu af
            berklaveiki, gefist kostur á að fá þau bólusett gegn berklaveiki.

                                    17. gr.
                Héraðslæknar (heilsuverndarstöðvar) skulu gefa nánar gætur að
           berklaveiki í nautgripum sem smitunaruppsprettu, er leitt geti til
       berklaveiki í mönnum, enda leita samvinnu við dýralækna um eftirlit og
    ráðstafanir hér að lútandi. Eigi má selja mjólk úr fjósi eða frá heimili,
   þar sem nautgripur er berklaveikur, fyrr en gripnum hefur verið fargað eða
            hann einangraður tryggilega að dómi dýralæknis og héraðslæknis og
    sótthreinsun farið fram (sbr. [2]lög nr. 25 20. júní 1923, um berklaveiki
                                                           í nautpeningi).^1)

   ^1)Nú [3]l. 25/1993, um dýrasjúkdóma og varnir gegn þeim.

                                    18. gr.
        Nú deyr smitandi berklaveikur maður, eða skiptir um dvalarstað, og
   skal þá læknir sá, er stundað hefur sjúklinginn, tilkynna það tafarlaust
   héraðslækni (heilsuverndarstöð).
        Húsráðandi er meðábyrgur um, að tilkynning þessi sé ekki vanrækt.
        Héraðslæknir (heilsuverndarstöð) tilkynnir síðan sótthreinsunarmanni,
   sem annast, að sótthreinsað sé á heimilinu, og skal sótthreinsa herbergi
   þau, fatnað, sængurklæði og annað, er hætta getur stafað af. Þessa lausu
   muni má eigi láta af hendi, hvorki til eignar né afnota, senda í þvott eða
   aðgerð, nema sótthreinsaðir hafi verið. Eigi má heldur fá öðrum til íbúðar
   herbergi þau, er sjúklingurinn dvaldi í, fyrr en þau hafa verið
   sótthreinsuð, nema héraðslæknir telji sótthreinsun óþarfa.

                                    19. gr.
        Berklasjúklingar njóta styrks úr ríkissjóði til sjúkrahúsvistar og
   læknishjálpar samkvæmt ákvæðum [4]laga nr. 78 23. júní 1936,^1) um
   ríkisframfærslu sjúkra manna og örkumla.
        Landlæknir úthlutar í samráði við berklayfirlækni fé því, sem kann að
   vera veitt í fjárlögum til styrktar þurfandi berklasjúklingum, sem dvalið
   hafa í sjúkrahúsum eða hælum og náð þeim bata, að þeir teljist að meira
   eða minna leyti vinnufærir. Skal leitast við að haga styrkveitingunum
   þannig, að þær miði til þess, að styrkþegarnir verði síðar færir um að sjá
   sér farborða við þá atvinnu og þau kjör, er hentar heilsufari þeirra.

   ^1)Nú [5]l. 117/1993.

                                    20. gr.
        Ráðherra er heimilt, með ráði berklayfirlæknis, að setja reglur um
   hvers konar félagsskap eða stofnanir, sem hafa með höndum berklavarnir,
   hjálparstarfsemi meðal berklaveikra eða fræðslustarfsemi meðal almennings
   til tryggingar því, að starfsemi þessari sé eigi misbeitt og að hún
   torveldi á engan hátt berklavarnaframkvæmdir hins opinbera.

                                    21. gr.
        [Nú þarf læknir að taka sér ferð á hendur vegna fyrirmæla laga
   þessara, og greiðir þá hlutaðeigandi sveitarsjóður ferðakostnaðinn, en
   ríkissjóður endurgreiðir helminginn.]^1)
        Fyrir tilkynningar lækna samkvæmt lögum þessum skal ekkert gjald
   greiða.
        Kostnaður við sótthreinsanir greiðist af sóttvarnarfé samkvæmt
   ákvæðum [6]laga nr. 66 19. júní 1933,^2) um varnir gegn útbreiðslu næmra
   sjúkdóma.
        Kostnaður við berklabækur og eyðublöð undir tilkynningar greiðist úr
   ríkissjóði.

   ^1)[7]L. 108/1988, 8. gr.^2)Nú [8]l. 34/1954.

                                    22. gr.
        Brot gegn lögum þessum varða sektum ...^1) nema þyngri refsing liggi
   við samkvæmt öðrum lögum.

   ^1)[9]L. 10/1983, 18. gr.

References

   Visible links
   1. http://www.althingi.is/dba-bin/lawformpr.pl?lnr=1939066
   2. file:///altext/stjtnr.html#1923025
   3. file://1993025.html
   4. file:///altext/stjtnr.html#1936078
   5. file://1993117.html
   6. file:///altext/stjtnr.html#1933066
   7. file:///altext/stjt/1988.108.html
   8. file://1954034.html
   9. file:///altext/stjtnr.html#1983010?g18
