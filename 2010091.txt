
   --------------------------------------------------------------------------

                    Lög um framkvæmd þjóðaratkvæðagreiðslna

                              2010 nr. 91 25. júní

   --------------------------------------------------------------------------

                 Ferill málsins á Alþingi.   Frumvarp til laga.

                            Tóku gildi 2. júlí 2010.
          1. gr. Álykti Alþingi að fram skuli fara almenn og leynileg
 þjóðaratkvæðagreiðsla um tiltekið málefni eða lagafrumvarp fer um framkvæmdina
    samkvæmt lögum þessum. Niðurstaða slíkrar atkvæðagreiðslu er ráðgefandi.
Lögin gilda einnig um framkvæmd þjóðaratkvæðagreiðslu sem fer fram skv. 3. mgr.
           11. gr., 26. gr. og 2. mgr. [1]79. gr. stjórnarskrárinnar.
2. gr. Um kosningarrétt og kjörskrár til afnota í þjóðaratkvæðagreiðslu skv. 1.
  gr. fer á sama hátt og við alþingiskosningar. Kjörskrár skulu þó miðaðar við
                 íbúaskrá þjóðskrár þremur vikum fyrir kjördag.
      Mörk kjördæma skulu vera hin sömu og í næstliðnum alþingiskosningum.
       3. gr. Í þingsályktun skv. 1. mgr. 1. gr. skal, að fenginni umsögn
 landskjörstjórnar, kveðið á um orðalag og framsetningu þeirrar spurningar sem
                            lögð er fyrir kjósendur.
Á kjörseðli skal skýrt koma fram spurning um hvort kjósandi samþykki þá tillögu
      sem borin er upp og gefnir tveir möguleikar á svari: Já eða Nei.
Alþingi getur ákveðið að spurningar og svarkostir á kjörseðli í atkvæðagreiðslu
          skv. 1. mgr. 1. gr. séu fleiri eða orðaðir með öðrum hætti.
Dómsmála- og mannréttindaráðuneytið ákveður orðalag og framsetningu spurningar á
kjörseðli í atkvæðagreiðslu skv. 3. mgr. 11. gr., 26. gr. og 2. mgr. [2]79. gr.
                              stjórnarskrárinnar.
   Dómsmála- og mannréttindaráðherra setur nánari reglur um útlit og frágang
                                   kjörseðla.
 4. gr. Þjóðaratkvæðagreiðsla skv. 1. mgr. 1. gr. skal fara fram í fyrsta lagi
 þremur mánuðum og í síðasta lagi einu ári eftir að þingsályktunartillaga hefur
                           verið samþykkt á Alþingi.
    Þjóðaratkvæðagreiðsla skal fara fram innan tveggja mánaða eftir að krafa
  Alþingis er samþykkt skv. 3. mgr. [3]11. gr. stjórnarskrárinnar eða forseti
     synjar lagafrumvarpi staðfestingar skv. [4]26. gr. stjórnarskrárinnar.
    Heimilt er að halda þjóðaratkvæðagreiðslu samkvæmt lögum þessum samhliða
       kosningum til sveitarstjórna eða Alþingis eða forsetakjöri. Verði
   þjóðaratkvæðagreiðsla samhliða kosningum til Alþingis gilda ekki ákvæði 2.
                        málsl. 1. mgr. og 2. mgr. 2. gr.
 5. gr. Alþingi ákveður kjördag þjóðaratkvæðagreiðslu skv. 1. mgr. 1. gr. laga
þessara og 3. mgr. 11. gr. og 2. mgr. [5]79. gr. stjórnarskrárinnar innan þeirra
   tímamarka sem greinir í 4. gr. Dómsmála- og mannréttindaráðuneytið ákveður
       kjördag þjóðaratkvæðagreiðslu skv. [6]26. gr. stjórnarskrárinnar.
Dómsmála- og mannréttindaráðuneytið skal auglýsa atkvæðagreiðsluna einu sinni í
Lögbirtingablaði og þrisvar sinnum í Ríkisútvarpi á sem heppilegustum tíma en í
    síðasta lagi einum mánuði fyrir atkvæðagreiðsluna. Þar skal einnig birta
                  spurninguna sem lögð verður fyrir kjósendur.
 6. gr. Alþingi skal standa fyrir víðtækri kynningu á því málefni sem borið er
undir þjóðaratkvæði skv. 1. mgr. 1. gr. Forsætisnefnd Alþingis skal setja nánari
                       reglur um fyrirkomulag kynningar.
 Dómsmála- og mannréttindaráðuneytið skal svo fljótt sem verða má og eigi síðar
  en viku fyrir þjóðaratkvæðagreiðslu skv. [7]26. gr. stjórnarskrárinnar senda
 öllum heimilum í landinu sérprentun laganna sem forseti synjaði staðfestingar.
 Þar skal jafnframt vakin athygli á því að frumvarpið til laganna og öll skjöl
    varðandi meðferð þess séu aðgengileg á áberandi stað á vefsíðu Alþingis.
7. gr. Undirkjörstjórnir, yfirkjörstjórnir og landskjörstjórn eru hinar sömu og
                             við alþingiskosningar.
8. gr. Dómsmála- og mannréttindaráðuneytið lætur yfirkjörstjórnum í té kjörseðla
sem nota skal við þjóðaratkvæðagreiðsluna. Yfirkjörstjórnir annast framsendingu
 þeirra til undirkjörstjórna með sama hætti og kjörseðla við alþingiskosningar.
    9. gr. Að þjóðaratkvæðagreiðslu lokinni senda undirkjörstjórnir oddvita
yfirkjörstjórnar tafarlaust atkvæðakassana og ónotaða og ónýtta kjörseðla í þeim
  umbúðum er segir í lögum um kosningar til Alþingis og skulu yfirkjörstjórnir
                      senda gögnin til landskjörstjórnar.
Talning atkvæða fer fram fyrir opnum dyrum hjá landskjörstjórn. Hún skal auglýsa
  með nægum fyrirvara hvenær hún komi saman til að opna atkvæðakassa og hefja
 talningu atkvæða. Landskjörstjórn getur kvatt yfirkjörstjórnir í kjördæmunum í
   Reykjavík sér til aðstoðar. Um meðferð atkvæða, gildi þeirra og framkvæmd
talningar fer eftir lögum um kosningar til Alþingis eftir því sem við á. Heimilt
 er að beita rafrænum aðferðum við talningu. Landskjörstjórn úrskurðar um gildi
 atkvæða sem eru haldin einhverjum annmörkum og skal afl atkvæða ráða úrslitum.
 Landskjörstjórn skal skipa umboðsmenn sem hafa það hlutverk að gæta sjónarmiða
      andstæðra fylkinga við atkvæðagreiðsluna og úrlausn ágreiningsmála.
   10. gr. Að lokinni talningu atkvæða sendir yfirkjörstjórn landskjörstjórn
eftirrit af gerðabók sinni ásamt þeim kjörseðlum sem ágreiningur hefur verið um.
      Þegar landskjörstjórn hefur fengið í hendur eftirrit gerðabóka allra
 yfirkjörstjórna og ágreiningsseðla úrskurðar hún um gildi ágreiningsseðlanna,
       lýsir úrslitum þjóðaratkvæðagreiðslunnar og tilkynnir dómsmála- og
                        mannréttindaráðuneytinu þar um.
   Dómsmála- og mannréttindaráðuneytið auglýsir úrslit atkvæðagreiðslunnar í
                       Lögbirtingablaði og Ríkisútvarpi.
         Verði samþykkis synjað í þjóðaratkvæðagreiðslu skv. [8]26. gr.
   stjórnarskrárinnar skal dómsmála- og mannréttindaráðuneytið auk þess birta
sérstaka auglýsingu þess efnis í A-deild Stjórnartíðinda ekki seinna en tveimur
            dögum eftir að úrslit atkvæðagreiðslunnar liggja fyrir.
          11. gr. Til þess að spurning eða tillaga sem er borin upp í
 þjóðaratkvæðagreiðslu teljist samþykkt þarf meiri hluti þeirra sem taka þátt í
                    atkvæðagreiðslunni að fylgja tillögunni.
12. gr. Um atkvæðagreiðsluna sjálfa, undirbúning hennar og atkvæðagreiðslu utan
   kjörstaða og á kjörstað fer að öðru leyti samkvæmt lögum um kosningar til
                         Alþingis eftir því sem við á.
          Kjörstjórnir nota sömu gerðabækur og við alþingiskosningar.
Ákvæði 114. gr. og XIX., XX., XXIV. og XXV. kafla laga um kosningar til Alþingis
gilda um atkvæðagreiðslu samkvæmt lögum þessum að svo miklu leyti sem við getur
                                      átt.
  13. gr. Kjósandi getur sent kæru um ólögmæti þjóðaratkvæðagreiðslu, aðra en
  refsikærur, til Hæstaréttar eigi síðar en sjö dögum frá því að dómsmála- og
          mannréttindaráðuneytið auglýsir úrslit atkvæðagreiðslunnar.
Landskjörstjórn veitir Hæstarétti umsögn um atkvæðagreiðsluna. Umsögn skal veitt
                  óháð því hvort kæra hafi borist skv. 1. mgr.
    Að fenginni umsögn landskjörstjórnar getur Hæstiréttur ákveðið að ógilda
    niðurstöður þjóðaratkvæðagreiðslunnar ef verulegur ágalli hefur verið á
framkvæmd hennar sem ætla má að hafi haft áhrif á niðurstöðu hennar. Séu slíkir
 verulegir ágallar á framkvæmd atkvæðagreiðslunnar í einu eða fleiri kjördæmum
             getur Hæstiréttur ákveðið að hún fari aftur fram þar.
                     14. gr. Lög þessi öðlast þegar gildi.

References

   Visible links
   1. file://1944033.html#g79
   2. file://1944033.html#g79
   3. file://1944033.html#g11
   4. file://1944033.html#g26
   5. file://1944033.html#g79
   6. file://1944033.html#g26
   7. file://1944033.html#g26
   8. file://1944033.html#g26
