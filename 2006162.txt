
   --------------------------------------------------------------------------

 Lög um fjármál stjórnmálasamtaka og frambjóðenda og um upplýsingaskyldu þeirra

                           2006 nr. 162 21. desember

   --------------------------------------------------------------------------

                 Ferill málsins á Alþingi.   Frumvarp til laga.

Tóku gildi 1. janúar 2007 en ákvæði laganna um prófkjör tóku gildi 1. júní 2007.
               Breytt með l. 99/2009 (tóku gildi 8. sept. 2009).

                            I. kafli. Almenn ákvæði.
                                1. gr. Markmið.
  Tilgangur laga þessara er að kveða á um fjárframlög til stjórnmálasamtaka og
  stjórnmálastarfsemi, draga úr hættu á hagsmunaárekstrum og tryggja gagnsæi í
   fjármálum. Markmið laganna er að auka traust á stjórnmálastarfsemi og efla
                                   lýðræðið.
                             2. gr. Skilgreiningar.
     Í lögum þessum hafa eftirfarandi orð og hugtök merkingu sem hér segir:
      1. Stjórnmálasamtök: Flokkar eða samtök sem bjóða fram í kosningum til
                          Alþingis eða sveitarstjórna.
     2. Prófkjör: Kosningar sem stjórnmálasamtök halda til að velja fulltrúa á
          framboðslista við kosningar til Alþingis eða sveitarstjórna.
        3. Frambjóðendur: Þátttakendur í persónukjöri til sveitarstjórna og
                  þátttakendur í prófkjörum stjórnmálasamtaka.
     4. Framlög: Framlög til starfsemi stjórnmálasamtaka eða frambjóðenda eða
  kosningabaráttu, hvort heldur eru bein fjárframlög eða önnur gæði sem metin
verða til fjár, án tillits til þess hvaðan þau koma eða hvers eðlis þau eru. Til
 framlaga í þessum skilningi teljast allir afslættir af markaðsverði, ívilnanir
  og eftirgjöf, þar með taldir afslættir af markaðsverði auglýsinga, eftirgjöf
eftirstöðva skulda, óvenjuleg lánakjör o.s.frv. Ef afsláttur hefur verið veittur
af markaðsverði skal mismunur markaðsverðs og raunverðs tilgreindur sem framlag
í reikningum. Önnur framlög, svo sem endurgjaldslaust lán vinnuafls, aðstöðu eða
  búnaðar, skulu metin til peningaverðs á gangverði eða markaðsverði á hverjum
                  tíma og tilgreind í reikningum á því verði.
    5. Tengdir aðilar: Lögaðilar þar sem svo háttar til að sami aðili eða sömu
  aðilar eiga meiri hluta hlutafjár, stofnfjár eða atkvæðisréttar í báðum eða
  öllum lögaðilunum, enda nemi eignarhlutur hvers þeirra um sig a.m.k. 10% af
    hlutafé, stofnfé eða atkvæðafjölda í viðkomandi lögaðilum. Sama á við ef
   einstaklingar eða lögaðilar, sem eiga meiri hluta hlutafjár, stofnfjár eða
 atkvæðisréttar í lögaðila og hver um sig á a.m.k. 10% hlutafjár, stofnfjár eða
    atkvæðisréttar í lögaðilanum, eiga ásamt viðkomandi lögaðila meiri hluta
  hlutafjár, stofnfjár eða atkvæðisréttar í öðrum lögaðila. Til eignarhluta og
atkvæðisréttar einstaklinga í lögaðilum samkvæmt þessum tölulið telst jafnframt
        eignarhlutur og atkvæðisréttur maka og skyldmenna í beinan legg.
       6. Endurskoðendur: Löggildir endurskoðendur samkvæmt ákvæðum laga um
                                endurskoðendur.
      7. Þingflokkar: Samtök þingmanna sem uppfylla skilyrði þingskapa til að
                              teljast þingflokkur.

       II. kafli. Framlög ríkis og sveitarfélaga til stjórnmálastarfsemi.
              3. gr. Framlög til stjórnmálasamtaka úr ríkissjóði.
Árlega skal úthluta fé úr ríkissjóði til starfsemi stjórnmálasamtaka sem fengið
 hafa a.m.k. einn mann kjörinn á Alþingi eða hlotið hafa a.m.k. 2,5% atkvæða í
    næstliðnum alþingiskosningum samkvæmt ákvörðun á fjárlögum hverju sinni.
             Fjárhæðinni skal úthlutað í hlutfalli við atkvæðamagn.
                  4. gr. Framlög til þingflokka úr ríkissjóði.
Árlega skal úthluta fé úr ríkissjóði til starfsemi þingflokka á Alþingi samkvæmt
    ákvörðun á fjárlögum hverju sinni. Greiða skal jafna fjárhæð fyrir hvern
  þingmann og nefnist hún eining. Að auki skal greiða eina einingu fyrir hvern
 þingflokk. Því til viðbótar skal úthluta fjárhæð sem svarar tólf einingum til
   þingflokka þeirra stjórnmálasamtaka sem eiga ekki aðild að ríkisstjórn og
 skiptast þær einingar hlutfallslega milli þeirra. Forsætisnefnd Alþingis getur
            sett nánari reglur um greiðslur samkvæmt þessari grein.
            5. gr. Framlög til stjórnmálasamtaka frá sveitarfélögum.
Sveitarfélögum með fleiri en 500 íbúa er skylt, en öðrum sveitarfélögum heimilt,
    að veita stjórnmálasamtökum, sem fengið hafa a.m.k. einn mann kjörinn í
            sveitarstjórn eða hlotið a.m.k. 5% atkvæða í næstliðnum
  sveitarstjórnarkosningum, fjárframlög til starfsemi sinnar. Ákvörðun um slík
framlög tekur sveitarstjórn samhliða samþykkt fjárhagsáætlunar. Fjárhæðinni skal
                     úthlutað í hlutfalli við atkvæðamagn.

              III. kafli. Almenn framlög til stjórnmálastarfsemi.
                            6. gr. Móttaka framlaga.
  Stjórnmálasamtökum og frambjóðendum er heimilt að taka á móti framlögum til
  starfsemi sinnar eða til kosningabaráttu með þeim takmörkunum sem leiðir af
                 2.5. mgr. þessarar greinar og ákvæðum 7. gr.
         Óheimilt er að veita viðtöku framlögum frá óþekktum gefendum.
 Óheimilt er að veita viðtöku framlögum frá fyrirtækjum að meiri hluta í eigu,
                   eða undir stjórn, ríkis eða sveitarfélaga.
  Óheimilt er að veita viðtöku framlögum frá opinberum aðilum sem ekki rúmast
                            innan ákvæða II. kafla.
 Óheimilt er að veita viðtöku framlögum frá erlendum ríkisborgurum, fyrirtækjum
 eða öðrum aðilum sem skráðir eru í öðrum löndum. Bann þetta tekur þó ekki til
framlaga frá erlendum ríkisborgurum sem njóta kosningaréttar hér á landi skv. 3.
        mgr. [1]2. gr. laga nr. 5/1998, um kosningar til sveitarstjórna.
            7. gr. Hámarksframlög, leiðbeiningarreglur og prófkjör.
 Stjórnmálasamtökum og frambjóðendum er óheimilt að taka á móti hærri framlögum
 frá lögaðilum en sem nemur 300.000 kr. á ári. Undanþegin slíku hámarki eru þó
 framlög í formi afslátta svo fremi um sé að ræða almenna afslætti sem veittir
 eru frá markaðsverði með opinberum hætti og slíkir afslættir séu sérgreindir í
   reikningum. Lögaðilar, sem inna af hendi framlög til stjórnmálasamtaka eða
  frambjóðenda, skulu sérgreina heildarfjárhæð slíkra framlaga í ársreikningum
                 sínum. Telja skal saman framlög tengdra aðila.
  Stjórnmálasamtökum og frambjóðendum er heimilt að taka á móti framlögum frá
lögráða einstaklingum sem nemur allt að 300.000 kr. á ári. Til framlaga í þessum
skilningi teljast ekki almenn félagsgjöld stjórnmálasamtaka sem innheimt eru með
            reglubundnum hætti og eru ekki umfram 100.000 kr. á ári.
Ríkisendurskoðun skal setja leiðbeiningarreglur um fyrirkomulag sölu þjónustu á
    vegum stjórnmálasamtaka til að tryggja samræmi við ákvæði 1. og 2. mgr.
Heildarkostnaður frambjóðenda í prófkjörum af kosningabaráttu má ekki vera hærri
          en sem nemur 1 millj. kr., að viðbættu álagi sem hér segir:
    Á kjörsvæði með fleiri en 50.000 íbúa, 18 ára og eldri, 75 kr. fyrir hvern.
     Á kjörsvæði með 40.00049.999 íbúa, 18 ára og eldri, 100 kr. fyrir hvern.
     Á kjörsvæði með 20.00039.999 íbúa, 18 ára og eldri, 125 kr. fyrir hvern.
     Á kjörsvæði með 10.00019.999 íbúa, 18 ára og eldri, 150 kr. fyrir hvern.
    Á kjörsvæði með færri en 10.000 íbúa, 18 ára og eldri, 175 kr. fyrir hvern.

        IV. kafli. Reikningsskil og upplýsingaskylda stjórnmálasamtaka.
                    8. gr. Reikningsskil stjórnmálasamtaka.
Stjórnmálasamtök skulu halda samstæðureikning fyrir allar einingar sem undir þau
      falla, svo sem sérsambönd, kjördæmisráð, eignarhaldsfélög og tengdar
         sjálfseignarstofnanir. Heimilt er að halda flokkseiningum utan
 samstæðureikningsskila ef tekjur þeirra eru undir 300.000 kr. á ári. Við gerð
   ársreikninga skal farið að efnisreglum laga um ársreikninga eins og við á.
        Ríkisendurskoðun gefur út frekari leiðbeiningar um reikningshald
                               stjórnmálasamtaka.
    Stjórnmálasamtök skulu fela endurskoðendum að endurskoða reikninga sína.
Endurskoðendur skulu starfa eftir leiðbeiningum Ríkisendurskoðunar og sannreyna
að samstæðureikningurinn sé saminn í samræmi við ákvæði laga þessara og almennar
      reikningsskilareglur og staðfesta það álit með áritun á reikninginn.
Ríkisendurskoðun getur hvenær sem er kallað eftir öllum gögnum til að staðreyna
 að framlög einstaklinga og lögaðila séu innan þeirra marka sem greinir í III.
                                     kafla.
            9. gr. Upplýsingaskylda um reikninga stjórnmálasamtaka.
 Stjórnmálasamtök skulu árlega skila Ríkisendurskoðun reikningum sínum, sbr. 8.
gr., árituðum af endurskoðendum. Ríkisendurskoðun skal í kjölfarið birta útdrátt
 úr ársreikningi stjórnmálasamtaka með samræmdum hætti. Þar skal greina a.m.k.
 heildartekjur og heildargjöld. Þá skal flokka tekjur eftir uppruna, þannig að
   greint sé á milli ríkisframlags, framlaga frá sveitarfélögum, framlaga frá
 lögaðilum, félagsgjalda og framlaga frá einstaklingum, ásamt helstu stærðum í
     efnahagsreikningi. Greina skal sérstaklega alla móttekna afslætti frá
       markaðsverði. Birta skal nöfn allra lögaðila sem veita framlög til
                              stjórnmálastarfsemi.

          V. kafli. Reikningsskil og upplýsingaskylda í persónukjöri.
               10. gr. Reikningsskil frambjóðenda í persónukjöri.
   Frambjóðendur skulu gera uppgjör fyrir kosningabaráttu sína í samræmi við
     almennar reikningsskilareglur og fela endurskoðendum endurskoðun þess.
 Ríkisendurskoðun gefur út leiðbeiningar um uppgjör fyrir kosningabaráttu og um
                         upplýsingaskyldu um uppgjörið.
  Frambjóðendur í persónukjöri eru undanþegnir uppgjörsskyldu ef kostnaður við
                   kosningabaráttu er ekki umfram 300.000 kr.
          11. gr. Upplýsingaskylda um reikninga yfir kosningabaráttu.
    Frambjóðendur skulu skila Ríkisendurskoðun reikningum sínum árituðum af
     endurskoðendum eigi síðar en sex mánuðum frá því að kosning fór fram.
  Ríkisendurskoðun skal í kjölfarið birta útdrátt úr reikningum þar sem greina
skal heildartekjur og heildargjöld. Þá skal flokka tekjur eftir uppruna, þannig
að greint sé á milli framlaga frá lögaðilum, framlaga frá einstaklingum og eigin
framlags. Greina skal sérstaklega alla móttekna afslætti frá markaðsverði. Birta
 skal nöfn allra lögaðila sem veita framlög til kosningabaráttu frambjóðandans.

            VI. kafli. Viðurlög, gildistaka og brottfall lagaákvæða.
                               12. gr. Viðurlög.
 Hver sem af ásetningi eða stórfelldu gáleysi brýtur gegn ákvæðum laga þessara
  skal sæta fésektum, en alvarleg brot geta varðað fangelsi allt að sex árum.
                  13. gr. Gildistaka og brottfall lagaákvæða.
 Lög þessi öðlast gildi 1. janúar 2007. Ákvæði laganna um prófkjör taka þó ekki
                          gildi fyrr en 1. júní 2007.

                                  VII. kafli.
                            Ákvæði til bráðabirgða.
I. Forsætisráðherra skal eigi síðar en 30. júní 2010 skipa nefnd fulltrúa allra
  stjórnmálaflokka á Alþingi til að endurskoða lög þessi og framkvæmd þeirra.
   [II. Ríkisendurskoðun skal að ósk stjórnmálasamtaka veita viðtöku og birta
 upplýsingar um öll bein fjárframlög til þeirra sem og önnur framlög sem metin
   eru að fjárhæð 200.000 kr. eða meira á árunum 2002 til 2006, að báðum árum
  meðtöldum, jafnt til landsflokkanna sem allra eininga sem undir þá falla eða
   tengjast rekstri og eignum flokksins, svo sem sérsambanda, kjördæmisráða,
eignarhaldsfélaga og tengdra sjálfseignarstofnana. Þó er heimilt að undanskilja
          flokkseiningar ef tekjur þeirra eru undir 300.000 kr. á ári.
    Ríkisendurskoðun skal að ósk frambjóðenda í forvali eða prófkjöri innan
stjórnmálasamtaka fyrir alþingis- og sveitarstjórnarkosningar 2006 og 2007 veita
  viðtöku og birta upplýsingar um öll bein fjárframlög til þeirra sem og önnur
framlög sem metin eru að fjárhæð 200.000 kr. frá 1. janúar 2005  31. maí 2007.
 Jafnframt skal Ríkisendurskoðun með sama hætti að ósk frambjóðenda í kosningum
  til æðstu tveggja embætta innan stjórnmálasamtaka, formanns og varaformanns,
  veita viðtöku og birta upplýsingar um öll bein fjárframlög til þeirra sem og
 önnur framlög sem metin eru að fjárhæð 200.000 kr. eða meira á árunum 2005 til
2009, að báðum árum meðtöldum. Sé heildarfjárhæð framlaga til frambjóðanda undir
300.000 kr. getur hann beint einfaldri yfirlýsingu til Ríkisendurskoðunar um að
     svo sé án nánari tilgreiningar eða sundurliðunar upphæða, sbr. 4. mgr.
 Við túlkun á hugtökunum stjórnmálasamtök, prófkjör, framlög og tengdir aðilar
        skal taka mið af skilgreiningu þeirra hugtaka í 2. gr. laganna.
  Ríkisendurskoðun skal í þessu skyni veita viðtöku upplýsingum frá viðkomandi
stjórnmálasamtökum og frambjóðendum um framlög til þeirra á tilgreindu tímabili,
sbr. 1. og 2. mgr., og skulu upplýsingar sem veittar eru flokkaðar eftir uppruna
þeirra, þannig að greint sé á milli ríkisframlags, framlaga frá sveitarfélögum,
framlaga frá lögaðilum, félagsgjalda og framlaga frá einstaklingum. Upplýsingum
   skal fylgja yfirlýsing viðkomandi stjórnmálasamtaka eða frambjóðanda um að
  upplýsingarnar sé veittar samkvæmt bestu vitneskju og getur Ríkisendurskoðun
      kallað eftir nánari upplýsingum og skýringum ef hún telur annmarka á
      upplýsingagjöfinni. Skal upplýsingamiðlun til Ríkisendurskoðunar frá
stjórnmálasamtökum og frambjóðendum þeirra sem óska eftir úrvinnslu og birtingu
upplýsinga vera lokið fyrir 15. nóvember 2009. Ríkisendurskoðun er þó heimilt að
                  framlengja þann frest um allt að einn mánuð.
Ríkisendurskoðun skal samræma upplýsingar sem miðlað er til hennar skv. 4. mgr.
     og birta með samræmdum hætti fyrir lok árs 2009 niðurstöður fyrir hver
            stjórnmálasamtök og frambjóðendur þeirra sem hér segir:
      a. Heildarfjárhæð árlegra framlaga samkvæmt fyrirliggjandi upplýsingum.
   b. Heildarfjárhæð árlegra framlaga frá einstaklingum samkvæmt fyrirliggjandi
                                  upplýsingum.
     c. Heildarfjárhæð árlegra framlaga frá lögaðilum samkvæmt fyrirliggjandi
                                  upplýsingum.
     d. Tilgreina skal sérstaklega þá aðila sem veitt hafa framlag að fjárhæð
    500.000 kr. eða meira. Hafi lögaðili krafist trúnaðar um framlög sín til
  viðkomandi stjórnmálasamtaka skal engu að síður birta upplýsingar um fjárhæð
 framlagsins en upplýsingar um heiti viðkomandi aðila skulu ekki birtar. Sé um
einstakling að ræða skal birting á nafni hans sem styrkveitanda ávallt byggjast
                                á samþykki hans.
Ríkisendurskoðun getur sett reglur um það með hvaða hætti framlög, sem ekki eru
                    bein fjárframlög, skuli metin til fjár.
Að öðru leyti en um getur í 5. mgr. er Ríkisendurskoðun bundin trúnaði um allar
   upplýsingar sem stjórnmálasamtök og frambjóðendur þeirra miðla til hennar
                             samkvæmt ákvæði þessu.
Ákvæði 12. gr. laganna gildir ekki um upplýsingagjöf samkvæmt ákvæði þessu.]^1)
                               ^1)L. 99/2009, 1. gr.

References

   Visible links
   1. file://1998005.html#g2
