
   --------------------------------------------------------------------------

                                                   Lög um mat á umhverfisáhrifum

                              1993 nr. 63 21. maí

   --------------------------------------------------------------------------

                                     1. gr.
           Markmið laga þessara er að tryggja að áður en tekin er ákvörðun um
       framkvæmdir sem kunna, vegna staðsetningar, starfsemi sem þeim fylgir,
        eðlis eða umfangs, að hafa í för með sér umtalsverð áhrif á umhverfi,
     náttúruauðlindir og samfélag hafi farið fram mat á umhverfisáhrifum, svo
       og að tryggja að slíkt mat verði fastur liður í gerð skipulagsáætlana.

                                     2. gr.
                                                       Í lögum þessum merkir:

           Framkvæmdaraðili: Ríki, sveitarfélag, stofnun eða fyrirtæki í eigu
           slíkra aðila að nokkru eða hluta, lögaðili eða einstaklingur er
           hyggst hefja framkvæmdir sem lög þessi taka til.
           Leyfisveitandi: Lögbært yfirvald sem veitir endanlegt leyfi til
           framkvæmda.

                                     3. gr.
               Umhverfisráðherra fer með yfirstjórn þeirra mála sem lög þessi
                 taka til. Skipulagsstjóri ríkisins annast framkvæmd laganna.

                                     4. gr.
            Lög þessi gilda um allar framkvæmdir sem kunna að hafa umtalsverð
                              áhrif á umhverfi, náttúruauðlindir og samfélag.
                 Lög þessi hagga ekki strangari ákvæðum annarra laga um mat á
                                                            umhverfisáhrifum.
              Beita skal ákvæðum [2]skipulagslaga, nr. 19 21. maí 1964, ásamt
      síðari breytingum, við framkvæmd þessara laga eins og þau geta átt við.

                                     5. gr.
                             Eftirtaldar framkvæmdir eru háðar umhverfismati:

           1. Vatnsorkuvirkjanir með uppsett afl 10 MW eða meira eða
           vatnsmiðlanir þar sem meira en 3 km^2 lands fara undir vatn vegna
           stíflumannvirkja og/eða breytinga á árfarvegi.
           2. Jarðvarmavirkjanir með varmaafl 25 MW eða meira að hráorku eða
           10 MW uppsett afl eða meira og önnur varmaorkuver með 10 MW
           uppsett afl eða meira.
           3. Lagning háspennulína með 33 KV spennu eða hærri.
           4. Efnistökustaðir (malarnám) á landi 50.000 m^2 eða stærri að
           flatarmáli eða þar sem fyrirhuguð efnistaka er meiri en 150.000
           m^3.
           5. Þjónustumiðstöðvar fyrir ferðamenn utan byggða.
           6. Förgunarstöðvar fyrir eitraðan og hættulegan úrgang og almennar
           sorpeyðingarstöðvar þar sem skipuleg förgun eða urðun á sorpi og
           úrgangi fer fram.
           7. Verksmiðjur þar sem fram fer frum- eða endurbræðsla á
           steypujárni, stáli og áli.
           8. Efnaverksmiðjur.
           9. Lagning nýrra vega, járnbrauta og flugvalla.
           10. Hafnir sem skip stærri en 1.350 tonn geta siglt um.

             Enn fremur eru háðar mati á umhverfisáhrifum þær framkvæmdir sem
   taldar eru upp í fylgiskjali með lögum þessum en ekki eru tilgreindar í 1.
                                                                         mgr.
                Umhverfisráðherra er heimilt að ákveða með reglugerð að aðrar
         framkvæmdir skuli háðar slíku mati í samræmi við alþjóðasamninga sem
                                                          Ísland er aðili að.

                                     6. gr.
            Umhverfisráðherra er heimilt, að fengnu áliti skipulagsstjóra, að
    ákveða að tiltekin framkvæmd eða framkvæmdir, sem kunna að hafa í för með
    sér umtalsverð áhrif á umhverfi, náttúruauðlindir og samfélag, en ekki er
                      getið í 5. gr., verði háðar mati samkvæmt lögum þessum.
                   Áður en ákvörðun skv. 1. mgr. er tekin skal ráðherra leita
   umsagnar framkvæmdaraðila, leyfisveitanda og hlutaðeigandi sveitarstjórna.

                                     7. gr.
           Áður en hafist er handa um framkvæmdir sem lög þessi eða reglugerð
           samkvæmt þeim taka til skal framkvæmdaraðili senda skipulagsstjóra
             tilkynningu um fyrirhugaða framkvæmd þar sem fram kemur lýsing á
            framkvæmdinni, ráðgerðri hönnun og hugsanlegri umhverfisröskun og
      fyrirhuguðum ráðstöfunum til að draga úr henni og aðrar upplýsingar sem
                                          skipulagsstjóri telur nauðsynlegar.
                       Skipulagsstjóri birtir innan tveggja vikna tilkynningu
        framkvæmdaraðila ásamt meðfylgjandi gögnum skv. 1. mgr. með opinberri
    auglýsingu. Athugasemdum skal skilað til skipulagsstjóra innan fimm vikna
                                                    frá birtingu auglýsingar.

                                     8. gr.
           Innan átta vikna frá því að skipulagsstjóri hefur birt tilkynningu
        framkvæmdaraðila skal hann kveða upp rökstuddan úrskurð um það hvort:

           a. fallist er á viðkomandi framkvæmd, með eða án skilyrða,
           b. ráðist skuli í frekara mat á umhverfisáhrifum.

                   Þegar ákvörðun skipulagsstjóra liggur fyrir skal hún kynnt
        framkvæmdaraðila, leyfisveitendum og sveitarstjórnum sem hlut eiga að
                                 máli. Jafnframt skal birta hana opinberlega.

                                     9. gr.
                Framkvæmdaraðili sér um mat á umhverfisáhrifum samkvæmt lögum
                                                þessum og ber kostnað af því.
                    Skipulagsstjóri ríkisins setur almennar leiðsögureglur um
      framkvæmd matsins að teknu tilliti til sérákvæða í lögum og alþjóðlegra
                                                               skuldbindinga.

                                    10. gr.
             Í mati á umhverfisáhrifum skal tilgreina á viðeigandi hátt áhrif
    sem framkvæmdir og fyrirhuguð starfsemi kunna að hafa á menn, samfélag og
          menningu, dýr, plöntur og aðra þætti lífríkis, jarðveg, vatn, loft,
        veðurfar, landslag og samverkan þessara þátta. Þar skal gera sérstaka
                grein fyrir því hvaða forsendur liggi til grundvallar matinu.
            Innan tveggja vikna frá því að skipulagsstjóri hefur tekið á móti
        niðurstöðum mats á umhverfisáhrifum skal hann birta þær með opinberri
    auglýsingu. Athugasemdum skal skilað til skipulagsstjóra innan fimm vikna
                                                              frá auglýsingu.

                                    11. gr.
           Innan átta vikna frá því að skipulagsstjóri hefur birt niðurstöður
             mats á umhverfisáhrifum skal hann kveða upp rökstuddan úrskurð á
                        grundvelli fyrirliggjandi gagna. Í úrskurði felst að:

           a. fallist er á viðkomandi framkvæmd, með eða án skilyrða,
           b. krafa er gerð um frekari könnun einstakra þátta eða
           c. lagst er gegn viðkomandi framkvæmd.

               Þegar úrskurður skipulagsstjóra liggur fyrir skal hann kynntur
        framkvæmdaraðila, leyfisveitendum og sveitarstjórnum sem hlut eiga að
      máli. Jafnframt skal birta úrskurðinn eða útdrátt úr honum opinberlega.
            Almenningur skal eiga greiðan aðgang að úrskurði skipulagsstjóra,
                                                  svo og niðurstöðum matsins.

                                    12. gr.
            Ráðherra er heimilt að ákveða með sérstakri reglugerð að innheimt
     skuli gjald af framkvæmdaraðila vegna kostnaðar embættis skipulagsstjóra
                               ríkisins af málsmeðferð samkvæmt lögum þessum.

                                  [12. gr. a.
            Óheimilt er að veita leyfi til framkvæmda sem lög þessi taka til,
                   hefja framkvæmdir eða staðfesta skipulagsáætlanir samkvæmt
        [3]skipulagslögum, nr. 19 21. maí 1964, ásamt síðari breytingum, nema
                                     ákvæða laga þessara hafi verið gætt.]^1)

   ^1)[4]L. 110/1993, 1. gr.

                                    13. gr.
           Í leyfi til framkvæmda ber leyfisveitanda að taka fullt tillit til
   niðurstaðna mats á umhverfisáhrifum og úrskurðar skipulagsstjóra ríkisins.

                                    14. gr.
           Úrskurð skipulagsstjóra skv. 8. og 11. gr. má kæra til
   umhverfisráðherra innan fjögurra vikna frá því að hann er birtur eða
   kynntur fyrir viðkomandi aðila.
           Áður en umhverfisráðherra kveður upp úrskurð sinn skal hann leita
   umsagnar skipulagsstjóra, framkvæmdaraðila, leyfisveitenda og
   sveitarstjórna sem hlut eiga að máli.
           Umhverfisráðherra skal kveða upp rökstuddan úrskurð innan átta
   vikna frá því er beiðni barst honum.

                                    15. gr.
           Umhverfisráðherra kveður nánar á um framkvæmd laga þessara í
   reglugerð.^1)

   ^1)Rg. 179/1994.

                                    16. gr.
           Brot gegn lögum þessum varða sektum. Um meðferð þeirra fer að
   hætti opinberra mála.

                                    17. gr.
           Lög þessi öðlast þegar gildi.

                            Ákvæði til bráðabirgða.
                                       I.
           Lög þessi skulu endurskoðuð jafnframt því sem fram fer endurskoðun
   [5]skipulagslaga, nr. 19 21. maí 1964, ásamt síðari breytingum, og
   [6]byggingarlaga, nr. 54 16. maí 1978, ásamt síðari breytingum.

                                      II.
           Þrátt fyrir ákvæði 17. gr. laga þessara eru framkvæmdir samkvæmt
   leyfum útgefnum fyrir 1. maí 1994 ekki háðar mati á umhverfisáhrifum
   samkvæmt lögum þessum.

                                  Fylgiskjal.
Skrá yfir þær framkvæmdir sem ætíð eru háðar umhverfismati, sbr. I. viðauka við
                             tilskipun 85/337/EBE.

           1. Olíuhreinsunarstöðvar (þó ekki fyrirtæki sem framleiða eingöngu
           smurolíur úr hráolíu) og mannvirki fyrir kolagösun og þéttingu úr
           a.m.k. 500 tonnum af kolum eða jarðbiksleir á dag.
           2. Varmaorkuver og önnur brennsluver með a.m.k. 300 megavatta
           hitaafköst og kjarnorkuver og aðrir kjarnakljúfar (nema
           rannsóknastöðvar með yfir 1 kílóvatts heildarhitaafköst þar sem
           fram fer umbreyting á kjarnakleyfum efnum og tímgunarefnum).
           3. Mannvirki eingöngu ætluð til langtímageymslu eða endanlegrar
           geymslu á geislavirkum úrgangi.
           4. Verksmiðjur með blandaða framleiðslu þar sem fram fer
           frumbræðsla á steypujárni og stáli.
           5. Mannvirki fyrir asbestnám og vinnslu og úrvinnslu á asbesti og
           afurðum sem innihalda asbest: fyrir afurðir úr asbestsementi með
           ársframleiðslu sem er yfir 20.000 tonn af fullunnum vörum, fyrir
           núningsþolin efni með ársframleiðslu sem er yfir 50 tonn af
           fullunnum vörum og fyrir aðra notkun asbests ef notkun er meiri en
           sem nemur 200 tonnum á ári.
           6. Efnaverksmiðjur með blandaða framleiðslu.
           7. Lagning vega, hraðbrauta^1) og langra járnbrauta, svo og
           flugvalla^2) með 2.100 m langa meginflugbraut eða lengri.
           8. Viðskiptahafnir, skipgengar vatnaleiðir og innhafnir sem skip
           stærri en 1.350 tonn geta siglt um.
           9. Förgunarstöðvar þar sem eitraður og hættulegur úrgangur er
           brenndur, hlýtur efnameðhöndlun eða er urðaður.

   ^1)Í þessari tilskipun merkir hraðbraut: hraðbraut samkvæmt
   skilgreiningu í Evrópusamningnum um aðalumferðaræðar milli landa frá 15.
   nóvember 1975.^2)Í þessari tilskipun merkir flugvöllur: flugvelli
   samkvæmt skilgreiningunni í Chicago-samþykktinni frá 1944 um stofnun
   Alþjóðaflugmálastofnunarinnar (14. viðauki).

References

   Visible links
   1. http://www.althingi.is/dba-bin/lawformpr.pl?lnr=1993063
   2. file://1964019.html
   3. file://1964019.html
   4. file:///altext/stjt/1993.110.html
   5. file://1964019.html
   6. file://1978054.html
