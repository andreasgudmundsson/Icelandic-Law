
   --------------------------------------------------------------------------

                                                            Lög um helgidagafrið

                              1997 nr. 32 14. maí

   --------------------------------------------------------------------------

                                   I. kafli.
                               Tilgangur laganna.
                                     1. gr.
                Um helgidagafrið er mælt í lögum þessum í því skyni að vernda
     helgihald og til að tryggja frið, næði, hvíld og afþreyingu almennings á
           helgidögum þjóðkirkjunnar innan þeirra marka er greinir í lögunum.

                                   II. kafli.
                 Um helgidagafrið og helgidaga þjóðkirkjunnar.
                                     2. gr.
                       Helgidagar þjóðkirkjunnar eru þeir sem nú skal greina:

   1.
           Sunnudagar, annar dagur jóla, nýársdagur, skírdagur, annar dagur
           páska, uppstigningardagur og annar dagur hvítasunnu.
   2.
           Föstudagurinn langi, páskadagur og hvítasunnudagur.
   3.
           Aðfangadagur jóla frá kl. 18.00 og jóladagur til kl. 6.00 að
           morgni næsta dags.

                                  III. kafli.
                               Um helgidagafrið.
                                     3. gr.
         Óheimilt er að trufla guðsþjónustu, kirkjuathöfn eða annað helgihald
           með hávaða eða öðru því sem andstætt er helgi viðkomandi athafnar.

                                     4. gr.
          Um starfsemi á helgidögum þjóðkirkjunnar gilda eftirfarandi reglur:

   1.
           Á helgidögum skv. 1. tölul. 2. gr. er öll almenn starfsemi heimil.
   2.
           Á helgidögum skv. 2. og 3. tölul. 2. gr. er eftirfarandi starfsemi
           óheimil:

                a.
                        Skemmtanir, svo sem dansleikir eða einkasamkvæmi á
                        opinberum veitingastöðum eða á öðrum stöðum sem
                        almenningur hefur aðgang að. Hið sama gildir um
                        opinberar sýningar og skemmtanir þar sem happdrætti,
                        bingó eða önnur svipuð spil fara fram.
                b.
                        Markaðir og verslunarstarfsemi, svo og önnur
                        viðskiptastarfsemi.

                                     5. gr.
                 Á helgidögum skv. 2. tölul. 2. gr. er eftirfarandi starfsemi
                                    undanþegin banni því er greinir í 4. gr.:

   1.
           Starfsemi lyfjabúða, bensínstöðva, bifreiðastöðva, verslana á
           flugvöllum og fríhafnarsvæðum, blómaverslana, söluturna og
           myndbandaleiga. Hið sama gildir um gististarfsemi og tengda
           þjónustu.
   2.
           Íþrótta- og útivistarstarfsemi.
   3.
           Listsýningar, tónleikar, leiksýningar og kvikmyndasýningar eða
           sams konar sýningar. Einnig má halda og veita aðgang að sýningum
           er varða vísindi eða er ætlað að gegna almennu
           upplýsingahlutverki, svo og að hafa opin listasöfn og bókasöfn.
           Starfsemi þessi má ekki hefjast fyrr en kl. 15.00.
   4.
           Heimila má að dansleikir er hefjast að kvöldi laugardags fyrir
           páska eða hvítasunnu standi aðfaranótt páskadags og hvítasunnudags
           samkvæmt almennum reglum, þó eigi lengur en til kl. 3.00.

                   Á helgidögum skv. 3. tölul. 2. gr. er starfsemi lyfjabúða,
          bifreiðastöðva, gisti- og veitingastarfsemi undanþegin því banni er
                                                             greinir í 4. gr.

                                   IV. kafli.
                                  Ýmis ákvæði.
                                     6. gr.
         Lögreglustjóri getur, þegar sérstakar ástæður mæla með því, leyft að
   haldnar séu samkomur og sýningar eða að stofnað sé til svipaðrar starfsemi
        sem greinir í 5. gr. á þeim tíma sem helgidagafriður skv. 5. gr. á að
                                                                       ríkja.
        Þrátt fyrir ákvæði a-liðar 2. tölul. 4. gr. er lögreglustjóra heimilt
                      að veita leyfi fyrir einkasamkvæmi af sérstöku tilefni.

                                     7. gr.
                                         Brot gegn lögum þessum varða sektum.
        Brjóti handhafi opinbers starfsleyfis gegn lögum þessum er heimilt að
   svipta hann leyfinu tímabundið eða fyrir fullt og allt ef brot er ítrekað.

                                     8. gr.
            Dóms- og kirkjumálaráðherra setur nánari reglur um framkvæmd laga
                                                                     þessara.

                                     9. gr.
                                                Lög þessi öðlast þegar gildi.


References

   Visible links
   1. http://www.althingi.is/dba-bin/lawformpr.pl?lnr=1997032
