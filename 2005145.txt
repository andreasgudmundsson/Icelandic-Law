
   --------------------------------------------------------------------------

                     Forsetabréf um hina íslensku fálkaorðu

                           2005 nr. 145 31. desember

   --------------------------------------------------------------------------

                           Tók gildi 7. janúar 2006.
1. gr. Orðunni má sæma innlenda einstaklinga eða erlenda fyrir vel unnin störf í
þágu þjóðarinnar, einstakra þjóðfélagshópa eða landshluta, eða í þágu mikilvægra
               og góðra málefna á Íslandi eða á alþjóðavettvangi.
                2. gr. Forseti Íslands er stórmeistari orðunnar.
 3. gr. Nefnd sex manna ræður málefnum orðunnar. Eftir tillögu forsætisráðherra
 kveður forseti Íslands fimm einstaklinga, sem sæmdir eru og bera heiðursmerki
  orðunnar, til setu í nefndinni til sex ára í senn. Heimilt er að endurkveðja
    nefndarmenn til setu í nefndinni, þó ekki lengur en til þriggja ára til
 viðbótar, og tilnefnir forsætisráðherra formann nefndarinnar. Ráðherra má ekki
  eiga sæti í nefndinni. Forsetaritari er orðuritari og skipar sjötta sætið í
              nefndinni. Nefndarstarfið er heiðursstarf án launa.
   4. gr. Orðunefndin gerir tillögur til stórmeistarans um veitingu orðunnar.
Stórmeistari getur, er honum þykir hlýða, veitt orðuna án tillagna orðunefndar.
Þegar íslenskur ríkisborgari er sæmdur orðunni skal ávallt skýra opinberlega frá
      því hverjir sérstakir verðleikar hafa gert hann verðan sæmdarinnar.
 5. gr. Stig orðunnar eru fimm: Keðja ásamt stórkrossstjörnu, stórkrossriddari,
                 stórriddari með stjörnu, stórriddari, riddari.
   6. gr. Við hátíðleg tækifæri ber stórmeistarinn, auk stórkrossstjörnunnar,
   merkið í gullinni keðju um hálsinn. Keðjan liðast í blásteinda skildi með
           silfruðum fálka og skjaldarmerki lýðveldisins til skiptis.
   Keðjan, ásamt stórkrossstjörnunni, er jafnframt æðsta stig orðunnar og ber
                       stórmeistari það einn Íslendinga.
  7. gr. Sameiginlegt merki orðunnar er gullrenndur, innskorinn, hvítsteindur
      kross og álmuhornin stýfð af inn á við. Framan á krossinum miðjum er
 gullrenndur, blásteindur skjöldur og á honum silfurfálki er lyftir vængjum til
flugs. Aftan á krossinum miðjum er blásteind, sporöskjulöguð gullrönd, og á hana
                letrað með gullnum stöfum: Seytjándi júní 1944.
Krossar stórkrossriddara og stórriddara eru jafnstórir en riddarakrossar minni.
      Band orðunnar er heiðblátt en jaðrar hvítir með hárauðri rönd; band
                 stórkrossriddara er breiðast en riddara mjóst.
    Stórkrossriddarar bera krossinn á hægri mjöðm í bandinu um vinstri öxl.
  Stórriddarar bera hann í bandinu um hálsinn en riddarar á brjóstinu vinstra
                                     megin.
     Stórkrossriddarar bera enn fremur vinstra megin á brjóstinu átthyrnda
                       silfurstjörnu með krossmarkinu á.
   Stjarna stórriddara er átthyrnd silfurstjarna og á henni miðri blásteindi
     silfurskjöldurinn með silfurfálkanum og bera þeir hann vinstra megin á
    brjóstinu. Öll merki orðunnar og bönd skulu gerð samkvæmt teikningum sem
                         stórmeistarinn hefur samþykkt.
 8. gr. Fálkaorðunni fylgir barmmerki, rósetta, sem auðkennir það orðustig sem
    viðkomandi hefur hlotið. Rósettan er borin vinstra megin í hnappagati í
                  jakkalafi og á samsvarandi stað í kvenfötum.
        Rósetta riddarakrossins er hringlaga næla í fánalitunum; rósetta
   stórriddarakrossins er hringlaga næla í fánalitunum með tveimur silfruðum
borðum; rósetta stórriddarakross með stjörnu er hringlaga næla í fánalitunum með
  tveimur borðum, öðrum silfurlituðum, hinum gylltum; rósetta stórmeistara og
     stórkrossriddara er hringlaga næla í fánalitunum með tvo gyllta borða.
                    Rósetta er ekki borin samhliða orðunni.
  9. gr. Formaður orðunefndar ber einn, stöðu sinnar vegna, stórkrossstjörnuna
                            hægra megin á brjóstinu.
 Forseta Íslands skal veitt æðsta stig orðunnar á embættistökudegi og jafnframt
 skal veita maka hans hið næsta stig orðunnar þar fyrir neðan. Orðuskjöl þessi
  undirrita handhafar forsetavalds og formaður orðunefndar en honum ber hverju
            sinni að annast framkvæmd þessara tilteknu orðuveitinga.
    10. gr. Stórmeistarinn undirritar öll önnur orðuskjöl og einnig formaður
                                  orðunefndar.
     11. gr. Fálkaorðan er borin við kjólföt, síða kjóla eða hátíðarbúninga
 einkennisfata ríkisins í hátíðarsamkomu þar sem þjóðhöfðingi er viðstaddur og
                            mælst er til orðuburðar.
Orðuþegar geta einnig borið fálkaorðuna við dökk föt eða spariklæðnað við önnur
     tækifæri, svo sem á þjóðhátíðardaginn, nýársdag, sjómannadag eða öðrum
  hátíðisdögum, á héraðshátíðum eða persónulegum tyllidögum. Sama gildir um þá
             orðuþega sem bera einkennisklæðnað íslenska ríkisins.
     Barmmerki fálkaorðunnar, rósettu, má bera við jakkaföt og sambærilegan
         kvenklæðnað þegar orðuþega þykir henta og má gera það daglega.
  12. gr. Innsigli orðunnar er stórkrossstjarnan og áletrun: Sigillum ordinis
    falconis Islandiæ. Á bandi fyrir ofan stjörnuna standa einkunnarorð Jóns
    Sigurðssonar: Eigi víkja. Fyrir neðan stjörnuna stendur: 17. júní 1944.
 13. gr. Stórmeistari getur, að ráði orðunefndar, svipt hvern þann, sem hlotið
     hefur orðuna en síðar gerst sekur um misferli, rétti til að bera hana.
  14. gr. Við andlát þess er orðunni hefur verið sæmdur skulu aðstandendur eða
 skiptastjóri skila henni aftur til orðuritara. Í útlöndum má fá sendiráðum og
                ræðismönnum orðurnar til frekari fyrirgreiðslu.
   15. gr. Fái orðuþegi hærra stig orðunnar ber honum að skila eldri orðu til
                                  orðuritara.
            16. gr. Allur kostnaður orðunnar greiðist úr ríkissjóði.
                 17. gr. Forsetabréf þetta öðlast þegar gildi.
