                                    dálkum.

   --------------------------------------------------------------------------

            Lög um kjaramál kennara og skólastjórnenda í grunnskólum

                           2004 nr. 117 13. nóvember

   --------------------------------------------------------------------------

              [2]Ferill málsins á Alþingi.   [3]Frumvarp til laga.

                         Tóku gildi 13. nóvember 2004.
 1. gr. Verkfall Kennarasambands Íslands fyrir hönd Félags grunnskólakennara og
      Skólastjórafélags Íslands og félagsmanna þeirra gagnvart launanefnd
  sveitarfélaga fyrir hönd þeirra sveitarfélaga sem veitt hafa launanefndinni
  umboð til kjarasamningsgerðar við nefnda aðila, svo og verkföll, verkbönn og
  aðrar aðgerðir sem er ætlað að knýja fram aðra skipan kjaramála en lög þessi
ákveða, eru óheimil frá gildistöku laganna og á gildistíma ákvarðana gerðardóms
 skv. 2. gr., ef til hans kemur. Þó er aðilum heimilt að semja um breytingar en
                    eigi má knýja þær fram með vinnustöðvun.
 2. gr. Hafi aðilar skv. 1. gr. ekki undirritað kjarasamning fyrir 20. nóvember
2004 skal Hæstiréttur Íslands tilnefna þrjá menn í gerðardóm sem skal fyrir 28.
    febrúar 2005 ákveða kaup og kjör félagsmanna Félags grunnskólakennara og
Skólastjórafélags Íslands hjá þeim sveitarfélögum sem veitt hafa launanefndinni
 umboð til kjarasamningsgerðar við félögin. Ákvarðanir gerðardómsins skulu vera
bindandi sem kjarasamningur á milli aðila frá og með gildistöku laga þessara og
 gilda þann tíma sem gerðardómurinn ákveður. Endanlegt uppgjör launa skal fara
  fram eigi síðar en fjórum vikum eftir að niðurstaða gerðardóms liggur fyrir.
 Hæstiréttur kveður á um hver hinna þriggja gerðardómsmanna skuli vera formaður
                      dómsins og kallar hann dóminn saman.
Gerðardómurinn setur sér starfsreglur, aflar nauðsynlegra gagna og getur krafist
   skýrslna, munnlegra og skriflegra, af þeim aðilum sem gerðardómurinn telur
     nauðsynlegt. Aðilar skulu eiga rétt á að gera gerðardómnum grein fyrir
  sjónarmiðum sínum. Skal gerðardómurinn ætla þeim hæfilegan tíma í því skyni.
Gerðardómnum skal séð fyrir viðunandi starfsaðstöðu. Gerðardómurinn getur kvatt
   sérfróða menn til starfa í þágu dómsins og til ráðuneytis um úrlausn mála.
           Kostnaður af starfi gerðardómsins greiðist úr ríkissjóði.
3. gr. Gerðardómurinn skal, við ákvörðun samkvæmt lögum þessum, hafa hliðsjón af
 almennri þróun á vinnumarkaði frá gerð síðasta kjarasamnings deiluaðila að því
    leyti sem við á. Við ákvarðanir um laun félagsmanna skv. 1. gr. og önnur
starfskjör þeirra skal gerðardómurinn einnig hafa hliðsjón af kjörum þeirra sem
 sambærilegir geta talist að menntun, störfum, vinnutíma og ábyrgð en jafnframt
gæta þess að stöðugleika efnahagsmála og forsendum annarra kjarasamninga sé ekki
                                    raskað.
Komi aðilar vinnudeilunnar sér saman um einhver efnisatriði í deilunni, án þess
 að vilja gera um það dómsátt, skal gerðardómurinn taka mið af því við ákvörðun
               sína en hefur þó frjálsar hendur um tilhögun mála.
 Heimilt er gerðardómi að beita sér fyrir samkomulagi eða dómsátt á milli aðila
 sem hafi sömu réttaráhrif og ákvarðanir gerðardómsins, hvort sem er um einstök
   ákvæði eða heildarsamning þeirra í milli, og tekur þá gerðardómurinn ekki
                 ákvörðun um þau atriði sem svo háttar til um.
                       4. gr. Lög þessi taka þegar gildi.

References

   Visible links
   1. http://www.althingi.is/dba-bin/lawformpr.pl?lnr=2004117
   2. http://www.althingi.is/dba-bin/ferill.pl?ltg=131&mnr=318
   3. http://www.althingi.is/altext/131/s/0347.html
