
   --------------------------------------------------------------------------

         Lög um réttarstöðu starfsmanna við aðilaskipti að fyrirtækjum

                               2002 nr. 72 8. maí

   --------------------------------------------------------------------------

                            Tóku gildi 17. maí 2002.

                             I. kafli. Gildissvið.
                               1. gr. Gildissvið.
  Lög þessi gilda um réttarstöðu starfsmanna við aðilaskipti að fyrirtæki eða
  hluta fyrirtækis innan Evrópska efnahagssvæðisins til annars vinnuveitanda á
                        grundvelli framsals eða samruna.
                            Lög þessi gilda ekki um:
       a. breytingar á skipulagi og starfsháttum stjórnvalds eða tilfærslu á
                          verkefnum milli stjórnvalda,
                                    b. hafskip.
                              2. gr. Orðskýringar.
         Í lögum þessum er merking eftirfarandi hugtaka sem hér segir:
   1. Framseljandi er einstaklingur eða lögpersóna sem við aðilaskipti hættir að
        vera vinnuveitandi starfsmanna fyrirtækis eða hluta fyrirtækis.
    2. Framsalshafi er einstaklingur eða lögpersóna sem við aðilaskipti verður
           vinnuveitandi starfsmanna fyrirtækis eða hluta fyrirtækis.
     3. Fyrirtæki er einstaklingur, félag, opinberir aðilar og aðrir þeir sem
 stunda atvinnurekstur án tillits til þess hvort slíkt er gert í hagnaðarskyni.
    4. Aðilaskipti eru aðilaskipti á efnahagslegri einingu sem heldur einkennum
    sínum, þ.e. skipulagðri heild verðmæta sem notuð verður í efnahagslegum
           tilgangi, hvort sem um er að ræða aðal- eða stoðstarfsemi.

                      II. kafli. Réttarvernd starfsmanna.
                      3. gr. Launakjör og starfsskilyrði.
        Réttindi og skyldur framseljanda samkvæmt ráðningarsamningi eða
ráðningarsambandi sem fyrir hendi er á þeim degi sem aðilaskipti eiga sér stað á
                         færast yfir til framsalshafa.
Framsalshafi skal virða áfram launakjör og starfsskilyrði samkvæmt kjarasamningi
með sömu skilyrðum og giltu fyrir framseljanda þar til kjarasamningi verður sagt
 upp eða hann rennur út eða þar til annar kjarasamningur öðlast gildi eða kemur
                                til framkvæmda.
  Ákvæði þetta gildir ekki um rétt starfsmanna til elli- og örorkulífeyris eða
    eftirlifendabóta þegar um er að ræða lífeyrissjóði fyrir eina eða fleiri
starfsstéttir sem starfa samkvæmt sérstökum lögum eða reglugerðum sem staðfestar
  hafa verið af fjármálaráðuneyti. Það getur þó aldrei leitt til skerðingar á
 áunnum réttindum úr þeim sjóðum sem um er að ræða. Skiptir þá ekki máli hvort
 starfsmaður starfar áfram hjá fyrirtækinu eða hluta þess eftir aðilaskipti eða
                                     ekki.
 Ákvæði þetta á ekki við um aðilaskipti að fyrirtækjum sem hafa verið tekin til
                               gjaldþrotaskipta.
                          4. gr. Vernd gegn uppsögnum.
Framseljanda eða framsalshafa er óheimilt að segja starfsmanni upp störfum vegna
 aðilaskipta að fyrirtæki eða hluta þess bæði fyrir og eftir aðilaskiptin nema
efnahagslegar, tæknilegar eða skipulagslegar ástæður séu fyrir hendi sem hafa í
             för með sér breytingar á starfsmannahaldi fyrirtækis.
Vinnuveitandi ber ábyrgð á riftun á ráðningarsamningi eða ráðningarsambandi hafi
aðilaskipti leitt til verulegra breytinga á starfsskilyrðum, starfsmanni í óhag.
 Ákvæði þetta á ekki við um aðilaskipti að fyrirtækjum sem hafa verið tekin til
                               gjaldþrotaskipta.
                       5. gr. Réttarstaða trúnaðarmanna.
Trúnaðarmenn starfsmanna skulu halda stöðu sinni samkvæmt lögum og kjarasamningi
 eftir aðilaskiptin haldi fyrirtækið eða hluti þess áfram sjálfstæði sínu en að
 öðrum kosti skulu starfsmenn eiga sér fulltrúa þar til nýr trúnaðarmaður hefur
                                 verið valinn.
 Missi trúnaðarmaður umboð sitt við aðilaskipti skal hann eftir sem áður njóta
               þeirrar verndar sem lög eða samningar kveða á um.
Um réttarstöðu trúnaðarmanna fer samkvæmt lögum um stéttarfélög og vinnudeilur,
  lögum um kjarasamninga opinberra starfsmanna og eftir atvikum kjarasamningum
                        samtaka aðila vinnumarkaðarins.

           III. kafli. Réttur starfsmanna til upplýsinga og samráðs.
                         6. gr. Upplýsingar og samráð.
    Framsalshafi og framseljandi skulu láta trúnaðarmönnum starfsmanna, eða
  starfsmönnum sjálfum séu trúnaðarmenn ekki fyrir hendi, í té upplýsingar um
                              eftirfarandi atriði:
         a. dagsetningu aðilaskiptanna eða fyrirhugaða dagsetningu þeirra,
                b. ástæður sem liggja til grundvallar aðilaskiptum,
    c. lagaleg, efnahagsleg og félagsleg áhrif aðilaskiptanna fyrir starfsmenn,
                                       og
             d. hvort ráðstafanir séu fyrirhugaðar vegna starfsmanna.
  Framseljandi skal veita upplýsingar skv. 1. mgr. með góðum fyrirvara áður en
                       aðilaskiptin koma til framkvæmda.
Framsalshafi skal veita upplýsingar skv. 1. mgr. með góðum fyrirvara og áður en
      aðilaskiptin hafa bein áhrif á störf og starfsskilyrði starfsmanna.
Ef framseljandi eða framsalshafi hyggst gera ráðstafanir vegna starfsmanna sinna
 skal hann hafa samráð um þær með góðum fyrirvara við trúnaðarmenn starfsmanna,
eða starfsmenn sjálfa séu trúnaðarmenn ekki fyrir hendi, með það að markmiði að
                                ná samkomulagi.
                    7. gr. Upplýsingagjöf milli fyrirtækja.
   Þær skyldur sem hvíla á aðilum skv. 6. gr. gilda án tillits til þess hvort
  ákvörðun um aðilaskipti er tekin af vinnuveitanda sjálfum eða fyrirtæki sem
                          vinnuveitandi heyrir undir.
  Komi fram staðhæfing um ætlað brot á kröfum um upplýsingar og samráð er ekki
  nægjanlegt að bera því við að fyrirtækið sem vinnuveitandi heyrir undir hafi
                          ekki látið upplýsingar í té.

                              IV. kafli. Viðurlög.
                               8. gr. Skaðabætur.
 Vinnuveitandi, hvort heldur framseljandi eða framsalshafi, sem af ásettu ráði
   eða gáleysi brýtur gegn lögum þessum er skaðabótaskyldur samkvæmt almennum
                                    reglum.

                             V. kafli. Ýmis ákvæði.
                               9. gr. Innleiðing.
     Lög þessi eru m.a. sett til innleiðingar á tilskipun nr. 2001/23/EB um
   samræmingu á lögum aðildarríkjanna um vernd launamanna við aðilaskipti að
fyrirtækjum, atvinnurekstri eða hluta fyrirtækja eða atvinnurekstrar, sem vísað
er til í 32. lið d XVIII. viðauka samningsins um Evrópska efnahagssvæðið eins og
   honum var breytt með ákvörðun sameiginlegu EES-nefndarinnar, nr. 159/2001.
                              10. gr. Gildistaka.
                         Lög þessi öðlast þegar gildi.

References

   Visible links
   1. http://www.althingi.is/dba-bin/lawformpr.pl?lnr=2002072
