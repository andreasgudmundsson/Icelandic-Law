
   --------------------------------------------------------------------------

                                 Stjórnsýslulög

                             1993 nr. 37 30. apríl

   --------------------------------------------------------------------------

                 Ferill málsins á Alþingi.   Frumvarp til laga.

 Tóku gildi 1. janúar 1994. Breytt með l. 36/1999 (tóku gildi 1. maí 1999), l.
  83/2000 (tóku gildi 2. júní 2000 nema 1. gr. sem tók gildi 1. jan. 2001), l.
 49/2002 (tóku gildi 6. maí 2002), l. 51/2003 (tóku gildi 7. apríl 2003), [1]l.
76/2003 (tóku gildi 1. nóv. 2003) og [2]l. 88/2008 (tóku gildi 1. jan. 2009 nema
                   brbákv. VII sem tók gildi 21. júní 2008).

                         I. kafli. Gildissvið laganna.
                               1. gr. Gildissvið.
             Lög þessi taka til stjórnsýslu ríkis og sveitarfélaga.
Lögin gilda þegar stjórnvöld, þar á meðal stjórnsýslunefndir, taka ákvarðanir um
   rétt eða skyldu manna. Þau gilda þó ekki um samningu reglugerða né annarra
                         almennra stjórnvaldsfyrirmæla.
  Ákvæði II. kafla um sérstakt hæfi gilda einnig um gerð samninga einkaréttar
                                     eðlis.
                    2. gr. Gildissvið gagnvart öðrum lögum.
 Lög þessi gilda ekki um þinglýsingu, aðfarargerðir, kyrrsetningu, löggeymslu,
lögbann, nauðungarsölu, greiðslustöðvun, nauðasamninga, gjaldþrotaskipti, skipti
                     á dánarbúum eða önnur opinber skipti.
  Ákvæði annarra laga, sem hafa að geyma strangari málsmeðferðarreglur en lög
þessi mæla fyrir um, halda gildi sínu. Um sérstakt hæfi sveitarstjórnarmanna og
      annarra þeirra sem starfa við stjórnsýslu sveitarfélaga fer þó eftir
                             sveitarstjórnarlögum.

                           II. kafli. Sérstakt hæfi.
                            3. gr. Vanhæfisástæður.
          Starfsmaður eða nefndarmaður er vanhæfur til meðferðar máls:
         1. Ef hann er aðili máls, fyrirsvarsmaður eða umboðsmaður aðila.
    2. Ef hann er eða hefur verið maki aðila, skyldur eða mægður aðila í beinan
    legg eða að öðrum lið til hliðar eða tengdur aðila með sama hætti vegna
                                 ættleiðingar.
    3. Ef hann tengist fyrirsvarsmanni eða umboðsmanni aðila með þeim hætti sem
                               segir í 2. tölul.
        4. Á kærustigi hafi hann áður tekið þátt í meðferð málsins á lægra
    stjórnsýslustigi. Það sama á við um starfsmann sem fer með umsjónar- eða
  eftirlitsvald hafi hann áður haft afskipti af málinu hjá þeirri stofnun sem
                              eftirlitið lýtur að.
     5. [Ef hann á sjálfur sérstakra og verulegra hagsmuna að gæta, venslamenn
 hans skv. 2. tölul. eða sjálfseignarstofnun eða fyrirtæki í einkaeigu sem hann
   er í fyrirsvari fyrir. Sama á við ef næstu yfirmenn hans hjá hlutaðeigandi
    stjórnvaldi eiga sjálfir sérstakra og verulegra hagsmuna að gæta. Verði
 undirmaður vanhæfur til meðferðar máls verða næstu yfirmenn hans aftur á móti
          ekki vanhæfir til meðferðar þess af þeirri ástæðu einni.]^1)
   6. Ef að öðru leyti eru fyrir hendi þær aðstæður sem eru fallnar til þess að
                    draga óhlutdrægni hans í efa með réttu.
  Eigi er þó um vanhæfi að ræða ef þeir hagsmunir, sem málið snýst um, eru það
    smávægilegir, eðli málsins er með þeim hætti eða þáttur starfsmanns eða
nefndarmanns í meðferð málsins er það lítilfjörlegur að ekki er talin hætta á að
                  ómálefnaleg sjónarmið hafi áhrif á ákvörðun.
                               ^1)L. 49/2002, 1. gr.
                             4. gr. Áhrif vanhæfis.
Sá sem er vanhæfur til meðferðar máls má ekki taka þátt í undirbúningi, meðferð
     eða úrlausn þess. Honum er þó heimilt að gera þær ráðstafanir sem eru
  nauðsynlegar til að halda máli í réttu horfi á meðan staðgengill er ekki til
                                    staðar.
 Nefndarmaður, sem vanhæfur er til meðferðar máls, skal yfirgefa fundarsal við
                                afgreiðslu þess.
                              5. gr. Málsmeðferð.
 Starfsmaður, sem veit um ástæður er kunna að valda vanhæfi hans, skal án tafar
                   vekja athygli yfirmanns stofnunar á þeim.
Yfirmaður stofnunar ákveður hvort starfsmanni hennar beri að víkja sæti. Í þeim
  tilvikum, er vafi kemur upp um hæfi yfirmanns stofnunar, tekur hann sjálfur
                       ákvörðun um hvort hann víkur sæti.
Nefndarmaður, sem veit um ástæður er kunna að valda vanhæfi hans, skal án tafar
               vekja athygli formanns stjórnsýslunefndar á þeim.
 Stjórnsýslunefnd ákveður hvort nefndarmönnum, einum eða fleiri, beri að víkja
sæti. Þeir nefndarmenn, sem ákvörðun um vanhæfi snýr að, skulu ekki taka þátt í
        ákvörðun um það. Þetta gildir þó ekki ef það leiðir til þess að
  stjórnsýslunefndin verður ekki ályktunarhæf. Skulu þá allir nefndarmenn taka
                         ákvörðun um hæfi nefndarmanna.
                          6. gr. Setning staðgengils.
Þegar starfsmaður víkur sæti og ekki er til staðar annar hæfur starfsmaður skal
    sá er veitir stöðuna setja staðgengil til þess að fara með málið sem til
                                 úrlausnar er.

                          III. kafli. Almennar reglur.
                          7. gr. Leiðbeiningarskylda.
      Stjórnvald skal veita þeim sem til þess leita nauðsynlega aðstoð og
           leiðbeiningar varðandi þau mál sem snerta starfssvið þess.
 Berist stjórnvaldi skriflegt erindi, sem ekki snertir starfssvið þess, ber því
           að framsenda erindið á réttan stað svo fljótt sem unnt er.
                          8. gr. Útreikningur frests.
 Þar sem kveðið er á um frest í lögum telst sá dagur, sem fresturinn er talinn
                           frá, ekki með í frestinum.
     Ef lokadagur frests er almennur frídagur lengist fresturinn til næsta
 opnunardags þar á eftir. Að öðru leyti ber að telja frídaga með sem eru innan
                    frestsins þegar fresturinn er reiknaður.
                               9. gr. Málshraði.
            Ákvarðanir í málum skulu teknar svo fljótt sem unnt er.
 Þar sem leitað er umsagnar skal það gert við fyrstu hentugleika. Ef leita þarf
   eftir fleiri en einni umsögn skal það gert samtímis þar sem því verður við
komið. Stjórnvald skal tiltaka fyrir hvaða tíma óskað er eftir að umsagnaraðili
                             láti í té umsögn sína.
Þegar fyrirsjáanlegt er að afgreiðsla máls muni tefjast ber að skýra aðila máls
 frá því. Skal þá upplýsa um ástæður tafanna og hvenær ákvörðunar sé að vænta.
 Dragist afgreiðsla máls óhæfilega er heimilt að kæra það til þess stjórnvalds
                     sem ákvörðun í málinu verður kærð til.
                           10. gr. Rannsóknarreglan.
 Stjórnvald skal sjá til þess að mál sé nægjanlega upplýst áður en ákvörðun er
                                  tekin í því.
                            11. gr. Jafnræðisreglan.
Við úrlausn mála skulu stjórnvöld gæta samræmis og jafnræðis í lagalegu tilliti.
Óheimilt er að mismuna aðilum við úrlausn mála á grundvelli sjónarmiða, byggðum
        á kynferði þeirra, kynþætti, litarhætti, þjóðerni, trúarbrögðum,
  stjórnmálaskoðunum, þjóðfélagsstöðu, ætterni eða öðrum sambærilegum ástæðum.
                            12. gr. Meðalhófsreglan.
Stjórnvald skal því aðeins taka íþyngjandi ákvörðun þegar lögmætu markmiði, sem
að er stefnt, verður ekki náð með öðru og vægara móti. Skal þess þá gætt að ekki
                sé farið strangar í sakirnar en nauðsyn ber til.

                           IV. kafli. Andmælaréttur.
                             13. gr. Andmælaréttur.
Aðili máls skal eiga þess kost að tjá sig um efni máls áður en stjórnvald tekur
ákvörðun í því, enda liggi ekki fyrir í gögnum málsins afstaða hans og rök fyrir
                     henni eða slíkt sé augljóslega óþarft.
                      14. gr. Tilkynning um meðferð máls.
Eigi aðili máls rétt á að tjá sig um efni þess skv. 13. gr. skal stjórnvald, svo
 fljótt sem því verður við komið, vekja athygli aðila á því að mál hans sé til
   meðferðar, nema ljóst sé að hann hafi fengið vitneskju um það fyrir fram.
                           15. gr. Upplýsingaréttur.
 Aðili máls á rétt á því að kynna sér skjöl og önnur gögn er málið varða. Fari
aðili fram á að fá afrit eða ljósrit af málsskjölum skal orðið við þeirri beiðni
  nema skjölin séu þess eðlis eða fjöldi þeirra svo mikill að það sé verulegum
vandkvæðum bundið. Forsætisráðherra er heimilt að ákveða með sérstakri gjaldskrá
 hvað greiða skuli fyrir afrit og ljósrit sem veitt eru samkvæmt þessari grein.
  Lagaákvæði um þagnarskyldu takmarka ekki skyldu til þess að veita aðgang að
                         gögnum samkvæmt þessari grein.
Ákvæði þessarar greinar taka ekki til [rannsóknar sakamáls og meðferðar þess að
  öðru leyti].^1) Þó [geta sakborningur og brotaþoli]^2) krafist þess að fá að
 kynna sér gögn málsins eftir að það hefur verið fellt niður eða því lokið með
                                  öðrum hætti.
                 ^1)[3]L. 88/2008, 234. gr. ^2)L. 36/1999, 48. gr.
                    16. gr. Gögn undanþegin upplýsingarétti.
            Réttur aðila máls til aðgangs að gögnum tekur ekki til:
   1. Fundargerða ríkisráðs og ríkisstjórnar, minnisgreina á ráðherrafundum eða
              skjala sem tekin hafa verið saman fyrir slíka fundi.
    2. Bréfaskipta stjórnvalda við sérfróða menn til afnota í dómsmáli eða við
                  athugun á því hvort slíkt mál skuli höfðað.
   3. Vinnuskjala sem stjórnvald hefur ritað til eigin afnota. Þó á aðili aðgang
 að vinnuskjölum ef þau hafa að geyma endanlega ákvörðun um afgreiðslu máls eða
              upplýsingar sem ekki verður aflað annars staðar frá.
   Ef það sem greinir í 1. mgr. á aðeins við um hluta skjals skal veita aðila
                         aðgang að öðru efni skjalsins.
                      17. gr. Takmörkun á upplýsingarétti.
Þegar sérstaklega stendur á er stjórnvaldi heimilt að takmarka aðgang aðila máls
 að gögnum ef hagsmunir hans af því að notfæra sér vitneskju úr þeim þykja eiga
           að víkja fyrir mun ríkari almanna- eða einkahagsmunum ^1)
                               ^1)L. 83/2000, 6. gr.
                             18. gr. Frestun máls.
 Stjórnvaldi er heimilt að setja málsaðila ákveðinn frest til þess að kynna sér
                          gögn máls og tjá sig um það.
 Að öðrum kosti getur aðili á hvaða stigi málsmeðferðar sem er krafist þess að
afgreiðslu málsins sé frestað uns honum hefur gefist tími til þess að kynna sér
gögn og gera grein fyrir afstöðu sinni. Máli skal þó ekki frestað ef það hefur í
    för með sér að farið sé fram úr lögmæltum fresti til afgreiðslu málsins.
                 19. gr. Rökstuðningur synjunar og kæruheimild.
Ákvörðun stjórnvalds um að synja málsaðila um aðgang að gögnum máls eða takmarka
hann að nokkru leyti skal tilkynnt aðila og rökstudd í samræmi við V. kafla laga
                                    þessara.
 Kæra má synjun eða takmörkun til þess stjórnvalds sem ákvörðun í málinu verður
 kærð til. Kæra skal borin fram innan 14 daga frá því að aðila var tilkynnt um
                                  ákvörðunina.

               V. kafli. Birting ákvörðunar, rökstuðningur o.fl.
                  20. gr. Birting ákvörðunar og leiðbeiningar.
 Eftir að stjórnvald hefur tekið ákvörðun skal hún tilkynnt aðila máls nema það
  sé augljóslega óþarft. Ákvörðun er bindandi eftir að hún er komin til aðila.
 Þegar ákvörðun er tilkynnt skriflega án þess að henni fylgi rökstuðningur skal
                            veita leiðbeiningar um:
                1. heimild aðila til þess að fá ákvörðun rökstudda,
     2. kæruheimild, þegar hún er fyrir hendi, kærufresti og kærugjöld, svo og
                            hvert beina skuli kæru,
      3. frest til þess að bera ákvörðun undir dómstóla ef slíkur frestur er
   lögákveðinn. Fylgi rökstuðningur ákvörðun þegar hún er tilkynnt skal veita
                   leiðbeiningar skv. 2. og 3. tölul. 2. mgr.
    Ekki þarf þó að veita leiðbeiningar skv. 2. og 3. mgr. þegar ákvörðun er
        tilkynnt hafi umsókn aðila verið tekin til greina að öllu leyti.
                     21. gr. Hvenær veita skal rökstuðning.
 Aðili máls getur krafist þess að stjórnvald rökstyðji ákvörðun sína skriflega
   hafi slíkur rökstuðningur ekki fylgt ákvörðuninni þegar hún var tilkynnt.
                       Ákvæði 1. mgr. gildir þó ekki ef:
            1. umsókn aðila hefur verið tekin til greina að öllu leyti,
      2. um er að ræða einkunnir sem veittar eru fyrir frammistöðu á prófum,
           3. um er að ræða styrki á sviði lista, menningar eða vísinda.
  Beiðni um rökstuðning fyrir ákvörðun skal bera fram innan 14 daga frá því að
 aðila var tilkynnt ákvörðunin og skal stjórnvald svara henni innan 14 daga frá
                               því að hún barst.
            Úrskurðum í kærumálum skal ávallt fylgja rökstuðningur.
                           22. gr. Efni rökstuðnings.
  Í rökstuðningi skal vísa til þeirra réttarreglna sem ákvörðun stjórnvalds er
byggð á. Að því marki, sem ákvörðun byggist á mati, skal í rökstuðningnum greina
             frá þeim meginsjónarmiðum sem ráðandi voru við matið.
Þar sem ástæða er til skal í rökstuðningi einnig rekja í stuttu máli upplýsingar
        um þau málsatvik sem höfðu verulega þýðingu við úrlausn málsins.
  Takmarka má efni rökstuðnings að því leyti sem vísa þarf til gagna sem aðila
             máls er ekki heimill aðgangur að, sbr. 16. og 17. gr.
Hafi stjórnsýslunefnd ekki samþykkt rökstuðning með ákvörðun sinni skal formaður
                 færa rök fyrir henni í samræmi við 1.3. mgr.

                    VI. kafli. Afturköllun ákvörðunar o.fl.
                        23. gr. Breyting og leiðrétting.
 Stjórnvald getur breytt ákvörðun sinni þar til hún hefur verið tilkynnt aðila
                                     máls.
   Eftir að aðila hefur verið tilkynnt um ákvörðun er stjórnvaldi heimilt að
   leiðrétta bersýnilegar villur í henni, enda tilkynni stjórnvaldið aðila um
 leiðréttinguna án tafar og láti þeim sem fengið hefur endurrit af ákvörðuninni
                              nýtt endurrit í té.
                           24. gr. Endurupptaka máls.
Eftir að stjórnvald hefur tekið ákvörðun og hún verið tilkynnt á aðili máls rétt
                  á því að mál sé tekið til meðferðar á ný ef:
   1. ákvörðun hefur byggst á ófullnægjandi eða röngum upplýsingum um málsatvik,
                                      eða
   2. íþyngjandi ákvörðun um boð eða bann hefur byggst á atvikum sem breyst hafa
                    verulega frá því að ákvörðun var tekin.
Eftir að þrír mánuðir eru liðnir frá því að aðila var tilkynnt um ákvörðun skv.
 1. tölul. 1. mgr., eða aðila var eða mátti vera kunnugt um breytingu á atvikum
     þeim sem ákvörðun skv. 2. tölul. 1. mgr. var byggð á, verður beiðni um
 endurupptöku máls þó ekki tekin til greina, nema að fengnu samþykki frá öðrum
    aðilum málsins. Mál verður þó ekki tekið upp að nýju ef ár er liðið frá
         fyrrgreindum tímamörkum nema veigamiklar ástæður mæli með því.
                              25. gr. Afturköllun.
  Stjórnvald getur afturkallað ákvörðun sína að eigin frumkvæði, sem tilkynnt
                         hefur verið aðila máls, þegar:
                     1. það er ekki til tjóns fyrir aðila, eða
                            2. ákvörðun er ógildanleg.

                          VII. kafli. Stjórnsýslukæra.
                              26. gr. Kæruheimild.
Aðila máls er heimilt að kæra stjórnvaldsákvörðun til æðra stjórnvalds til þess
að fá hana fellda úr gildi eða henni breytt nema annað leiði af lögum eða venju.
Ákvörðun, sem ekki bindur enda á mál, verður ekki kærð fyrr en málið hefur verið
                                til lykta leitt.
                              27. gr. Kærufrestur.
Kæra skal borin fram innan þriggja mánaða frá því að aðila máls var tilkynnt um
                stjórnvaldsákvörðun, nema lög mæli á annan veg.
Þar sem lögmælt er að birta skuli ákvörðun með opinberum hætti hefst kærufrestur
                eftir fyrstu birtingu sé ákvörðunin birt oftar.
 Þegar aðili fer fram á rökstuðning skv. 21. gr. hefst kærufrestur ekki fyrr en
                  rökstuðningur hefur verið tilkynntur honum.
       Þegar aðili óskar eftir endurupptöku máls innan kærufrests rofnar
     kærufresturinn. Hafni stjórnvald að taka mál til meðferðar á ný heldur
 kærufrestur áfram að líða að nýju frá þeim tíma þegar sú ákvörðun er tilkynnt
                                     aðila.
Kæra telst nógu snemma fram komin ef bréf, sem hefur hana að geyma, er komið til
        æðra stjórnvalds eða afhent pósti áður en fresturinn er liðinn.
 Áður en kærufrestur rennur út er æðra stjórnvaldi heimilt í sérstökum tilvikum
                              að lengja kærufrest.
                    28. gr. Kæra berst að liðnum kærufresti.
        Hafi kæra borist að liðnum kærufresti skal vísa henni frá, nema:
          1. afsakanlegt verði talið að kæran hafi ekki borist fyrr, eða
      2. veigamiklar ástæður mæla með því að kæran verði tekin til meðferðar.
Kæru skal þó ekki sinnt ef meira en ár er liðið frá því að ákvörðun var tilkynnt
                                     aðila.
                    29. gr. Réttaráhrif kærðrar ákvörðunar.
             Stjórnsýslukæra frestar ekki réttaráhrifum ákvörðunar.
 Æðra stjórnvaldi er þó heimilt að fresta réttaráhrifum hinnar kærðu ákvörðunar
           meðan kæra er til meðferðar þar sem ástæður mæla með því.
     Ákvæði 1. og 2. mgr. gilda þó ekki þar sem lög mæla fyrir á annan veg.
  Ákveða skal svo fljótt sem við verður komið hvort fresta skuli réttaráhrifum
                              kærðrar ákvörðunar.
                        30. gr. Málsmeðferð í kærumáli.
 Við meðferð kærumáls skal fylgja ákvæðum II.VI. og VIII. kafla laganna eftir
                             því sem við getur átt.
Heimilt er að ákveða að mál skuli flutt munnlega ef það er sérstaklega vandasamt
               og ætla má að það upplýsist betur með þeim hætti.
                   31. gr. Form og efni úrskurða í kærumáli.
   Úrskurður æðra stjórnvalds í kærumáli skal ávallt vera skriflegur og skulu
          eftirtalin atriði m.a. koma fram á stuttan og glöggan hátt:
                                 1. Kröfur aðila.
         2. Efni það sem til úrlausnar er, þar á meðal hin kærða ákvörðun.
             3. Stutt yfirlit um málsatvik og ágreiningsefni málsins.
                4. Rökstuðningur fyrir niðurstöðu máls skv. 22. gr.
    5. Aðalniðurstöðu skal draga saman í lok úrskurðar í sérstakt úrskurðarorð.

                        VIII. kafli. Stjórnsýslunefndir.
                          32. gr. Skipun nefndarmanna.
  Þegar skipað er í stjórnsýslunefnd, sem tekur ákvarðanir um rétt eða skyldu
manna, skal ávallt skipa aðalmenn og jafnmarga varamenn samtímis. Varamenn skulu
                      skipaðir með sama hætti og aðalmenn.
 Þegar aðalmaður í stjórnsýslunefnd forfallast um stundarsakir tekur varamaður
  sæti hans í nefndinni. Þegar aðalmaður fellur frá eða forfallast varanlega á
annan hátt tekur varamaður sæti hans og skal þá nýr varamaður skipaður, nema sá
         sem skipað hefur í nefndina ákveði að skipa aðalmann að nýju.
                              33. gr. Fundarboðun.
Formaður stjórnsýslunefndar boðar til fundar og skal boða til hans með hæfilegum
  fyrirvara. Formanni er skylt að boða til fundar ef meiri hluti nefndarmanna
                                  krefst þess.
 Nefndarmaður skal án tafar tilkynna formanni um forföll. Skal formaður þá boða
                             varamann í hans stað.
                              34. gr. Málsmeðferð.
  Stjórnsýslunefnd er ályktunarhæf þegar meiri hluti nefndarmanna situr fund.
   Afl atkvæða ræður úrslitum mála nema öðruvísi sé fyrir mælt í lögum. Verði
 atkvæði jöfn telst tillaga fallin. Þegar atkvæði eru jöfn við kosningu manns í
                             starf ræður hlutkesti.

                [IX. kafli. Rafræn meðferð stjórnsýslumála.]^1)
                               ^1)L. 51/2003, 1. gr.
                 [35. gr. Heimild til rafrænnar meðferðar máls.
Stjórnvald ákveður hvort boðið verður upp á þann valkost að nota rafræna miðlun
 upplýsinga við meðferð máls. Þær kröfur, sem vél- og hugbúnaður aðila þarf að
  fullnægja svo að meðferð máls geti farið fram með rafrænum hætti, skulu vera
honum aðgengilegar við upphaf máls og skal stjórnvald vekja athygli hans á þeim
  eftir því sem ástæða er til. Haga skal þessum kröfum með það fyrir augum að
                          búnaður sem flestra nýtist.
 Stjórnvald, sem ákveður að nýta heimild skv. 1. mgr., skal nota rafræna miðlun
 upplýsinga við meðferð máls óski aðili þess sérstaklega. Hið sama gildir þegar
    aðili hefur að fyrra bragði notað þann búnað til rafrænna samskipta við
  stjórnvald sem það hefur auglýst á vefsíðu sinni að standi til boða í slíkum
                                  samskiptum.
Stjórnvald getur ákveðið hvaða kröfum gögn, sem það móttekur með rafrænum hætti,
   þurfa að fullnægja. Stjórnvald getur meðal annars áskilið að gögn, sem það
    móttekur, skuli sett fram á sérstökum rafrænum eyðublöðum. Skal þá veita
staðlaðar leiðbeiningar um útfyllingu eyðublaðsins og þær kröfur sem stjórnvald
                                   gerir.]^1)
                               ^1)L. 51/2003, 2. gr.
                              [36. gr. Formkröfur.
Þegar sett lög, almenn stjórnvaldsfyrirmæli eða venjur áskilja að gögn til aðila
  máls eða stjórnvalds séu skrifleg skulu gögn á rafrænu formi talin fullnægja
 þessum áskilnaði, enda séu þau tæknilega aðgengileg móttakanda þannig að hann
     geti kynnt sér efni þeirra, varðveitt þau og framvísað þeim síðar.]^1)
                               ^1)L. 51/2003, 3. gr.
                           [37. gr. Frumrit og afrit.
 Þegar sett lög, almenn stjórnvaldsfyrirmæli eða venjur áskilja að skjal skuli
 vera í frumriti skulu gögn á rafrænu formi talin fullnægja þessum áskilnaði ef
 tryggt er að gögnin séu óbreytt frá upprunalegri gerð. Þetta á þó ekki við um
    viðskiptabréf eða önnur bréf þar sem fjárhagsleg réttindi eru bundin við
                               handhöfn bréfsins.
Þegar sett lög, almenn stjórnvaldsfyrirmæli eða venjur áskilja að gögn séu lögð
fram í fleiri en einu eintaki skulu gögn á rafrænu formi talin fullnægja þessum
                                 áskilnaði.]^1)
                               ^1)L. 51/2003, 4. gr.
                        [38. gr. Rafrænar undirskriftir.
Þegar sett lög, almenn stjórnvaldsfyrirmæli eða venjur áskilja að gögn frá aðila
   eða stjórnvaldi séu undirrituð er stjórnvaldi heimilt að ákveða að rafræn
     undirskrift komi í stað eiginhandarundirskriftar, enda tryggi rafræna
   undirskriftin með sambærilegum hætti og eiginhandarundirskrift persónulega
  staðfestingu þess sem gögnin stafa frá. Fullgild rafræn undirskrift samkvæmt
 lögum um rafrænar undirskriftir skal ætíð teljast fullnægja áskilnaði laga um
                                  undirskrift.
   Þegar sett lög, almenn stjórnvaldsfyrirmæli eða venjur áskilja að gögn eða
 tiltekin atriði þeirra séu vottuð telst slíkum áskilnaði fullnægt með vottorði
rafrænnar undirskriftar skv. 1. mgr. sem staðfestir þau atriði sem krafist er að
                                  séu vottuð.
Þegar sett lög, almenn stjórnvaldsfyrirmæli eða venjur áskilja ekki að gögn frá
 aðila eða stjórnvaldi séu undirrituð er stjórnvaldi heimilt að ákveða að aðrar
     aðferðir en rafrænar undirskriftir megi nota við staðfestingu rafrænna
                                   gagna.]^1)
                               ^1)L. 51/2003, 5. gr.
                          [39. gr. Rafræn málsmeðferð.
Stjórnvaldsákvörðun eða önnur gögn á rafrænu formi teljast birt aðila þegar hann
  á þess kost að kynna sér efni þeirra. Aðili máls ber ábyrgð á því að vél- og
 hugbúnaður hans fullnægi þeim kröfum sem til hans eru gerðar, sbr. 1. mgr. 35.
 gr., og nauðsynlegar eru svo að hann geti kynnt sér efni stjórnvaldsákvörðunar
         eða annarra gagna sem stjórnvald sendir honum á rafrænu formi.
  Erindi eða önnur gögn teljast komin til stjórnvalds þegar það á þess kost að
kynna sér efni þeirra. Stjórnvald skal að eigin frumkvæði staðfesta að því hafi
                      borist gögn, eftir því sem unnt er.
  Þegar sett lög, almenn stjórnvaldsfyrirmæli eða venjur áskilja að stjórnvöld
   birti aðila gögn með sannanlegum hætti telst slíkum áskilnaði fullnægt með
     notkun rafræns búnaðar sem staðfestir að gögn séu komin til aðila.]^1)
                               ^1)L. 51/2003, 6. gr.
                      [40. gr. Varðveisla rafrænna gagna.
  Stjórnvald skal varðveita rafræn gögn þannig að unnt sé að sannreyna efni og
                uppruna þeirra síðar með aðgengilegum hætti.]^1)
                               ^1)L. 51/2003, 7. gr.

                        [X. kafli.]^1) Gildistaka o.fl.
                               ^1)L. 51/2003, 1. gr.
              [41. gr.]^1) Lög þessi öðlast gildi 1. janúar 1994.
     Beita skal lögum þessum einvörðungu um mál sem koma til meðferðar hjá
  stjórnvöldum eftir gildistöku laganna. Sé mál tekið upp að nýju eða ákvörðun
 kærð til æðra stjórnvalds eftir gildistöku laga þessara skal beita lögunum um
                              þau mál upp frá því.
Ákvæðum 27. gr. um kærufrest skal aðeins beita um þau mál þar sem ákvörðun hefur
                    verið tilkynnt eftir gildistöku laganna.
                               ^1)L. 51/2003, 1. gr.
                                  [42. gr.]^1)
                               ^1)L. 51/2003, 1. gr.

References

   Visible links
   1. file://2003076.html
   2. file://2008088.html
   3. file://2008088.html#g234
