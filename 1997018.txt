
   --------------------------------------------------------------------------

                                                           Lög um endurskoðendur

                             1997 nr. 18 17. apríl

   --------------------------------------------------------------------------

                                   I. kafli.
                                 Almenn ákvæði.
                                     1. gr.
          Með endurskoðanda er í lögum þessum átt við þann sem hefur þekkingu
         til að gefa hlutlaust og áreiðanlegt álit á reikningsskilum og öðrum
    fjárhagsupplýsingum til notkunar í viðskiptum, ráðherra hefur löggilt til
       endurskoðunarstarfa og fullnægir að öðru leyti skilyrðum laga þessara.
             Öðrum mönnum en löggiltum endurskoðendum er eigi heimilt að nota
              orðið endurskoðandi í starfsheiti sínu. Þá er og óheimil notkun
        starfsheitis eða firmanafns sem til þess er fallið að vekja þá trú að
                                 maður sé endurskoðandi, ef hann er það ekki.

                                   II. kafli.
                             Endurskoðendaréttindi.
                                   Skilyrði.
                                     2. gr.
                Rétt til að öðlast löggildingu sem endurskoðandi hefur sá sem
                                             fullnægir eftirtöldum skilyrðum:

   1.
           er lögráða, hefur forræði á búi sínu og er svo á sig kominn
           andlega að hann sé fær um að gegna störfum endurskoðanda,
   2.
           hefur ekki orðið að sæta því að bú hans sé tekið til
           gjaldþrotaskipta, sbr. þó 2. mgr.
   3.
           hefur óflekkað mannorð, svo sem áskilið er til kjörgengis við
           kosningar til Alþingis,
   4.
           hefur lokið brottfararprófi frá viðskiptadeild Háskóla Íslands með
           endurskoðun sem kjörsvið,
   5.
           hefur unnið að alhliða endurskoðunarstörfum undir stjórn
           endurskoðanda samtals í þrjú ár, þar af a.m.k. eitt ár að loknu
           brottfararprófi frá viðskiptadeild, sbr. 4. tölul.,
   6.
           hefur staðist próf skv. 3. gr.

                  Víkja má frá skilyrði 2. tölul. 1. mgr. að fengnum meðmælum
      endurskoðendaráðs ef umsækjandi hefur haft forræði á fé sínu að minnsta
                                                    kosti þrjú undanfarin ár.
           Leggja má að jöfnu við próf það, sem um getur í 4. tölul. 1. mgr.,
    sambærilegt próf frá öðrum háskóla ef prófnefnd skv. 1. mgr. 3. gr. telur
              sýnt að umsækjandi hafi næga þekkingu á þeim málefnum sem varða
          endurskoðendur og störf þeirra. Til að staðreyna þetta er nefndinni
    heimilt að leggja fyrir umsækjanda að gangast undir sérstakt próf á sínum
        vegum í einni eða fleiri greinum sem kenndar eru á reikningshalds- og
                     endurskoðunarkjörsviði viðskiptadeildar Háskóla Íslands.
           Heimilt er að synja manni um löggildingu ef ákvæði 2. mgr. 68. gr.
                                   almennra hegningarlaga eiga við hagi hans.
          Þegar endurskoðandi tekur að sér þjálfun starfsmanns skv. 5. tölul.
     1. mgr. skal hann tilkynna það Félagi löggiltra endurskoðenda. Hann skal
          jafnframt ábyrgjast að nemandinn hljóti tilhlýðilega starfsþjálfun.
         Ráðherra er heimilt að fengnum tillögum endurskoðendaráðs að setja í
   reglugerð fyrirmæli um undanþágu frá skilyrðum 4., 5. og 6. tölul. 1. mgr.
          handa þeim sem öðlast hafa sambærilega reynslu og menntun eða eftir
                                             atvikum löggildingu í öðru ríki.

                               Próf og prófnefnd.
                                     3. gr.
          Sá sem öðlast vill löggildingu til endurskoðunar verður að standast
        próf sem þriggja manna prófnefnd annast. Ráðherra skipar nefndina til
    fjögurra ára í senn. Skal skipa einn nefndarmann eftir tilnefningu Félags
    löggiltra endurskoðenda, annan eftir tilnefningu viðskiptadeildar Háskóla
            Íslands og þann þriðja án tilnefningar og skal hann vera formaður
                nefndarinnar. Jafnmargir varamenn skulu skipaðir á sama hátt.
         Prófin skulu ná til þeirra greina bóknáms og verkmenntunar sem helst
     varða endurskoðendur og störf þeirra. Í reglugerð, sem ráðherra setur að
            fengnum tillögum prófnefndar, skal meðal annars kveðið nánar á um
         námsgreinar, framkvæmd prófa og lágmarksárangur til að standast þau.
                            Próf skulu að jafnaði haldin einu sinni ár hvert.
           Ráðherra getur ákveðið gjald sem greitt skal fyrir að þreyta próf.
         Fjárhæð gjalds skal eigi vera hærra en sem nemur kostnaði við þóknun
                                          prófdómara og þeirra er próf semja.

                                  Löggilding.
                                     4. gr.
           Eftir því sem þörf er á skal sá sem staðist hefur próf skv. 3. gr.
    leggja fram gögn til stuðnings því að hann fullnægi skilyrðum skv. 2. gr.
      Hann skal að auki vinna að því skriflegt heit að viðlögðum drengskap að
        hann muni rækja af trúmennsku og samviskusemi öll þau störf sem honum
      kunna að verða falin sem endurskoðanda og að hann muni viðhalda menntun
     sinni. Fjármálaráðherra skal að fengnum tillögum prófnefndar skv. 3. gr.
     setja reglugerð um endurmenntunarnámskeið fyrir endurskoðendur. Skal þar
        m.a. kveðið á um lágmarksendurmenntun, námskeiðsgreinar, gjaldtöku og
                                       annað er að framkvæmd námskeiða lýtur.
                 Ráðherra gefur út löggildingarskírteini handa endurskoðanda.

                                     Skrár.
                                     5. gr.
          Í ráðuneytinu skal halda skrá um þá sem fengið hafa löggildingu til
       endurskoðunar og þau endurskoðunarfyrirtæki, sbr. 6. gr., sem tilkynnt
             hafa verið skv. 2. mgr. Skrá þessi skal birt árlega og vera opin
                                                                  almenningi.
              Endurskoðendum og endurskoðunarfyrirtækjum er skylt að tilkynna
                         ráðherra í hvaða sveitarfélögum þeir reka starfsemi.
        Ráðherra skal auglýsa í Lögbirtingablaði veitingu réttinda, svo og ef
                                                             þau falla niður.

                            Endurskoðunarfyrirtæki.
                                     6. gr.
        Endurskoðendum er heimilt að stofna félag um rekstur sinn í því formi
                  sem þeir sjálfir kjósa, þar á meðal með takmarkaðri ábyrgð.
                      Starfssvið reksturs skv. 1. mgr. má aðeins vera rekstur
                                                     endurskoðunarfyrirtækis.
                Í sameignarfélagi skulu allir félagsmenn vera endurskoðendur.
        Í hlutafélagi og einkahlutafélagi skal meiri hluti stjórnarmanna vera
                                                              endurskoðendur.
                               Hlutir og einkahlutir mega aðeins vera í eigu:

   1.
           endurskoðenda og/eða endurskoðunarfyrirtækja sem starfa á Evrópska
           efnahagssvæðinu,
   2.
           manna sem gegna fullu starfi hjá endurskoðunarfyrirtæki,
   3.
           manna sem gegna hlutastarfi hjá endurskoðunarfyrirtæki og gegna
           ekki öðru launuðu starfi sem ósamrýmanlegt er ákvæði 1. mgr. 7.
           gr.,
   4.
           starfsmannafélaga hjá hlutaðeigandi endurskoðunarfyrirtæki sem eru
           óháð stjórn þess og eiga eingöngu hlut í því og þar sem félagsmenn
           eru aðeins úr hópi þeirra manna sem nefndir eru undir 2. og 3.
           tölul.

              Þeir menn sem nefndir eru í 2. og 3. tölul. 5. mgr. og ekki eru
        endurskoðendur og þau félög sem nefnd eru í 4. tölul. 5. mgr. mega að
    hámarki samanlagt eiga 30% af hlutafénu og sameiginlega í mesta lagi ráða
                                                 yfir 30% atkvæða í félaginu.
            Ráðherra getur heimilað, að fenginni umsögn endurskoðendaráðs, að
     aðrir en þeir sem nefndir eru í þessari grein geti átt eigendahagsmuni í
                    endurskoðunarfyrirtæki svo fremi að ástæður mæli með því.

                                  III. kafli.
                              Störf endurskoðenda.
                                 Almenn ákvæði.
                                     7. gr.
           Störf endurskoðenda felast í endurskoðun reikningsskila og annarra
    fjárhagsupplýsinga ásamt ráðgjöf og þjónustu innan nærliggjandi sviða svo
                      framarlega sem það hefur ekki áhrif á hlutlægni þeirra.
          Endurskoðendur skulu rækja störf sín af kostgæfni og samviskusemi í
                   hvívetna og halda lög og reglur sem lúta að starfi þeirra.
         Endurskoðendur eru bundnir þagnarskyldu um það sem þeir fá vitneskju
    um í starfa sínum og leynt á að fara. Starfsmaður endurskoðanda er einnig
      bundinn þagnarskyldu um þau mál sem hann kann að komast að vegna starfa
        sinna. Sama gildir um þá sem tekið hafa að sér eftirlit með starfsemi
                                                               endurskoðanda.
            Starfræki endurskoðandi, eða endurskoðunarfyrirtæki, starfsstöð í
     fleiri en einu sveitarfélagi skal henni veitt forstaða af endurskoðanda.
         Endurskoðanda er óheimilt að gefa til kynna að hann sé endurskoðandi
    hjá fyrirtæki eða stofnun sem hann er vanhæfur til að endurskoða, sbr. 9.
                                                                          gr.
        Endurskoðanda er ávallt frjálst að leggja inn réttindi sín og skal þá
     vátryggingarskylda skv. 10. gr. falla niður. Hafi endurskoðandi lagt inn
       réttindi sín er honum óheimilt að taka að sér störf sem endurskoðandi,
                                                                 sbr. 1. mgr.

                                    Áritun.
                                     8. gr.
          Áritun endurskoðanda á reikningsskil þýðir, nema annað komi fram af
     árituninni, að reikningsskilin hafi verið endurskoðuð af honum í samræmi
   við góða endurskoðunarvenju og að reikningsskilin gefi að hans mati glögga
          mynd af hag og afkomu aðila í samræmi við góða reikningsskilavenju.

                                Vanhæfisástæður.
                                     9. gr.
        Endurskoðanda er óheimilt að endurskoða hjá stofnunum og fyrirtækjum:

   1.
           ef hann er að einhverju leyti ábyrgur fyrir skuldbindingum
           viðkomandi stofnana eða fyrirtækja,
   2.
           ef hann er undir stjórn eða á annan hátt háður stjórnarmönnum,
           framkvæmdastjóra, prókúruhafa eða þeim starfsmönnum sem annast eða
           hafa eftirlit með bókhaldi og fjármálum,
   3.
           ef hann er eða hefur verið maki aðila skv. 2. tölul., skyldur eða
           mægður aðila í beinan legg eða að öðrum lið til hliðar eða tengdur
           aðila með sama hætti vegna ættleiðingar,
   4.
           ef hann sjálfur, venslamenn hans skv. 3. tölul. eða næstu yfirmenn
           eiga meira en óverulegra hagsmuna að gæta hjá viðkomandi stofnun
           eða fyrirtæki,
   5.
           ef hann er fjárhagslega háður þeim sem endurskoða á,
   6.
           ef að öðru leyti eru fyrir hendi þær aðstæður sem eru fallnar til
           þess að draga óhlutdrægni hans í efa með réttu.

            Endurskoðandi má ekki eiga hlut í fyrirtæki sem hann endurskoðar.
    Verði ytri atvik, svo sem arfur, gjöf eða samruni fyrirtækja, til þess að
   endurskoðandi eignist hlut í fyrirtæki umbjóðanda ber honum eins fljótt og
      auðið er og í síðasta lagi innan eins árs að losa sig við þann hlut eða
                                   vísa endurskoðunarverkefninu frá sér ella.
          Endurskoðandi eða endurskoðunarfyrirtæki má ekki í þrjú ár samfellt
   eiga stærri hluta en 20% af veltu sinni undir einum viðskiptavini sem hann
        eða það endurskoðar fyrir. Endurskoðendaráð getur veitt undanþágu frá
                                                               þessari reglu.

                           Starfsábyrgðartrygging.^1)

   ^1)Rg. 673/1997.

                                    10. gr.
        Endurskoðanda er skylt að hafa í gildi starfsábyrgðartryggingu hjá
   vátryggingafélagi sem hefur starfsleyfi hér á landi vegna fjárhagstjóns
   sem leitt getur af gáleysi í störfum hans eða starfsmanna hans.
   Tryggingarskyldan fellur niður ef endurskoðandi leggur inn réttindi sín,
   sbr. 6. mgr. 7. gr.
        Ráðherra skal að fengnum tillögum Félags löggiltra endurskoðenda
   ákveða lágmark fjárhæðar tryggingar skv. 1. mgr. og hámark eigin áhættu
   vátryggingartaka. Skal þá höfð hliðsjón af góðum venjum á sviði
   vátrygginga og hagsmunum viðskiptamanna endurskoðenda.
        Endurskoðanda er heimilt með samningi um ákveðið verk að takmarka
   hámark bótaskyldu sinnar vegna rækslu þess við tiltekna fjárhæð sem nemi
   að minnsta kosti lágmarki starfsábyrgðartryggingar skv. 2. mgr. Slík
   takmörkun bindur aðeins viðsemjanda endurskoðanda og getur ekki náð til
   annars tjóns en þess sem stafar af gáleysi.
        Endurskoðandi skal árlega senda ráðuneytinu staðfestingu um að hann
   hafi í gildi starfsábyrgðartryggingu.

                                   IV. kafli.
                                   Eftirlit.
                                    11. gr.
        Ráðherra hefur eftirlit með framkvæmd laga þessara.
        Endurskoðanda er skylt að veita ráðherra eða þeim sem ráðherra
   tilnefnir í því skyni allar nauðsynlegar upplýsingar til að metið verði
   hvort hann fullnægi þeim skyldum sem mælt er fyrir um í lögum þessum. Er
   sá sem gegnir eftirliti bundinn þagnarskyldu um það sem hann kemst að raun
   um að því leyti sem það varðar ekki tilgang eftirlitsins.
        Komi fram við eftirlit að endurskoðandi fullnægi ekki skilyrðum sem
   mælt er fyrir um í lögum þessum ber ráðherra að fella úr gildi réttindi
   hans. Ráðherra skal leita álits endurskoðendaráðs áður en hann tekur
   ákvörðun sína.

                                   V. kafli.
                   Endurskoðendaráð og samtök endurskoðenda.
                                    12. gr.
        Ráðherra skipar þrjá menn í endurskoðendaráð til fjögurra ára í senn
   og jafnmarga til vara.
        Einn nefndarmaður skal skipaður samkvæmt tilnefningu Félags löggiltra
   endurskoðenda, annar eftir tilnefningu viðskiptadeildar Háskóla Íslands og
   skulu þeir vera endurskoðendur. Þann þriðja skipar ráðherra án
   tilnefningar og skal hann vera formaður ráðsins. Skal formaður fullnægja
   skilyrðum til að vera skipaður í embætti héraðsdómara. Eins skal farið að
   um skipun varamanna.
        Í hverju máli skal fullskipað endurskoðendaráð úrskurða.
        Kostnaður af störfum endurskoðendaráðs greiðist úr ríkissjóði.
        Endurskoðendaráð skal árlega gera skýrslu um störf sín og skal hún
   opin almenningi. Í henni skal rekja efnislega alla úrskurði sem
   fordæmisgildi hafa.

                                    13. gr.
        Endurskoðendaráð getur tekið mál til meðferðar eftir kvörtun eða að
   eigin frumkvæði.
        Nú telur endurskoðendaráð sýnt að endurskoðandi hafi í störfum sínum
   brotið svo mjög eða ítrekað gegn lögum eða þeim reglum sem um getur í 2.
   mgr. 15. gr. að ekki verði við unað að hann hafi áfram réttindi til að
   vera endurskoðandi, og getur þá endurskoðendaráð í rökstuddu áliti lagt
   til við ráðherra að réttindi endurskoðandans verði felld niður um
   tiltekinn tíma eða ótímabundið ef sakir eru miklar.
        Endurskoðendaráð getur í rökstuddu áliti vísað máli til opinberrar
   rannsóknar af sjálfsdáðum eða að kröfu endurskoðanda ef hann vill eigi
   hlíta því að mál verði afgreidd af endurskoðendaráði.
        Endurskoðendaráð getur veitt endurskoðanda áminningu eða gert honum
   að greiða sekt, sbr. 2. mgr. 17. gr. Ef endurskoðandi vill ekki una
   úrskurði endurskoðendaráðs eða ákvörðun ráðherra um réttindasviptingu
   getur hann borið sakarefnið undir dómstóla.
        Ráðherra ber að taka afstöðu til tillögu endurskoðendaráðs skv. 2.
   mgr. innan tveggja mánaða frá því að hún berst honum.

                      Málsmeðferð fyrir endurskoðendaráði.
                                    14. gr.
        Meðferð mála fyrir endurskoðendaráði fer eftir stjórnsýslulögum.
   Endurskoðendaráð setur sér nánari reglur um meðferð einstakra málaflokka.
        Ákvarðanir endurskoðendaráðs sæta ekki stjórnsýslukæru.
        Mál skal lagt fyrir endurskoðendaráð með skriflegu erindi og skulu
   því fylgja nauðsynleg gögn.
        Endurskoðendaráði er heimilt ef sérstaklega stendur á að skylda
   málsaðila til að greiða gagnaðila sínum málskostnað vegna rekstrar máls
   fyrir ráðinu.
        Úrskurði endurskoðendaráðs, þar með talið um sektargreiðslu skv. 2.
   mgr. 17. gr., eða sátt sem kemst á fyrir endurskoðendaráði má fullnægja
   með aðför eins og dómsúrskurði eða dómsátt.

                         Félag löggiltra endurskoðenda.
                                    15. gr.
        Félag löggiltra endurskoðenda kemur fram fyrir hönd endurskoðenda
   gagnvart stjórnvöldum um þau málefni sem stétt þeirra varða.
        Félag löggiltra endurskoðenda setur siðareglur fyrir endurskoðendur.
   Að fenginni staðfestingu ráðherra á reglunum í heild eða að hluta gilda
   þær um alla endurskoðendur.
        Félag löggiltra endurskoðenda heldur skrá um þá starfsmenn sem eru í
   starfsþjálfun, sbr. 5. mgr. 2. gr.

                                   VI. kafli.
                      Ágreiningur um störf endurskoðenda.
                                    16. gr.
        Ef endurskoðanda greinir á við umbjóðanda sinn um rétt til
   endurgjalds fyrir störf sín eða fjárhæð þess getur annar þeirra eða þeir
   báðir lagt málið fyrir endurskoðendaráð til úrskurðar.
        Hafi dómsmál ekki verið höfðað um ágreiningsefni skv. 1. mgr. áður en
   það er lagt fyrir endurskoðendaráð verður það ekki borið undir dómstóla á
   meðan málið er þar rekið.

                                    17. gr.
        Nú telur einhver sem hefur hagsmuna að gæta að endurskoðandi hafi
   gert á sinn hlut með háttsemi sem stríðir gegn lögum eða reglum skv. 2.
   mgr. 15. gr., og getur hann þá lagt fyrir endurskoðendaráð kvörtun á
   hendur endurskoðandanum. Endurskoðendaráð vísar kvörtun frá sér ef lengri
   tími en eitt ár er liðinn frá því að viðkomandi átti kost á að koma henni
   á framfæri eða ef kærandi hefur ekki hagsmuna að gæta eða kæra er metin
   tilefnislaus.
        Í máli skv. 1. mgr. getur endurskoðendaráð veitt endurskoðanda
   áminningu. Ef sakir eru miklar eða endurskoðandi hefur ítrekað sætt
   áminningu getur endurskoðendaráð gert honum að greiða sekt í ríkissjóð
   allt að 1 millj. kr. eða brugðist svo við sem um ræðir í 2. mgr. 13. gr.

                                  VII. kafli.
                              Brottfall réttinda.
                                    18. gr.
        Hafi réttindi endurskoðanda verið felld niður tímabundið samkvæmt
   einhverju því sem greinir í lögum þessum eða endurskoðandi hefur lagt inn
   réttindi sín skal veita honum þau á ný eftir umsókn hans án endurgjalds
   eða prófs ef hann fullnægir orðið öllum skilyrðum til að njóta þeirra.
        Hafi réttindi endurskoðanda verið felld niður ótímabundið samkvæmt
   því sem í 13. gr. segir getur hann að fimm árum liðnum sótt um heimild til
   að gangast undir próf skv. 3. gr. Slíka heimild veitir ráðherra að
   fenginni umsögn endurskoðendaráðs.

                                    19. gr.
        Hafi löggilding endurskoðanda verið felld úr gildi ber honum að skila
   löggildingarskírteini sínu. Ef hann síðar fullnægir skilyrðum laga þessara
   til þess að fá löggildingu sem endurskoðandi gilda ákvæði 18. gr.

                                  VIII. kafli.
                                   Viðurlög.
                                    20. gr.
        Brot gegn lögum þessum og reglum, sem settar verða samkvæmt þeim,
   varða sektum til ríkissjóðs, sviptingu réttinda eða [fangelsi allt að 2
   árum],^1) nema þyngri hegning liggi við samkvæmt öðrum lögum.

   ^1)[2]L. 82/1998, 232. gr.

                                   IX. kafli.
                                Gildistaka o.fl.
                                    21. gr.
        Hafi endurskoðandi verið sviptur réttindum eða lagt þau inn fyrir 1.
   júlí 1997 eða svo hefur annars orðið ástatt fyrir honum að hann hafi
   fyrirgert réttindum sínum um sinn gilda ákvæði þessara laga um það hvort,
   hvernig og hvenær hann geti öðlast réttindin á ný. Lög þessi raska eigi
   réttindum sem maður hefur öðlast á grundvelli eldri laga, enda þótt hann
   fullnægi ekki þeim skilyrðum sem sett eru í 2. gr.

                                    22. gr.
        Ráðherra setur í reglugerð^1) nánari ákvæði um framkvæmd laga
   þessara.

   ^1)Rg. 673/1997. Rg. 673/1998.

                                    23. gr.
        Lög þessi öðlast gildi 1. júlí 1997.

                            Ákvæði til bráðabirgða.
        Ákvæði 4. gr. um endurnýjun löggildingar og viðhald menntunar skulu
   einnig gilda um þá endurskoðendur sem öðlast hafa löggildingu fyrir
   gildistöku laga þessara.

References

   Visible links
   1. http://www.althingi.is/dba-bin/lawformpr.pl?lnr=1997018
   2. file:///altext/stjt/1998.082.html
