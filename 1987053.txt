
   --------------------------------------------------------------------------

                        Lög um skipulag á fólksflutningum með langferðabifreiðum

                              1987 nr. 53 30. mars

   --------------------------------------------------------------------------

                                     1. gr.
                    Leyfi samgönguráðuneytisins þarf til að hafa með höndum í
   atvinnuskyni fólksflutninga með bifreiðum sem rúma níu farþega eða fleiri.
             Leyfi þarf og til að hafa á hendi reglubundna fólksflutninga með
                                    bifreiðum sem rúma þrjá til átta farþega.
            Með reglubundnum fólksflutningum er í lögum þessum átt við fastar
     ferðir á ákveðinni leið samkvæmt fyrir fram birtri áætlun einu sinni eða
                                       oftar í viku allt árið eða hluta þess.
          Með óreglubundnum fólksflutningum er átt við aðra fólksflutninga en
                                                                 reglubundna.
           [Heimild bifreiðastjóra til að stunda akstur samkvæmt lögum þessum
       fellur niður við lok 70 ára aldurs þeirra. Þó er heimilt að framlengja
   atvinnuleyfi til eins árs í senn allt til 75 ára aldurs leyfishafa ef hann
   telst hæfur á grundvelli hæfnisprófs og læknisskoðunar eftir því sem nánar
                                                  er ákveðið í reglugerð.]^1)

   ^1)[2]L. 67/1995, 1. gr.

                                     2. gr.
        Leyfi skv. 1. gr. eru [ferns]^1) konar:

   1.
           Sérleyfi felur í sér leyfi til reglubundinna fólksflutninga.
   2.
           Leyfi til hópferða felur í sér leyfi til óreglubundinna
           fólksflutninga þar sem greitt er ákveðið heildargjald fyrir
           þjónustu ökutækisins án tillits til nýtingar þess.
   3.
           Leyfi til sætaferða felur í sér leyfi til óreglubundinna
           fólksflutninga á ákveðinni leið þar sem seld eru einstök sæti.
   4.
           [Leyfi til ferða fram og til baka milli landa felur í sér leyfi
           til að aka með hóp farþega frá ákveðnum brottfararstað til
           tiltekins ákvörðunarstaðar og til baka aftur, með endurteknum
           ferðum.]^1)

        [Til að öðlast leyfi skv. 1. gr. laganna þarf leyfishafi að uppfylla
   eftirfarandi skilyrði:

   1.
           Hafa óflekkað mannorð.
   2.
           Hafa fullnægjandi fjárhagsstöðu.
   3.
           Fullnægja skilyrðum um starfshæfni.]^1)

   ^1)[3]L. 62/1993, 2. gr. Augl. 441/1994 og 458/1994.

                                     3. gr.
        Leyfi þarf ekki til ferða með starfsfólk að og frá vinnustað á
   kostnað vinnuveitanda með eigin bifreiðum hans og til aksturs skólabarna
   úr og í skóla.

                                     4. gr.
        Sjö manna nefnd, skipulagsnefnd fólksflutninga, skal skipuð til að
   vera samgönguráðherra til ráðuneytis um leyfisveitingar og önnur þau mál
   sem þessum flutningum tilheyra og nánar eru tilgreind í reglugerð eða
   ráðherra óskar eftir áliti nefndarinnar á.
        Nefndin skal skipuð einum fulltrúa tilnefndum af Alþýðusambandi
   Íslands, einum fulltrúa tilnefndum af Búnaðarfélagi Íslands, einum
   fulltrúa tilnefndum af Félagi hópferðaleyfishafa, einum fulltrúa
   tilnefndum af Félagi sérleyfishafa og einum fulltrúa tilnefndum af
   Sambandi íslenskra sveitarfélaga. Samgönguráðherra skipar tvo menn án
   tilnefningar og skal annar þeirra jafnframt vera formaður.
        Varamenn skulu skipaðir á sama hátt.
        Nefndin skal skipuð til fjögurra ára í senn.
        Nefndin kýs sér sjálf varaformann og ritara. Þóknun fyrir störf
   hennar greiðist úr ríkissjóði.

                                     5. gr.
        Sérleyfi til fólksflutninga er háð eftirgreindum skilyrðum:

   a.
           Að sérleyfið gildi í fimm ár á tiltekinni leið og sé
           óframseljanlegt.
   b.
           Að sérleyfið gildi fyrir ákveðinn fjölda og stærð bifreiða á
           leiðinni.
   c.
           Að ferðatíðni og gjaldskrá sé samþykkt af ráðuneytinu.

        Leysa má sérleyfishafa frá skilyrðum skv. a-lið, séu til þess
   rökstuddar ástæður að mati skipulagsnefndar fólksflutninga og
   ráðuneytisins.
        Ráðuneytið getur, að fengnum meðmælum skipulagsnefndar
   fólksflutninga, veitt sérleyfi til skemmri tíma en fimm ára en þó aldrei
   skemur en til eins árs í senn.
        Enn fremur er heimil endurskoðun b- og c-liða svo oft sem þurfa
   þykir.
        Sérleyfin skulu gefin út af samgönguráðuneytinu.
        Þeir sérleyfishafar, er sérleyfi hafa áður haft, skulu að jafnaði
   sitja fyrir um endurveitingu sérleyfa á viðkomandi leiðum ef þeir aðilar
   sækja um þau og hafa að undanförnu rækt sérleyfisaksturinn vel að dómi
   skipulagsnefndar fólksflutninga.
        Samgönguráðherra getur sagt upp sérleyfi innan fimm ára tímabilsins
   ef fyrirhugaðar eru verulegar skipulagsbreytingar innan ákveðinna svæða
   sem viðkomandi sveitarfélög standa sameiginlega að. Slíkur
   uppsagnarfrestur skal þó ekki vera skemmri en tvö ár.

                                     6. gr.
        Skipulagsnefnd skal gera tillögur til samgönguráðherra um veitingu
   réttinda til hópferðaaksturs.
        Réttindin skulu hljóða á nafn eiganda bifreiðar eða bifreiða.
   Tilgreina skal skráningarnúmer, stærð, gerð og aldur bifreiðar. Bifreið,
   sem hópferðaleyfi hefur verið gefið út fyrir, má eingöngu nota til
   fólksflutninga meðan leyfið gildir.
        Við veitingu slíkra leyfa í fyrsta sinn skulu þau gilda í eitt ár.
   Við endurveitingu mega leyfin gilda í allt að fimm ár.
        Hópferðaleyfi skulu gefin út af samgönguráðuneytinu og eru
   óframseljanleg.
        Sérleyfi til fólksflutninga skv. 5. gr. gildir jafnframt sem
   hópferðaleyfi án sérstakrar umsóknar.
        Samgönguráðuneytinu er heimilt eftir beiðni frá heildarsamtökum
   eigenda hópferðabifreiða og/eða sérleyfishafa að setja með reglugerð
   ákvæði um starfsemi og fjölda bifreiða til hópferðaflutninga, enda liggi
   fyrir rökstutt álit skipulagsnefndar fólksflutninga.
        Þeir hópferðaleyfishafar, er hópferðaleyfi hafa áður haft, skulu að
   jafnaði fá endurveitingu ef þeir sækja um hana og hafa áður rækt
   hópferðastarfsemi sína vel að dómi skipulagsnefndar fólksflutninga.

                                     7. gr.
        Að fengnum meðmælum skipulagsnefndar fólksflutninga getur ráðuneytið
   veitt ferðafélögum, ferðaskrifstofum eða öðrum aðilum, sem hafa með höndum
   þjónustu við ferðafólk, leyfi til að auglýsa eða starfrækja sætaferðir þar
   sem seld eru einstök sæti í alla ferðina eða meginhluta hennar þó að ekki
   sé um sérleyfisferðir að ræða. Bifreiðar, sem notaðar eru til slíkra
   ferða, skulu hafa hóp- eða sérleyfisréttindi. Um gildistíma slíkra leyfa
   skal ráðuneytið taka sérstaka ákvörðun hverju sinni í samráði við
   skipulagsnefnd.
        Umsóknir skulu vera skriflegar þar sem tilgreind er starfsemi þess
   sem sækir um leyfið og rökstudd nauðsyn slíkra ferða í tengslum við hana.
   Enn fremur skal tilgreina fyrirhugaðar leiðir, brottfararstaði,
   brottfarartíma, ferðatíðni og annað er máli skiptir.
        Setja skal reglur um hvaða skyldur slíkir leyfishafar skulu uppfylla.
        Við umfjöllun beiðnanna skal skipulagsnefnd eftir föngum meta áhrif
   þessarar starfsemi á sérleyfisferðir um sömu svæði.

                                     8. gr.
        Sérleyfi til fólksflutninga með strætisvögnum í kaupstöðum skal veitt
   að fengnum tillögum hlutaðeigandi bæjarstjórnar.
        Nú ákveður bæjarstjórn að bærinn taki í sínar hendur rekstur
   strætisvagna innan lögsagnarumdæmisins sem áður hefur verið veitt sérleyfi
   til og er þá skylt að veita bæjarstjórn einkaleyfi til þess þegar tímabil
   sérleyfishafa er útrunnið, enda hafi bæjarstjórn sótt um það eigi síðar en
   sex mánuðum áður en sérleyfið fellur úr gildi.
        Við veitingu einkaleyfis er ráðherra heimilt að fengnum meðmælum
   skipulagsnefndar fólksflutninga að binda einkaleyfið því skilyrði að
   einkaleyfishafinn skuli skuldbundinn að kaupa þær fasteignir og bifreiðar,
   sem notaðar höfðu verið til reksturs á viðkomandi leið og teljast
   nauðsynlegar til hans, á verði sem samkomulag verður um milli aðila. Náist
   ekki samkomulag um verð skal það ákveðið með mati þriggja dómkvaddra
   manna.

                                     9. gr.
        Samgönguráðherra getur með reglugerð kveðið nánar á um einstök ákvæði
   í lögum þessum.^1)
        [Samgönguráðherra er heimilt að setja reglugerðir^2) á sviði
   fólksflutninga með langferðabifreiðum að því leyti sem það er nauðsynlegt
   vegna skuldbindinga er leiðir af samningi um Evrópskt efnahagssvæði.]^3)

   ^1)Rg. 90/1990 og 274/1995.^2)Augl. 573/1993.^3)[4]L. 62/1993, 2. gr.

                                    10. gr.
        Brjóti leyfishafar á einhvern hátt lög þessi eða reglugerðir, sem
   settar kunna að verða samkvæmt þeim, er ráðherra heimilt, samkvæmt
   tillögum skipulagsnefndar fólksflutninga, að svipta þá viðkomandi
   réttindum þegar í stað.

                                    11. gr.
        Brot gegn lögum þessum og reglugerðum, er settar kunna að verða
   samkvæmt þeim, varða sektum nema þyngri refsing liggi við samkvæmt öðrum
   lögum og skal fara með slík mál að hætti opinberra mála.

                                    12. gr.
        Lög þessi öðlast þegar gildi. ...

                            [Ákvæði til bráðabirgða.
        Þrátt fyrir ákvæði 5. mgr. 1. gr. skulu þeir sem stunda akstur
   samkvæmt lögum þessum halda atvinnuréttindum sínum óskertum til 1. janúar
   1996. Eftir þann tíma rennur heimild allra bifreiðastjóra til að stunda
   akstur bifreiða samkvæmt lögum þessum út við lok 70 ára aldurs þeirra nema
   þeir fái undanþágu á grundvelli 2. málsl. 5. mgr. 1. gr.]^1)

   ^1)[5]L. 67/1995, 2. gr.

References

   Visible links
   1. http://www.althingi.is/dba-bin/lawformpr.pl?lnr=1987053
   2. file:///altext/stjt/1995.067.html
   3. file:///altext/stjt/1993.062.html
   4. file:///altext/stjt/1993.062.html
   5. file:///altext/stjt/1995.067.html
