
   --------------------------------------------------------------------------

                                    Safnalög

                           2011 nr. 141 28. september

   --------------------------------------------------------------------------

                 Ferill málsins á Alþingi.   Frumvarp til laga.

                           Taka gildi 1. janúar 2013.

               I. kafli. Tilgangur, gildissvið og skilgreiningar.
                               1. gr. Tilgangur.
   Í lögum þessum er kveðið á um skipulag safnastarfs í þeim tilgangi að efla
  starfsemi safna við varðveislu menningar- og náttúruarfs Íslands, tryggja að
 honum verði skilað óspilltum til komandi kynslóða, veita fólki aðgang að honum
og stuðla að aukinni þekkingu á þessari arfleifð og skilningi á tengslum hennar
                                 við umheiminn.
                               2. gr. Gildissvið.
Lög þessi taka til safna í eigu ríkisins og til annarra safna sem eru viðurkennd
                             samkvæmt lögum þessum.
                 Lög þessi taka ekki til bóka- og skjalasafna.
                             3. gr. Hlutverk safna.
    Söfn í skilningi laga þessara eru varanlegar stofnanir sem starfa í þágu
 almennings og eru ekki rekin í hagnaðarskyni. Þau skulu vera opin almenningi.
Með söfnun, skráningu, varðveislu, rannsóknum, sýningum og annarri miðlun er það
   hlutverk safna að tryggja menningar- og náttúruarf Íslands, varpa ljósi á
 menningar-, náttúru- og listasögu landsins, styrkja safnkost og heimildasöfnun
innan síns sérsviðs og gera safnkost sinn og heimildasöfn aðgengileg almenningi
 og fræðimönnum. Í starfi sínu skulu söfn hafa að leiðarljósi að auka lífsgæði
 manna með því að efla skilning á þróun og stöðu menningar, lista, náttúru eða
                                    vísinda.
  Söfn skulu stunda markvissa söfnun muna og heimilda til að safnkostur þeirra
                gefi sem heildstæðasta mynd af sérsviði þeirra.
               4. gr. Höfuðsöfn, viðurkennd söfn og ábyrgðarsöfn.
  Höfuðsöfn eru í eigu ríkisins og eru miðstöðvar safnastarfsemi hvert á sínu
sviði. Þau eru stofnuð með lögum þar sem nánar er kveðið á um starfsemi þeirra.
   Viðurkennt safn er safn sem ráðherra hefur veitt viðurkenningu að fenginni
 tillögu safnaráðs. Slíkt safn hefur tiltekið starfssvið eða starfssvæði sem er
                         tilgreint í stofnskjali þess.
    Ábyrgðarsafn er viðurkennt safn sem ráðherra hefur, að fenginni tillögu
  viðkomandi höfuðsafns, falið að bera ábyrgð á ákveðnum þáttum safnastarfs á
                         tilteknu sviði eða landsvæði.
        5. gr. Önnur safnatengd starfsemi, safnvísar, setur og sýningar.
 Safnvísar sinna safnatengdri starfsemi en uppfylla ekki öll skilyrði sem söfn
                    til að hljóta viðurkenningu skv. 10. gr.
  Setur sinna að jafnaði rannsóknum og miðlun fremur en söfnun og varðveislu.
  Sýningar eru sjálfstæðar rekstrareiningar sem sinna miðlun fremur en söfnun,
                           varðveislu og rannsóknum.
 Safnvísar, setur og sýningar geta notið styrks úr safnasjóði til skilgreindra
             verkefna í samstarfi við viðurkennd söfn skv. 22. gr.

                              II. kafli. Skipulag.
                        6. gr. Yfirstjórn og framkvæmd.
         Ráðherra fer með yfirstjórn þeirra mála sem lög þessi ná til.
   Safnaráð er ráðherra og öðrum stjórnvöldum til ráðgjafar um málefni safna.
                                7. gr. Safnaráð.
      Ráðherra skipar safnaráð til fjögurra ára í senn. Samband íslenskra
 sveitarfélaga tilnefnir einn fulltrúa, Félag íslenskra safna og safnmanna einn
fulltrúa og Íslandsdeild Alþjóðaráðs safna (ICOM) einn fulltrúa. Ráðherra skipar
tvo fulltrúa án tilnefningar og skal annar þeirra vera formaður en varaformaður
skal skipaður úr hópi nefndarmanna. Varamenn skulu skipaðir með sama hætti. Ekki
    er heimilt að skipa sama mann aðalmann í safnaráð lengur en tvö samfelld
starfstímabil. Fulltrúar í safnaráði og varamenn þeirra skulu hafa sérþekkingu á
          safnamálum og reynslu eða menntun sem nýtist á þessu sviði.
                     Safnaráð hefur eftirfarandi hlutverk:
                 a. að hafa eftirlit með safnastarfsemi í landinu,
    b. að vinna að stefnumörkun um safnastarf í samvinnu við höfuðsöfn sem send
                          er ráðherra til samþykktar,
         c. að fjalla um stofnskrár eða samþykktir safna og staðfesta þær,
     d. að fjalla um viðurkenningu safna og afturköllun viðurkenningar áður en
                  tillögur þar að lútandi eru sendar ráðherra,
      e. að setja skilmála um húsnæði safna, þar á meðal staðla um aðgengi og
                               öryggismál þeirra,
   f. að setja skilmála um staðla fyrir skráningarkerfi safna og viðurkenningu á
                               skráningarkerfum,
     g. að veita viðkomandi höfuðsafni umsögn um erindi er varða ráðstöfun eða
                               förgun safngripa,
    h. að leggja mat á þörf fagsviðs eða landsvæðis fyrir sérstakt ábyrgðarsafn
  og fjalla um tillögu þar að lútandi áður en höfuðsafn sendir hana ráðherra,
         i. að setja safnasjóði úthlutunarreglur sem ráðherra staðfestir,
                j. að veita umsögn um styrkumsóknir úr safnasjóði,
      k. að sinna öðrum verkefnum á sviði safnamála samkvæmt nánari ákvörðun
                                   ráðherra.
       Forstöðumenn höfuðsafna sitja fundi safnaráðs stöðu sinnar vegna.
                      Ráðherra ákveður aðsetur safnaráðs.
            Kostnaður af starfsemi safnaráðs greiðist úr safnasjóði.
                               8. gr. Höfuðsöfn.
Höfuðsöfn eru þrjú: Listasafn Íslands, Náttúruminjasafn Íslands og Þjóðminjasafn
Íslands. Þau eru öðrum söfnum til ráðgjafar og skulu stuðla að samvinnu safna og
                   samræmdri safnastefnu hvert á sínu sviði.
Höfuðsöfn skulu hafa forustu í málefnum safna á sínu sviði, stuðla að eflingu og
    samræmi í safnastarfi og leiða faglegt samstarf safna og annarra aðila.
Höfuðsöfn skulu leitast við að efla og auka þekkingu og færni starfsfólks safna.
      Höfuðsöfn skulu annast kynningu á sérsviði sínu innan lands og utan.
 Safnkostur höfuðsafna skal vera undirstaða fræðslu- og sýningarstarfs þeirra.
              Hann skal jafnframt vera aðgengilegur til rannsókna.
  Höfuðsöfn mega ekki taka við gjöfum sem kvaðir fylgja. Ráðherra getur veitt
            undanþágu frá þessu ákvæði ef sérstök rök mæla með því.

                          III. kafli. Viðurkennd söfn.
                              9. gr. Viðurkenning.
Ráðherra veitir safni viðurkenningu að fenginni tillögu safnaráðs. Öll söfn nema
  höfuðsöfn þurfa að sækja um viðurkenningu vilji þau falla undir ákvæði laga
þessara. Umsókn um viðurkenningu safns skal beint til safnaráðs. Í umsókn skulu
  koma fram upplýsingar um starfssvið, rekstrarform, eignarhald, fjármögnun og
   árlegan rekstrarkostnað ásamt stofnskrá eða samþykkt safnsins og önnur þau
              skilyrði viðurkenningar sem tilgreind eru í 10. gr.
  Ráðherra getur afturkallað viðurkenningu safns að fenginni tillögu safnaráðs
      telji ráðið að safnið uppfylli ekki lengur skilyrði viðurkenningar.
  Viðurkennt safn á rétt á að nota ákveðið einkennismerki, sem safnaráð hefur
   látið útbúa. Safni sem svipt hefur verið viðurkenningu er óheimilt að nota
                       einkennismerki viðurkenndra safna.
               Viðurkennt safn getur sótt um styrk úr safnasjóði.
                        10. gr. Skilyrði viðurkenningar.
     Safn skal uppfylla eftirfarandi skilyrði til að öðlast viðurkenningu:
    1. Safn skal vera í eigu opinberra aðila, sjálfseignarstofnunar, félags eða
 fyrirtækis sem tryggir safninu fjárhagsgrundvöll fyrir eðlilega starfsemi þess
          og skipar því stjórn. Safn skal ekki rekið í hagnaðarskyni.
    2. Safn skal hafa sjálfstæðan fjárhag, aðskilinn frá öðrum rekstri eiganda.
Reikningar safns skulu vera áritaðir af löggiltum endurskoðanda. Það skal árlega
     senda skýrslu um starfsemi sína og fjárhagslegt uppgjör til safnaráðs.
   3. Safn skal starfa eftir stofnskrá eða samþykkt sem safnaráð hefur staðfest,
sbr. 7. gr. Í stofnskrá eða samþykkt skal tilgreina viðfangsefni og starfssvæði
     safnsins. Stofnskrá eða samþykkt viðurkennds safns skal birt í B-deild
                                Stjórnartíðinda.
   4. Safn skal starfa í samræmi við skilmála safnaráðs um húsnæði, öryggismál,
 skráningarkerfi og faglega starfsemi. Upplýsingar um skráða gripi í varðveislu
                   safns skulu vera aðgengilegar almenningi.
        5. Safn skal veita skólanemendum sem heimsækja safnið í skipulögðum
                        námsferðum aðgang án gjaldtöku.
     6. Aðgengi að húsnæði safns skal vera í samræmi við lög og reglugerðir og
        eins mikið tillit tekið til þarfa fólks með fötlun og kostur er.
     7. Safn skal starfa í samræmi við siðareglur Alþjóðaráðs safna (ICOM) og
                                  ákvæði laga.
    8. Forstöðumaður safns skal hafa menntun á ábyrgðarsviði safnsins eða hafa
                   aflað sér hliðstæðrar hæfni á annan hátt.
                             11. gr. Stofnstyrkir.
     Heimilt er að veita viðurkenndu safni styrk úr ríkissjóði til að mæta
 stofnkostnaði. Til að styrkur komi til álita skal fylgja skilmálum er safnaráð
     setur um húsnæði safna. Þeir skilmálar skulu m.a. kveða á um öryggi og
                             varðveislu safngripa.
 Framlagið skal innt af hendi samkvæmt sérstökum samningi og greiðsluáætlun sem
    stjórnendur safnsins gera við ráðuneyti áður en framkvæmdir hefjast eða
kaupsamningur er gerður. Sé þessum formlegu kröfum ekki fylgt á safnið ekki kost
         á stofnstyrk úr ríkissjóði í samræmi við ákvæði greinarinnar.
   Fyrir undirritun samnings um framlag ríkisins samkvæmt þessari grein skal
   viðkomandi safn leggja fram staðfestingu á því að annar stofnkostnaður sé
                                   tryggður.
    Fjárveitingar til stofnstyrkja samkvæmt þessari grein eru háðar ákvörðun
                        Alþingis um framlög í fjárlögum.
             12. gr. Lok starfsemi og ráðstöfun eigna og safnkosts.
Í stofnskrá eða samþykkt viðurkennds safns skal kveðið á um ráðstöfun eigna þess
    og safnkosts verði safnið lagt niður eða rekstrarformi þess breytt. Hafi
viðurkennt safn notið opinberra styrkja skv. 11. eða 22. gr. skal safnkosti þess
  ráðstafað í samræmi við fyrirmæli stofnskrár eða samþykkta og í samráði við
viðkomandi höfuðsafn. Öðrum eigum skal ráðstafað að höfðu samráði við ráðuneyti.

                            IV. kafli. Ábyrgðarsöfn.
                       13. gr. Skilgreining og hlutverk.
  Ráðherra getur, að fenginni tillögu viðkomandi höfuðsafns, falið viðurkenndu
  safni að bera faglega ábyrgð á ákveðnum þáttum safnastarfs. Ábyrgð safnsins
            getur náð til afmarkaðs sviðs eða tiltekins landsvæðis.
 Ábyrgðarsafn skal starfa í nánu samráði við höfuðsafn á viðkomandi safnasviði.
Ábyrgðarsafn skal veita öðrum söfnum, safnvísum, setrum og sýningum á sínu sviði
        eða landsvæði ráðgjöf og leiðbeiningar eftir því sem kostur er.
 Forstöðumaður ábyrgðarsafns skal vera í fullu starfi og hafa háskólamenntun og
staðgóða þekkingu á sviði safnsins eða hafa aflað sér hliðstæðrar hæfni á annan
   hátt. Safnið skal að auki hafa hið minnsta einn starfsmann með menntun eða
             staðgóða þekkingu og reynslu á ábyrgðarsviði safnsins.
  Nánar skal kveðið á um verkefni, ábyrgðarsvið og fjárveitingar í tímabundnum
    samningi milli ráðuneytis, hlutaðeigandi safns og viðkomandi höfuðsafns.

                 V. kafli. Viðurkennd söfn og starfsemi þeirra.
                               14. gr. Starfsemi.
  Söfn samkvæmt lögum þessum eru með fastan rekstur og eru rekin til að þjóna
  íslensku samfélagi. Þau eru opin almenningi og safna, varðveita, rannsaka og
   miðla því sem er til vitnis um manninn, sögu hans og menningu, náttúru og
     umhverfi í nafni samfélagsins og til framgangs þess. Þau skulu hafa að
  leiðarljósi að efla skilning á þróun og stöðu menningar, lista, náttúru eða
                                    vísinda.
     Söfn skulu leitast við að efla faglegt starf á sínu sviði og standast
lágmarkskröfur um söfnun, skráningu, varðveislu, rannsóknir og miðlun. Þau skulu
 skila stefnumörkun um starfsemi sína til viðeigandi höfuðsafns á fjögurra ára
                                    fresti.
    Söfn skulu taka þátt í faglegu samstarfi svæðisbundið, á landsvísu og á
                alþjóðavettvangi eftir því sem við verður komið.
                             15. gr. Lán safngripa.
   Söfnum er heimilt að lána tímabundið gripi eða verk til annarra safna eða
stofnana, á sýningar eða til rannsókna. Höfundur á alltaf rétt á að fá verk sín
                            lánuð á eigin sýningar.
Tryggilega skal gengið frá varðveislu safngripa sem eru lánaðir og þeir tryggðir
             eftir því sem forstöðumaður viðkomandi safns ákveður.
                          16. gr. Ráðstöfun safngripa.
Hafi viðurkennt safn notið opinberra styrkja skv. 11. eða 22. gr. skal safnkosti
þess ráðstafað í samræmi við fyrirmæli stofnskrár eða samþykkta og í samráði við
                             viðkomandi höfuðsafn.
                           17. gr. Förgun safngripa.
Óheimilt er að farga safngripum nema ríkar ástæður séu til. Heimilt er að grisja
        safnkost á grundvelli grisjunaráætlunar sem höfuðsafn samþykkir.
Það höfuðsafn sem í hlut á tekur ákvörðun um förgun safngripa að fenginni umsögn
                                   safnaráðs.
                      18. gr. Notkun mynda af safngripum.
       Ekki má nota myndir af gripum eða verkum safna sem vörumerki eða í
 auglýsingaskyni og ekki heldur gera af þeim myndir eða eftirlíkingar nema með
     leyfi viðkomandi forstöðumanns, enda sé gætt réttar rétthafa samkvæmt
                                 höfundalögum.
                           19. gr. Gjaldtökuheimild.
Öllum söfnum sem lög þessi taka til skv. 2. gr. er heimilt að taka aðgangseyri.
   Þá er þeim heimilt að taka gjald fyrir þjónustu sína, svo sem lán á munum,
 ljósmyndun muna, afrit af ljósmyndum, sérunnar munaskrár og úttak tölvugagna,
 sérfræðilega heimildaþjónustu, fjölföldun og hvers konar aðra þjónustu til að
 standa straum af kostnaði. Söfnin setja gjaldskrá um framangreinda gjaldtöku.
  Ákvörðun um aðgangseyri og aðra gjaldtöku annarra safna er í höndum eigenda
                                    þeirra.
                         20. gr. Gjafir og fjárframlög.
 Um frádrátt af tekjuskatti vegna gjafa eða fjárframlaga til safna fer samkvæmt
                              lögum um tekjuskatt.

                            VI. kafli. Safnasjóður.
                         21. gr. Hlutverk og skipulag.
Hlutverk safnasjóðs er að efla starfsemi safna sem undir lög þessi falla. Í þeim
  tilgangi getur sjóðurinn styrkt rekstur og skilgreind verkefni viðurkenndra
 safna, samstarfsverkefni slíkra safna innbyrðis og önnur verkefni. Sjóðnum er
     heimilt að styrkja aðra starfsemi til að efla faglegt safnastarf, m.a.
         rannsóknir á starfssviði sjóðsins og miðlun upplýsinga um þær.
Safnasjóði er heimilt að verja allt að 40% af ráðstöfunarfé sínu í styrki til að
                        efla rekstur viðurkenndra safna.
                             Tekjur safnasjóðs eru:
            a. framlag ríkissjóðs eftir því sem ákveðið er í fjárlögum,
                                 b. önnur framlög.
                            22. gr. Styrkveitingar.
Styrkir úr safnasjóði eru ákveðnir í samræmi við úthlutunarreglur sjóðsins, sbr.
                              i-lið 2. mgr. 7. gr.
 Viðurkennd söfn önnur en söfn í eigu ríkisins geta sótt um rekstrarstyrki til
                      sjóðsins til að efla starfsemi sína.
       Öll viðurkennd söfn geta sótt um styrki til skilgreindra verkefna.
  Önnur söfn, safnvísar, setur og sýningar geta notið styrks úr safnasjóði til
skilgreindra verkefna í samstarfi við viðurkennd söfn. Skal hið viðurkennda safn
 vera aðalumsækjandi og ábyrgðaraðili verkefnisins. Höfuðsöfn og önnur söfn sem
            eru rekin af ríkinu geta átt aðild að slíkum verkefnum.
Safnasjóður getur veitt styrki til alþjóðlegra verkefna sem viðurkennd söfn eru
                                þátttakendur í.
 Heimilt er að krefjast endurgreiðslu hafi verkefni sem hlotið hefur styrk ekki
verið unnið í samræmi við umsókn og þau gögn sem styrkveiting var byggð á, hafi
  verkefnið ekki verið unnið samkvæmt skilmálum sjóðsins eða lokaskýrslu ekki
              verið skilað innan árs frá áætluðum lokum verkefnis.
    Ráðherra úthlutar styrkjum úr safnasjóði að fengnum tillögum safnaráðs.

                           VII. kafli. Almenn ákvæði.
                          23. gr. Setning reglugerða.
  Ráðherra setur með reglugerð nánari ákvæði um framkvæmd II., III., V. og VI.
                              kafla laga þessara.
                              24. gr. Gildistaka.
                      Lög þessi taka gildi 1. janúar 2013.
Ákvæði til bráðabirgða. Fram til 1. janúar 2013 er ráðherra heimilt að undirbúa
                            gildistöku laga þessara.
     Umboð safnaráðs sem skipað er samkvæmt gildandi lögum fellur niður við
                            gildistöku laga þessara.
 Viðurkenning safna í samræmi við ákvæði eldri laga heldur gildi sínu í eitt ár
                          frá gildistöku laga þessara.
