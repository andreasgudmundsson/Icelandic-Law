
   --------------------------------------------------------------------------

                Lög um stofnun hlutafélags um rekstur Póst- og símamálastofnunar

                             1996 nr. 103 14. júní

   --------------------------------------------------------------------------

                                     1. gr.
             Ríkisstjórninni er heimilt að stofna hlutafélag um rekstur Póst-
       og símamálastofnunar, sem nefnist Póstur og sími hf., og að leggja til
           hlutafélagsins allar eignir og skuldir Póst- og símamálastofnunar,
      réttindi, skuldbindingar og viðskiptavild svo sem nánar greinir í lögum
                                                                      þessum.
            Við stofnun félagsins skal allt hlutafé þess vera í eigu íslenska
                    ríkisins og skal sala þess óheimil án samþykkis Alþingis.

                                     2. gr.
              Tilgangur félagsins er að veita hvers konar fjarskiptaþjónustu,
     póstþjónustu og fjármálalega umsýslu á grundvelli laga og reglugerða sem
     þar gilda, svo og að reka aðra skylda starfsemi. Þá skal félaginu einnig
       heimilt að standa að stofnun og gerast eignaraðili að öðrum félögum og
                                                                 fyrirtækjum.
                 Heimilt er hlutafélaginu að stofna nýtt félag eða félög, sem
      alfarið verði í eigu þess, til þess að annast ákveðna þætti í starfsemi
    þess. Í sama tilgangi getur hlutafélagið ákveðið skiptingu þess í samræmi
                          við ákvæði [2]133. gr. hlutafélagalaga, nr. 2/1995.
               Hlutafélaginu er heimilt að gera hvers konar samninga við aðra
          aðila til að ná tilgangi sínum á sem hagkvæmastan hátt skv. 1. mgr.
                                                            þessarar greinar.
           Tilgangi og verkefnum félagsins skal nánar lýst í samþykktum þess.

                                     3. gr.
             Ákvæði 2. mgr. [3]14. gr. laga um hlutafélög, nr. 2/1995, gildir
   ekki um innborgun hlutafjár. Þá gildir 2. mgr. 3. gr. laganna ekki um tölu
           stofnenda í hlutafélaginu og 1. mgr. 20 gr. sömu laga ekki um tölu
                                                                    hluthafa.
           Í stofnyfirlýsingu skal mælt fyrir um þau atriði sem áskilið er að
   fram komi í stofnsamningi samkvæmt hlutafélagalögum að öðru leyti en getið
                                                        er um í lögum þessum.
              Að öðru leyti skulu ákvæði laga um hlutafélög gilda um hið nýja
                                                                       félag.

                                     4. gr.
             Nafnverð stofnhlutafjár skal nema 75% af bókfærðu eigin fé Póst-
   og símamálastofnunar samkvæmt endurskoðuðum efnahagsreikningi 31. desember
      1995 sem jafnframt skal gilda sem stofnefnahagsreikningur félagsins, en
    25% af eigin fé skal færa í varasjóð. Hlutafé skal þó taka breytingum til
           hækkunar eða lækkunar samkvæmt niðurstöðu matsnefndar, sbr. 5. gr.
             Eitt hlutabréf skal gefið út við skráningu félagsins. Hlutabréf,
      sem gefið verður út í tengslum við stofnun félagsins eða skiptingu þess
   samkvæmt niðurlagsákvæði í 2. mgr. 2. gr., skal undanþegið stimpilgjöldum.

                                     5. gr.
                Samgönguráðherra skipar nefnd þriggja óvilhallra manna til að
     endurmeta eignir stofnunarinnar, skuldbindingar og viðskiptavild, svo og
              til að leggja mat á aðra eigna- og skuldaliði efnahagsreiknings
         stofnunarinnar. Við endanlegt mat á stofnhlutafé skal jafnframt taka
          tillit til áhrifa verðbreytinga og rekstrar á efnahag á árinu 1996.
   Niðurstöður nefndarinnar skulu liggja fyrir í síðasta lagi 1. október 1996
           og skal hlutafé félagsins ákvarðast í samræmi við þær, sbr. 4. gr.

                                     6. gr.
               Stjórn Pósts og síma hf. skal skipuð sjö aðalmönnum og sjö til
     vara. Þeir skulu kosnir á aðalfundi ár hvert. Ef félaginu verður skipt í
        tvö félög í samræmi við niðurlagsákvæði 2. mgr. 2. gr. skulu stjórnir
                                                 beggja skipaðar á sama hátt.
             Samgönguráðherra fer með eignaraðild ríkissjóðs að Pósti og síma
                                                                          hf.

                                     7. gr.
                      Póstur og sími hf. skal taka til starfa 1. janúar 1997.
             Samgönguráðherra skipar þriggja manna undirbúningsnefnd til þess
        að annast undirbúning og nauðsynlegar aðgerðir vegna breytingarinnar.
    Nefndin skal hafa heimild til þess að gera hvers kyns löggerninga sem eru
              nauðsynlegir til undirbúnings stofnun félagsins og fyrirhugaðri
        starfrækslu. Við stofnun skal félagið bundið við umrædda löggerninga.

                                     8. gr.
           Fastráðnir starfsmenn Póst- og símamálastofnunar skulu eiga rétt á
            störfum hjá hinu nýja félagi og skulu þeim boðnar stöður hjá því,
   sambærilegar þeim er þeir áður gegndu hjá stofnuninni, enda haldi þeir hjá
   félaginu réttindum sem þeir höfðu þegar áunnið sér hjá stofnuninni. Þó fer
   um biðlaunarétt þeirra eftir þeim lögum um réttindi og skyldur starfsmanna
                        ríkisins sem í gildi eru við gildistöku laga þessara.
                       Nú hefur félagið boðið fastráðnum starfsmanni Póst- og
   símamálastofnunar sambærilega stöðu hjá félaginu með eigi lakari launum en
       hann áður naut og fellur biðlaunaréttur þá niður ef starfsmaður hafnar
       boðinu eða hefur ekki samþykkt það innan sex vikna frá því honum barst
                                                                       boðið.
             Ef fastráðinn starfsmaður Póst- og símamálastofnunar, sem ráðinn
   hefur verið hjá félaginu samkvæmt ákvæðum 1. og 2. mgr., fær eigi að síður
            greidd biðlaun eða bætur fyrir missi biðlauna úr ríkissjóði vegna
     formbreytingar þeirrar á starfsemi stofnunarinnar, sem lög þessi kveða á
                um, fellur sjálfkrafa niður biðlaunaréttur hans hjá félaginu.
             Fastráðinn starfsmaður stofnunarinnar, sem hefur áunnið sér rétt
       til lífeyrisgreiðslna samkvæmt ákvæðum [4]12. gr. laga nr. 29/1963, um
    Lífeyrissjóð starfsmanna ríkisins, með síðari breytingum, og hefur ráðist
      til starfa hjá félaginu með óskertum launum skv. 1. og 2. mgr. þessarar
   greinar, heldur þeim réttindum gagnvart félaginu sem 12. gr. greinir, en á
       ekki jafnframt rétt til greiðslu lífeyris úr sjóðnum meðan hann heldur
          óskertum launum sínum hjá félaginu skv. 9. mgr. [5]12. gr. laga nr.
                                              29/1963, með síðari breytingum.

                                     9. gr.
            Samgönguráðherra veitir félaginu rekstrarleyfi á tilteknum sviðum
    til þeirrar starfsemi sem af verkefnum félagsins leiðir samkvæmt lögum og
         öðrum stjórnvaldsfyrirmælum. Við útgáfu rekstrarleyfa getur ráðherra
         bundið þau þeim skilyrðum sem nauðsynleg eru til að tryggja hagsmuni
                                                     viðskiptavina félagsins.

                                    10. gr.
             Stjórn hlutafélagsins setur gjaldskrá fyrir félagið þar sem m.a.
          skal gætt almennra arðsemissjónarmiða og jafnframt tekið tillit til
      tækninýjunga sem haft geta áhrif á söluverð þjónustu félagsins. Setning
              gjaldskrár er þó háð samþykki samgönguráðherra að því er varðar
          verðlagningu á póst- og símaþjónustu innan lands sem er veitt vegna
                         einkaleyfis sem félagið kann að hafa á hverjum tíma.
                Gjaldskrá fyrir einkaleyfisþjónustu^1) öðlast gildi þegar hún
         hefur verið staðfest af samgönguráðherra og birt í Stjórnartíðindum.

   ^1)Gjaldskrá og rg. 593/1997.

                                    11. gr.
           Nú selur félagið búnað og þjónustu í samkeppni við aðra á frjálsum
   markaði og skal félagið þá í þeim tilvikum halda fjárreiðum deilda í
   einkaréttarþjónustu aðskildum frá öðrum rekstri. Félaginu er óheimilt að
   nota fjármagn frá rekstri, sem grundvallast á rekstrarleyfi, til þess að
   lækka verð á búnaði eða þjónustu sem seld er í samkeppni.
   Samgönguráðuneytið skal fylgjast með því að einkaréttarrekstur sé nægilega
   aðgreindur frá samkeppnisrekstri félagsins.

                                    12. gr.
           Póstur og sími hf. skal greiða skatta eftir almennum reglum sem
   tíðkast um hlutafélög og arð eftir því sem afkoma félagsins leyfir.

                                    13. gr.
           Pósti og síma hf. er skylt að halda uppi tilskilinni
   öryggisþjónustu fyrir landsmenn sem nánar er skilgreind í reglugerð sem
   ráðherra setur.

                                    14. gr.
           Nú óska stjórnvöld eftir því að Póstur og sími hf. leggi í
   framkvæmdir eða rekstur til almannaheilla í öryggisskyni fyrir landsmenn
   eða vegna byggðasjónarmiða sem ljóst er að ekki skilar arði og skal þá
   gera um það samning milli ríkisstjórnarinnar og Pósts og síma hf.

                                    15. gr.
           Póstur og sími hf. yfirtekur í samræmi við 1. gr. allar eignir,
   réttindi og skuldbindingar Póst- og símamálastofnunar frá og með 1. janúar
   1997. Yfirtakan veitir samningsaðilum stofnunarinnar ekki heimild til
   uppsagnar fyrirliggjandi samningssambanda.

                                    16. gr.
           Lög þessi öðlast gildi 1. september 1996.


                            Ákvæði til bráðabirgða.
                                       I.
           Þrátt fyrir ákvæði 16. gr. skal samgönguráðherra eigi síðar en 1.
   júlí 1996 skipa nefnd þá sem mælt er fyrir um í 5. gr.

                                      II.
           Þrátt fyrir ákvæði 16. gr. skal samgönguráðherra eigi síðar en 1.
   júlí 1996 skipa undirbúningsnefnd þá sem mælt er fyrir um í 2. mgr. 7. gr.
   og skal nefndin taka til starfa þegar í stað.

                                      III.
           Á stofnfundi félagsins sem haldinn skal eigi síðar en 27. desember
   1996 skal samgönguráðherra skipa félaginu stjórn sem starfa skal fram að
   fyrsta aðalfundi, sbr. 6. gr.

References

   Visible links
   1. http://www.althingi.is/dba-bin/lawformpr.pl?lnr=1996103
   2. file://1995002.html#g133
   3. file://1995002.html#g14
   4. file://1963029.html
   5. file://1963029.html
