
   --------------------------------------------------------------------------

                              Lög um launavísitölu

                              1989 nr. 89 31. maí

   --------------------------------------------------------------------------

                 Ferill málsins á Alþingi.   Frumvarp til laga.

                           Tóku gildi 26. júní 1989.
1. gr. Hagstofa Íslands skal reikna og birta mánaðarlega sérstaka launavísitölu
  eins og nánar er mælt fyrir um í lögum þessum. Launavísitala skal miðuð við
meðaltal hvers mánaðar og birt eftir miðjan næsta mánuð. Vísitalan skal sett 100
              stig í desember 1988 miðað við laun í nóvember 1988.
2. gr. Launavísitala samkvæmt lögum þessum skal sýna svo sem unnt er breytingar
  heildarlauna allra launþega fyrir fastan vinnutíma. Er þá átt við breytingar
greiddra launa fyrir dagvinnu, eftirvinnu og næturvinnu að meðtöldum starfs- eða
                       launatengdum álögum og kaupaukum.
 3. gr. Við mat á launabreytingum skal Hagstofan afla þeirra gagna og skýrslna
sem hún telur nauðsynlegar og jafnframt gera eigin kjararannsóknir eftir því sem
   nánar kann að verða ákveðið. Við gagnaöflun og mat á launabreytingum skal
Hagstofan hafa samráð við kjararannsóknarnefndir, hagdeildir og aðra þá aðila á
      vegum samtaka á vinnumarkaðnum sem fást við kjararannsóknir og mat á
  launabreytingum. Opinberar stofnanir, sem vinna að launa- og tekjuskýrslum,
 skulu láta Hagstofunni í té allar þær upplýsingar sem þær geta miðlað í þessum
                                     efnum.
  4. gr. Ráðherra setur með reglugerð nánari ákvæði um framkvæmd laga þessara.
                      5. gr. Lög þessi öðlast þegar gildi.
