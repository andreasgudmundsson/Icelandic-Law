                                    dálkum.

   --------------------------------------------------------------------------

            Lög um áhafnir íslenskra farþegaskipa og flutningaskipa

                              2001 nr. 76 31. maí

   --------------------------------------------------------------------------

              [2]Ferill málsins á Alþingi.   [3]Frumvarp til laga.

 Tóku gildi 1. júlí 2001. EES-samningurinn: VII. viðauki tilskipun 92/51/EBE og
 XII. viðauki tilskipun 94/58/EB. Breytt með [4]l. 31/2003 (tóku gildi 3. apríl
   2003; EES-samningurinn: XVIII. viðauki tilskipun 93/104/EB, XIII. viðauki
 tilskipun 1999/63/EB, 1999/95/EB og 1999/130/EB) og [5]l. 72/2003 (tóku gildi
                                10. apríl 2003).

                            I. kafli. Almenn ákvæði.
                    1. gr. Gildissvið, markmið og tilgangur.
  Lög þessi taka til áhafna allra íslenskra farþegaskipa og flutningaskipa sem
            skráð eru hér á landi samkvæmt lögum um skráningu skipa.
     Markmið þessara laga er að tryggja öryggi áhafna, farþega og íslenskra
farþegaskipa og flutningaskipa og efla varnir gegn mengun sjávar. Þessu markmiði
    skal náð með því að gera tilteknar kröfur um menntun og þjálfun, aldur,
siglingatíma, heilbrigði, sjón og heyrn þeirra sem starfa um borð og tryggja með
      því faglega hæfni áhafna miðað við stærð skips, verkefni og farsvið.
[Tilgangur laga þessara og reglugerða settra samkvæmt þeim er að laga íslenskan
       rétt að þjóðréttarlegum skuldbindingum íslenska ríkisins samkvæmt
 alþjóðasamþykkt um menntun og þjálfun, skírteini og vaktstöður sjómanna (STCW)
   frá 1978 með síðari breytingum, EES-samningnum, sbr. tilskipun ráðsins nr.
  94/58/EB frá 22. nóvember 1994, um lágmarksþjálfun sjómanna, sbr. tilskipun
  ráðsins nr. 98/35/EB frá 25. maí 1998, og stofnsamningi Fríverslunarsamtaka
                                  Evrópu.]^1)
                             ^1)[6]L. 72/2003, 47. gr.
                              2. gr. Orðskýringar.
         Í lögum þessum er merking eftirfarandi hugtaka sem hér segir:
    1. Alþjóðasamþykktin er alþjóðasamþykkt um menntun og þjálfun, skírteini og
           vaktstöður sjómanna (STCW) frá 1978 með síðari breytingum.
    2. Skip er hvert það skip sem skráð er samkvæmt lögum um skráningu skipa og
                              lög þessi taka til.
    3. Farþegaskip er hvert það skip, skrásett sem farþegaskip, sem getur flutt
   fleiri en 12 farþega til og frá landinu, milli hafna innan lands og utan.
   4. Flutningaskip er hvert það skip, skrásett sem flutningaskip, er siglir með
          varning til og frá landinu, milli hafna innan lands og utan.
      5. Áritun er viðurkenning skírteina erlendra ríkisborgara til starfa á
  íslenskum skipum samkvæmt lögum þessum og reglugerðum settum samkvæmt þeim.
                6. Skipstjóri er sá sem fer með æðsta vald á skipi.
    7. Yfirstýrimaður er skipstjórnarmaður sem gengur næst skipstjóra og tekur
                        við skipstjórn í forföllum hans.
    8. Yfirvélstjóri er æðsti vélstjóri um borð og ber ábyrgð á vélum sem knýja
              skipið, rekstri og viðhaldi vél- og rafbúnaðar þess.
   9. 1. vélstjóri er sá vélstjóri sem gengur næst yfirvélstjóra og ber ábyrgð á
vélum sem knýja skipið, rekstri og viðhaldi vél- og rafbúnaðar þess í forföllum
    yfirvélstjóra. 1. vélstjóri er sá sami og telst annar vélstjóri samkvæmt
      alþjóðasamþykktinni og skal uppfylla sömu kröfur og þar eru gerðar.
      10. Fjarskiptamaður er lögmætur handhafi skírteinis sem er gefið út eða
             viðurkennt af Siglingastofnun Íslands samkvæmt ákvæðum
                         alþjóðaradíóreglugerðarinnar.
     11. Skírteini er staðfesting á réttindum samkvæmt ákvæðum laga þessara og
     reglugerða settra samkvæmt þeim. Í skírteininu skal tilgreina á hvaða
  ábyrgðarsviði handhafi þess má vinna, á skipi hvaða gerðar og stærðar og með
                         hvaða vélarafli og vélbúnaði.
   12. Siglingatími er viðurkenndur starfstími um borð í skipi sem er í förum og
           krafist er vegna útgáfu skírteinis samkvæmt lögum þessum.
    13. Sjómannaskóli er menntastofnun sem er viðurkennd af menntamálaráðherra
  eða samgönguráðherra og uppfyllir skilyrði alþjóðasamþykktarinnar um nám og
                                    kennslu.
        14. Innanlandssigling er sigling innan íslenskrar fiskveiðilögsögu.
    15. Öryggismönnun er ákvörðun Siglingastofnunar Íslands um lágmarksfjölda í
                 áhöfn farþega- og flutningaskipa skv. 12. gr.
   16. Brúttótonn er mælieining fyrir heildarstærð skips eins og hún er ákvörðuð
     samkvæmt ákvæðum alþjóðasamþykktar um skipamælingar frá 23. júní 1969.
      17. Ábyrgðarsvið tekur til menntunar og þjálfunar, skiptingar starfa og
  ábyrgðar um borð í flutninga- eða farþegaskipi og skiptist í stjórnunarsvið,
                           rekstrarsvið og stoðsvið:
     a. Á stjórnunarsviði starfa þeir sem öðlast hafa skírteini samkvæmt lögum
     þessum og reglum alþjóðasamþykktarinnar sem skipstjóri, yfirvélstjóri,
                        yfirstýrimaður og 1. vélstjóri.
      b. Á rekstrarsviði starfa þeir sem öðlast hafa skírteini samkvæmt lögum
þessum og reglum alþjóðasamþykktarinnar sem stýrimenn og vélstjórar undir stjórn
                          yfirmanna á stjórnunarsviði.
   c. Á stoðsviði starfa þeir sem öðlast hafa skírteini samkvæmt lögum þessum og
 reglum alþjóðasamþykktarinnar og starfa hvorki á stjórnunar- né rekstrarsviði.
   18. Vélarafl er mesta samfellda heildarhámark ásafls allra aðalvéla skipsins
í kílóvöttum (kW) eins og það er skráð í skráningarskírteini skipsins eða öðrum
                               opinberum skjölum.
   19. Útgerðarmaður er sá sem mannar skipið, ræður ferðum þess, ber kostnaðinn
                       af þeim og nýtur arðsins af þeim.
                           3. gr. Menntun og þjálfun.
      Sjómannaskólar annast menntun og þjálfun áhafna íslenskra skipa. Um
 inntökuskilyrði sjómannaskóla, námskrá, nám, námstilhögun, námsmat og námsstig
   til öflunar tiltekinna skírteina samkvæmt lögum þessum fer eftir lögum um
      framhaldsskóla og reglugerðum settum samkvæmt þeim. Nám og kennsla í
       sjómannaskólum skal vera samkvæmt viðurkenndu gæðastjórnunarkerfi.
Starfsgreinaráð um sjávarútvegsgreinar og siglingar, sem starfar samkvæmt lögum
  um framhaldsskóla, gerir tillögu til menntamálaráðherra, að fenginni umsögn
             Siglingastofnunar Íslands, um námskrár sjómannaskóla.
       Um Slysavarnaskóla sjómanna gilda [7]lög nr. 33/1991 og staðfestir
                       samgönguráðherra námskrá skólans.
   Menntamálaráðuneytið hefur eftirlit með að námskrár sjómannaskóla uppfylli
kröfur alþjóðasamninga og Siglingastofnun Íslands hefur eftirlit með að nám við
                 sjómannaskóla uppfylli kröfur alþjóðasamninga.
                               4. gr. Skírteini.
       Sýslumenn úti á landi og tollstjórinn í Reykjavík gefa út íslensk
atvinnuskírteini samkvæmt lögum þessum og reglugerðum settum samkvæmt þeim. Áður
   en atvinnuskírteini er gefið út skal leita staðfestingar Siglingastofnunar
  Íslands um réttindi umsækjanda um atvinnuskírteini. Siglingastofnun Íslands
gefur út alþjóðleg skírteini og áritanir samkvæmt lögum þessum. Skírteini skulu
rituð á þar til gerð eyðublöð eftir fyrirmynd sem samgönguráðuneytið ákveður og
skulu þau vera bæði á íslensku og ensku. Útgáfa alþjóðlegra skírteina og áritana
              skal vera samkvæmt viðurkenndu gæðastjórnunarkerfi.
Íslenskur ríkisborgari sem fullnægir skilyrðum laga þessara og reglugerða settra
 samkvæmt þeim um menntun og þjálfun, aldur, siglingatíma, heilbrigði, sjón og
heyrn á rétt á því að fá útgefið viðeigandi skírteini sér til handa skv. 11. gr.
    laganna og starfa samkvæmt því um borð í skipum. Þennan rétt hafa einnig
    ríkisborgarar annarra ríkja Evrópska efnahagssvæðisins [og ríkisborgarar
 aðildarríkja stofnsamnings Fríverslunarsamtaka Evrópu],^1) sbr. 2. mgr. 6. gr.
                                    laganna.
   Umsækjandi skírteinis skal hafa að baki siglingatíma skv. 11. gr. laganna.
 Ráðherra getur með reglugerð vikið frá kröfum 11. gr. og gert vægari kröfur um
 siglingatíma. Umsækjanda er skylt að færa sönnur á siglingatíma sem hann telur
 sig hafa að baki. Unnt er að færa sönnur á þann siglingatíma með staðfestingu
 lögskráningarstjóra eða rétt útfylltri sjóferðabók. Umsækjandi skírteinis sem
 kveðst hafa að baki siglingatíma á skipi sem ekki er skráð á Íslandi skal færa
    sönnur á þann siglingatíma á fullnægjandi hátt að mati Siglingastofnunar
  Íslands. Ef vafi leikur á um réttmæti þeirrar sönnunar skal Siglingastofnun
                Íslands í því tilviki skera úr um siglingatíma.
  Umsækjandi um skírteini skipstjórnarmanns eða vélstjórnarmanns skal vera svo
heill heilsu að hann geti rækt störf sín af öryggi. Skal umsækjandi leggja fram
      vottorð læknis um að hann uppfylli skilyrði um sjón, heyrn og aðrar
heilbrigðiskröfur sem ráðherra mælir nánar fyrir um í reglugerð til samræmis við
 skuldbindingar íslenska ríkisins í þeim samningum sem um er getið í 3. mgr. 1.
                                  gr. laganna.
  Skipstjóri á íslensku skipi skal ávallt vera íslenskur ríkisborgari. Þó geta
    ríkisborgarar annarra ríkja á Evrópska efnahagssvæðinu [og aðildarríkja
stofnsamnings Fríverslunarsamtaka Evrópu]^1) starfað sem skipstjórar á íslenskum
   skipum hafi þeir staðist sérstakt próf um kunnáttu og færni í íslensku og
þekkingu á íslenskum lögum og reglum er varða þau störf sem þeir fá réttindi til
                                   að gegna.
Yfirmenn á stjórnunarsviði, þ.e. skipstjóri, yfirstýrimaður, yfirvélstjóri og 1.
   vélstjóri, skulu hafa þekkingu á íslenskum lögum og reglum sem varða störf
þeirra og tryggt skal að þeir geti tjáð sig á íslensku eða ensku um ábyrgðarsvið
                                     sitt.
   Frumrit skírteinis sem krafist er skal ávallt vera um borð í því skipi sem
                    skírteinishafi er skráður eða ráðinn á.
          Siglingastofnun Íslands heldur skrá yfir útgefin skírteini.
                             ^1)[8]L. 72/2003, 48. gr.
                   5. gr. Gildistími og endurnýjun skírteina.
   Skírteini sem gefin eru út samkvæmt lögum þessum skulu gilda í fimm ár frá
útgáfudegi. Endurnýjun skal veitt til fimm ára í senn. Við endurnýjun skírteina
 skal umsækjandi sem hefur skírteini og starfar á sjó eða ætlar að hverfa aftur
                  til starfa á sjó eftir nokkurn tíma í landi:
   1. fullnægja sömu heilbrigðiskröfum og áður þurfti til að öðlast skírteini og
    2. hafa að baki siglingatíma í stöðu sem skírteini veitir honum rétt til að
                minnsta kosti í eitt ár á síðustu fimm árum eða
   3. með því að hafa verið í starfi sem samsvarar viðkomandi skírteini og telst
að minnsta kosti sambærilegt við siglingatíma sem krafist er skv. 2. tölul. eða
                                  með því að:
                          a. standast viðurkennt próf eða
              b. ljúka á fullnægjandi hátt viðurkenndu námskeiði eða
    c. hafa siglingatíma sem yfirmaður í a.m.k. þrjá mánuði í næstu lægri stöðu
                sem hann á tilkall til samkvæmt skírteini sínu.
Endurmenntunarnámskeið samkvæmt þessari grein skulu samþykkt af Siglingastofnun
  Íslands og skal á þeim m.a. farið yfir nýlegar breytingar á alþjóðareglum um
              öryggi mannslífa á sjó og varnir gegn mengun sjávar.
                    6. gr. Viðurkenning erlendra skírteina.
Siglingastofnun Íslands viðurkennir erlend skírteini í samræmi við lög þessi og
 reglugerðir settar samkvæmt þeim. Skírteini gefin út af ríki sem er ekki aðili
að alþjóðasamþykktinni eða af ríki sem er aðili að alþjóðasamþykktinni en hefur
 ekki fullnægt kröfum hennar skulu ekki viðurkennd. Siglingastofnun Íslands er
  heimilt að veita í allt að þrjá mánuði lögmætum handhöfum erlendra skírteina
    leyfi til að gegna tilteknu starfi á tilteknu skipi, þar sem krafist er
skírteinis, ef lögð eru fram fullgild vottorð eða skírteini á meðan eða þar til
 Siglingastofnun Íslands hefur sannreynt viðkomandi gögn og viðurkennt erlenda
skírteinið, enda geti viðkomandi skilið fyrirmæli yfirmanna skipsins og stjórnað
                            verkum í þeirra umboði.
  Um umsóknir frá ríkisborgurum Evrópska efnahagssvæðisins um viðurkenningu á
  réttindum til starfa á skipum sem lög þessi taka til skal fara eftir ákvæðum
    tilskipunar ráðsins 92/51/EBE, sbr. [9]lög um viðurkenningu á menntun og
prófskírteinum, nr. 83/1993, með síðari breytingum. [Hið sama gildir um umsóknir
  frá ríkisborgurum aðildarríkja stofnsamnings Fríverslunarsamtaka Evrópu.]^1)
 Um umsóknir frá ríkisborgurum utan Evrópska efnahagssvæðisins [og aðildarríkja
 stofnsamnings Fríverslunarsamtaka Evrópu]^1) um viðurkenningu á réttindum til
 starfa á skipum sem lög þessi taka til skal fara eftir ákvæðum reglugerðar sem
ráðherra setur í samræmi við skyldur íslenska ríkisins samkvæmt EES-samningnum,
  sbr. tilskipun ráðsins nr. 94/58/EB, um lágmarksþjálfun sjómanna, með síðari
                                  breytingum.
     Siglingastofnun Íslands heldur skrá yfir viðurkennd erlend skírteini.
                            ^1)[10]L. 72/2003, 49. gr.
                               7. gr. Vaktstaða.
Skipstjóri skal tryggja að fyrirkomulag vakta sé á þann veg að ávallt sé staðin
   örugg vakt um borð, hvort sem skipið er á siglingu, í höfn, á legu eða við
akkeri. Undir yfirumsjón skipstjóra eru stýrimenn ábyrgir fyrir öruggri siglingu
  skipsins á sinni vakt og ber þeim sérstaklega að varast árekstur og strand.
   Yfirvélstjóri er ábyrgur fyrir öruggri vakt í vélarrúmi og skal tryggja að
   vélstjóri sé tiltækur til að gegna vakt í ómönnuðu vélarrúmi og standa þar
                             vaktir ef þörf krefur.
Þeir sem gegna starfi fjarskiptamanns eru á sinni vakt ábyrgir fyrir samfelldri
                          hlustun á viðeigandi tíðnum.
 Samgönguráðherra setur reglugerð^1) um vaktir og hvíldartíma þeirra sem standa
 vaktir. Vaktir skulu þannig skipulagðar að þeir sem standa vakt séu ávallt vel
  hvíldir svo að ekki dragi úr árvekni þeirra. Sérstaklega skal þessa gætt við
                      fyrstu vakt og í upphafi sjóferðar.
                               ^1)[11]Rg. 680/2004.
       [7. gr. A. Vinnu- og hvíldartími skipverja á íslenskum farþega- og
                                flutningaskipum.
          Miða skal við að mörk vinnu- eða hvíldartíma séu annaðhvort:
    1. hámarksvinnutími sem ekki má vera lengri en 14 klukkustundir á hverju 24
    klukkustunda tímabili og 72 klukkustundir á hverju 7 daga tímabili, eða
   2. lágmarkshvíldartími sem ekki má vera skemmri en 10 klukkustundir á hverju
     24 klukkustunda tímabili og 77 klukkustundir á hverju 7 daga tímabili.
    Hvíldartíma má ekki skipta á fleiri tímabil en tvö og skal annað vara að
lágmarki í 6 klukkustundir og ekki skulu líða meira en 14 klukkustundir á milli
                              tveggja hvíldartíma.
Heimilt er með reglugerð eða í kjarasamningum að víkja frá ákvæðum 1. mgr. vegna
hlutlægra eða tæknilegra ástæðna eða ástæðna er varða skipulag vinnunnar enda sé
   slíkt í samræmi við almennar meginreglur um verndun öryggis og heilbrigðis
                                   sjómanna.
    Skipstjóri á farþegaskipi og flutningaskipi getur ávallt krafist þess að
    skipverji vinni þann fjölda vinnustunda sem nauðsynlegur er fyrir öryggi
 skipsins, allra um borð, farms og annarra fjármuna sem á skipi eru eða til að
          koma til hjálpar öðrum skipum eða mönnum í sjávarháska.]^1)
                             ^1)[12]L. 31/2003, 3. gr.
       [7. gr. B. Vinnu- og hvíldartími skipverja á erlendum farþega- og
                                flutningaskipum.
 Ákvæði 7. gr. A tekur einnig til erlendra skipa sem fara um íslenskar hafnir.
  Siglingastofnun er heimilt að framkvæma skoðun um borð í erlendum skipum sem
   fara um íslenskar hafnir til að ganga úr skugga um fyrirkomulag vinnu- og
 hvíldartíma og skipulag vakta um borð. Um framkvæmd skoðana fer eftir ákvæðum
 laga og reglna um hafnarríkiseftirlit. Siglingastofnun skal, ef kvörtun berst
sem augljóslega er ekki tilefnislaus eða ef hún fær sannanir um að fyrirkomulag
vinnu- og hvíldartíma um borð er ekki í samræmi við lög þessi eða reglur settar
samkvæmt þeim, tilkynna skráningarríki skipsins um niðurstöðu skoðunar sem gerð
hefur verið. Siglingastofnun Íslands er óheimilt að veita skipstjóra eða eiganda
     skipsins sem um ræðir neinar upplýsingar um þann sem ber fram kvörtun.
     Ef skoðun leiðir í ljós að aðbúnaður um borð stofnar öryggi og heilsu
     áhafnarinnar sannanlega í hættu skal Siglingastofnun gera nauðsynlegar
  ráðstafanir til að tryggja að úrbætur eigi sér stað, t.d. með því að leggja
     farbann á skipið. Slíkt farbann skal tilkynnt skipstjóra, eiganda eða
    útgerðarmanni skipsins, fánaríki og skráningarríki skipsins. Eigandi eða
   útgerðarmaður skipsins getur kært farbann til farbannsnefndar sem starfar
       samkvæmt lögum um eftirlit með skipum og frestar kæra ekki áhrifum
                            farbannsákvörðunar.]^1)
                             ^1)[13]L. 31/2003, 3. gr.
                               8. gr. Undanþágur.
   Í undantekningartilfellum og þegar menn með tilskilin skírteini vantar til
 starfa getur Siglingastofnun Íslands, telji hún að öryggi mannslífa, eigna eða
  umhverfis verði ekki stefnt í hættu, veitt tilteknum manni undanþágu til að
gegna stöðu á tilteknu skipi í tiltekinn tíma hafi hann ekki tilskilin réttindi.
  Undanþágu í umrædda stöðu má þó ekki veita lengur en til sex mánaða, enda sé
   viðkomandi að mati Siglingastofnunar Íslands hæfur til að annast starfið á
                                 öruggan hátt.
 Undanþáguna má aðeins veita þeim sem hefur skírteini til að gegna næstu lægri
  stöðu. Ef ekki er krafist skírteinis í næstu stöðu fyrir neðan má veita þeim
   undanþágu sem að mati Siglingastofnunar Íslands hefur til þess þekkingu og
reynslu. Undanþágu má ekki veita til að gegna stöðu skipstjóra eða yfirvélstjóra
  á farþegaskipum og flutningaskipum nema í neyðartilvikum og þá aðeins í eins
                            skamman tíma og unnt er.
                            9. gr. Eldri skírteini.
  Sá sem er lögmætur handhafi skírteinis samkvæmt lögum sem falla úr gildi við
gildistöku þessara laga skal halda réttindum sínum óskertum, enda fullnægi hann
  öðrum kröfum laga þessara. Heimilt er að gefa út ný skírteini samkvæmt lögum
  þessum og reglugerðum settum samkvæmt þeim í stað eldri skírteina, enda séu
                  réttindi þeirra skírteinishafa í engu skert.
        Sá sem er lögmætur handhafi skírteinis til að vera skipstjóri í
 innanlandssiglingum á skipi sem er 30 rúmlestir eða minna skal öðlast rétt til
      að vera skipstjóri eða stýrimaður á skipi 65 brúttótonn eða minna í
                              innanlandssiglingum.
 Til að öðlast skírteini til starfa á farþegaskipum samkvæmt lögum þessum skal
  viðkomandi gangast undir sérstakt námskeið um farþegaflutninga með skipum og
 stjórnun mannfjölda á neyðarstundu sem sjómannaskóli skipuleggur í samráði við
                            Siglingastofnun Íslands.
      Nú hefur skipstjórnarmaður skírteini til skipstjórnarstarfa samkvæmt
  brúttórúmlesta- viðmiðun á skipi sem vegna breytinga á mælingum skipa mælist
stærra en eldra skírteini hans veitti réttindi til eða aðrar hliðstæðar ástæður
  eru fyrir hendi og er þá heimilt að veita honum skírteini til starfa á sama
   skipi eða skipi sem eins háttar um að uppfylltum öðrum skilyrðum laganna.
                  10. gr. Ábyrgð útgerðarmanns og skipstjóra.
   Útgerðarmaður og skipstjóri viðkomandi skips bera ábyrgð á því að ákvæðum
    þessara laga sé framfylgt við útgerð skips. Þeim ber að sjá til þess að
                             eftirfarandi sé gætt:
       1. að allir þeir sem ráðnir eru um borð í skip séu lögmætir handhafar
  skírteina fyrir þá stöðu sem þeir gegna og að frumrit skírteina skipverja sé
                               varðveitt um borð,
     2. að uppfærð og aðgengileg skrá sé haldin yfir alla skipverja og stöður
                                þeirra um borð,
   3. að öllum nýráðnum skipverjum sé áður en þeir hefja skyldustörf kunnugt um
  skyldur sínar, að þeir séu kunnugir starfsaðferðum um borð, tækjum, búnaði,
   verklagsreglum og neyðaráætlunum sem og sérstökum skilyrðum í tengslum við
              venjubundin skyldustörf og hlutverk á neyðarstundu,
      4. að skipverjar geti með góðu móti unnið saman á neyðarstundu og þegar
                           mengunarhætta steðjar að,
   5. að skipverjar geti tjáð sig sín á milli um grundvallaröryggismál og skilji
 upplýsingar um öryggisþætti, þar með talin tákn, merki og hljóðviðvörunarmerki
                                       og
     6. að tryggja að allir nýráðnir skipverjar fái nauðsynlegar upplýsingar á
                           tungumáli sem þeir skilja.

                             II. kafli. Skírteini.
                           11. gr. Skírteini áhafnar.
  Sá einn sem er lögmætur handhafi skírteinis hefur rétt til starfa um borð í
                       farþegaskipum og flutningaskipum.
 Eftirfarandi skírteini til skipstjórnar skulu gefin út að uppfylltum skilyrðum
     um menntun og þjálfun, aldur, siglingatíma, heilbrigði, sjón og heyrn:

                                                                 Siglinga-
Stjórnunarsvið            Takmarkanir                Aldur       tími
Yfirstýrimaður/           [lt]500 brúttótonn í
stýrimaður                strandsiglingum            20          A.
Skipstjóri                [lt]500 brúttótonn í
                          strandsiglingum            20          B.
Yfirstýrimaður            [lt]3.000 brúttótonn       20          C.
Skipstjóri                [lt]3.000 brúttótonn       20          C.
Yfirstýrimaður            engar                      20          B.
Skipstjóri                engar                      20          C.
Rekstrarsvið
Stýrimaður                engar                      18          D.
Stoðsvið
Aðstoðarmaður í brú       engar                      16          E.

                                 Siglingatími:

   A. 54 mánaða siglingatími sem háseti á skipi. Umsækjandi skal uppfylla kröfur
                    til að öðlast skírteini fjarskiptamanns.
                 B. 18 mánaða siglingatími sem stýrimaður á skipi.
   C. 54 mánaða siglingatími sem stýrimaður á skipum sem eru 500 brúttótonn eða
       stærri eða 36 mánuðir í sömu stöðu ef umsækjandi hefur gegnt stöðu
                yfirstýrimanns í 18 mánuði af þeim siglingatíma.
    D. 18 mánaða siglinga- og námstími, enda hafi umsækjandi fengið fræðslu um
   borð og sá tími verið skráður í þjálfunarbók, eða að öðrum kosti 54 mánaða
 siglingatími sem háseti á skipi. Umsækjandi skal uppfylla kröfur til að öðlast
                           skírteini fjarskiptamanns.
    E. Að lágmarki 9 mánaða siglinga- og námstími, þar á meðal siglingatími sem
má ekki vera skemmri en 4 mánuðir. Af siglingatíma skal aðstoðarmaður í brú hafa
   gengið vaktir í brú a.m.k. í 4 mánuði undir beinu eftirliti skipstjóra eða
    vakthafandi stýrimanns og skal þar leiðbeint í öllu sem varðar vaktir og
varðstöðu á siglingavakt. Áður en viðkomandi byrjar þjálfun sem aðstoðarmaður í
   brú skal hann leggja fram læknisvottorð um að hann hafi staðist kröfur sem
                          gerðar eru um sjón og heyrn.
Eftirfarandi skírteini til vélstjórnar skulu gefin út að uppfylltum skilyrðum um
      menntun og þjálfun, aldur, siglingatíma, heilbrigði, sjón og heyrn:

                                                               Siglinga-
Stjórnunarsvið              Takmarkanir          Aldur         tími
Vélstjóri                   [leq]375 kW          18            A.
Vélstjóri                   [lt]750 kW           18            B.
1. vélstjóri                [lt]3.000 kW         20            C.
Yfirvélstjóri               [lt]3.000 kW         20            D.
1. vélstjóri                engar                20            C.
Yfirvélstjóri               engar                20            D.
Rekstrarsvið
Vélstjóri                   engar                18            E.
Stoðsvið
Aðstoðarmaður í vél         engar                16            F.

                                 Siglingatími:

                 A. 9 mánaða siglingatími sem aðstoðarmaður í vél.
           B. 14 mánaða siglingatími sem vélstjóri á skipi [leq]375 kW.
    C. 18 mánaða siglingatími sem vélstjóri á skipum með aðalvél stærri en 750
                                      kW.
    D. 36 mánaða siglingatími sem vélstjóri á skipum með aðalvél stærri en 750
 kW, þar af 18 mánaða siglingatími eftir að hafa öðlast réttindi til að starfa
                               sem 1. vélstjóri.
    E. 9 mánaða siglinga- og námstími og hafa lokið viðurkenndri fagmenntun sem
  er ekki skemmri en 45 mánuðir, þar með talin fræðsla um borð sem skráð er í
                                 þjálfunarbók.
    F. Að lágmarki 9 mánaða siglinga- og námstími, þar á meðal siglingatími sem
má ekki vera skemmri en 4 mánuðir. Af siglingatíma skal aðstoðarmaður í vél hafa
 gengið vaktir í vél a.m.k. í 4 mánuði undir beinu eftirliti yfirvélstjóra eða
vakthafandi vélstjóra og skal þar leiðbeint í öllu sem varðar vaktir í vél. Áður
   en viðkomandi byrjar þjálfun sem aðstoðarmaður í vél skal hann leggja fram
   læknisvottorð um að hann hafi staðist þær kröfur sem gerðar eru um sjón og
                                     heyrn.
Siglingastofnun Íslands er heimilt að veita undanþágur frá framangreindum kröfum
  þegar um er að ræða farþegaskip sem sigla á tilteknu farsviði og á tilteknu
  tímabili, enda sé ekki farið í bága við skuldbindingar sem á íslenska ríkinu
                      hvíla samkvæmt alþjóðasamþykktinni.
                             12. gr. Öryggismönnun.
Manna skal sérhvert íslenskt farþegaskip og flutningaskip á öruggan hátt svo að
  unnt sé að sinna öllum þáttum sem tryggja öryggi áhafnar, farþega og skips.
Farþegaskip og flutningaskip skal manna þannig að unnt sé að fylgja öllum lögum
   og reglum um verndun umhverfis, einkum er varðar mengunarvarnir sjávar og
                                   lífríkis.
    Við ákvörðun um fjölda skipverja á farþegaskipum og flutningaskipum skal
 Siglingastofnun Íslands taka fullt tillit til alþjóðasamþykktarinnar og krafna
 hennar um siglingatíma, aldur, heilbrigði, menntun og þjálfun, hæfni og próf.
    Við mönnun farþegaskipa og flutningaskipa skal tekið sérstakt tillit til
   skipulags vakta um borð og nauðsynlegs hvíldartíma skipverja í samræmi við
                              alþjóðasamþykktina.
 Siglingastofnun Íslands ákveður mönnun farþegaskipa og flutningaskipa og gefur
 út öryggismönnunarskírteini fyrir þau þar sem kveðið er á um lágmarksfjölda í
        áhöfn, samsetningu áhafnar og skírteini fyrir einstakar stöður.

                            III. kafli. Ýmis ákvæði.
                      13. gr. Úrskurðarnefnd siglingamála.
     Ákvarðanir Siglingastofnunar Íslands samkvæmt lögum þessum má kæra til
                         úrskurðarnefndar siglingamála.
 Í úrskurðarnefnd siglingamála sitja þrír menn skipaðir af samgönguráðherra og
jafnmargir til vara. Formaður og varamaður skulu fullnægja almennum skilyrðum um
 hæfi héraðsdómara. Aðrir nefndarmenn og varamenn þeirra skulu hafa þekkingu á
        skipstjórn og vélstjórn. Skipunartími nefndarinnar er fjögur ár.
    Skrifleg kæra skal berast innan fjögurra vikna frá því að aðila máls var
  tilkynnt um ákvörðunina. Úrskurður nefndarinnar skal að jafnaði liggja fyrir
       innan þriggja vikna frá því að kæra berst og er hann endanlegur á
 stjórnsýslustigi. Um starfshætti Siglingastofnunar Íslands og nefndarinnar um
meðferð einstakra erinda og kærumála, svo sem um kærurétt, upplýsingaskyldur til
hagsmunaaðila, málskotsgjald og málsmeðferð að öðru leyti, skal kveðið nánar á í
                        reglugerð^1) sem ráðherra setur.
                               ^1)[14]Rg. 402/2003.
                                 14. gr. Gjöld.
 Greiða skal fyrir útgáfu skírteina, viðurkenningu erlendra skírteina, veitingu
undanþágna og útgáfu öryggismönnunarskírteina samkvæmt lögum þessum og skulu þau
 gjöld standa undir kostnaði Siglingastofnunar Íslands vegna afgreiðslu þeirra.
               Gjöld skulu ákveðin í gjaldskrá stofnunarinnar.^1)
                               ^1)[15]Rg. 587/2002.
                           15. gr. Refsiákvæði o.fl.
Brot gegn lögum þessum eða reglum sem settar eru samkvæmt þeim varða sektum eða
  fangelsi allt að tveimur árum. Beita skal ákvæðum almennra hegningarlaga um
                             tilraun og hlutdeild.
 Svipta skal skírteinishafa rétti til starfa þess sem skírteinið veitir ef hann
gerist sekur um vítavert brot gegn lögum þessum eða reglum settum samkvæmt þeim,
eða ef telja verður með hliðsjón af eðli brotsins eða annars framferðis hans sem
    skírteinishafa varhugavert að hann neyti réttinda samkvæmt skírteininu.
 Svipting starfsréttinda skal vera um ákveðinn tíma, eigi skemur en þrjá mánuði
               og ævilangt ef sakir eru miklar eða brot ítrekað.
  Leiði brot á lögum þessum eða reglum settum samkvæmt þeim til skipsstrands,
  áreksturs skipa eða annarra sjóslysa skal viðkomandi sæta refsingu og eftir
 atvikum réttindasviptingu til skipstjórnar eða vélstjórnar, skv. [16]238. gr.
               siglingalaga, nr. 34/1985, með síðari breytingum.
 16. gr. Siglingastofnun Íslands er heimilt að afturkalla skírteini ef lögmætur
   handhafi þess fullnægir ekki lengur skilyrðum laganna til að öðlast slíkt
                       skírteini eða vera skírteinishafi.
 Nú telur Siglingastofnun Íslands að skilyrði, sbr. 2. mgr. 15. gr., séu fyrir
   hendi til sviptingar starfsréttinda og er stofnuninni þá heimilt að svipta
   viðkomandi aðila starfsréttindum til bráðabirgða. Skal slík svipting vera
   tímabundin eða ákvörðuð til þess tíma þegar endanleg ákvörðun dómstóls um
sviptinguna liggur fyrir. Bráðabirgðasvipting samkvæmt ákvæði þessu skal dragast
                  frá endanlegum sviptingartíma samkvæmt dómi.
  Bera má ákvörðun Siglingastofnunar Íslands undir dómstóla samkvæmt reglum um
  meðferð opinberra mála og skal stofnunin leiðbeina viðkomandi um þann rétt.
                               17. gr. Reglugerð.
   Samgönguráðherra skal setja í reglugerð^1) nánari ákvæði um framkvæmd laga
þessara, þar á meðal um menntun og þjálfun áhafna íslenskra skipa samkvæmt lögum
  þessum, bæði um borð í skipi og í landi, öryggisfræðslu, próf, skírteini og
  skilyrði þeirra, heilbrigðiskröfur, viðurkenningu erlendra skírteina, ábyrgð
útgerðarmanna, vaktstöður og mönnun skipa. Ákvæði reglugerðarinnar skulu vera í
 samræmi við skuldbindingar íslenska ríkisins samkvæmt þeim samningum sem um er
                        getið í 3. mgr. 1. gr. laganna.
    Samgönguráðherra skal, í samráði við menntamálaráðherra, setja reglur um
            eftirlit með menntun og þjálfun áhafna íslenskra skipa.
     ^1)[17]Rg. 599/2001, [18]rg. 416/2003, sbr. [19]680/2004 og [20]430/2005.
                            18. gr. Gildistaka o.fl.
                      Lög þessi öðlast gildi 1. júlí 2001.
 Ákvæði til bráðabirgða. Allir þeir sem starfa á farþegaskipum skulu eigi síðar
   en 1. júní 2002 sækja námskeið um farþegaflutninga með skipum og stjórnun
     mannfjölda á neyðarstundu sem sjómannaskóli skipuleggur í samráði við
                            Siglingastofnun Íslands.
 Undanþágusjóður, sem starfar skv. 3. mgr. [21]21. gr. laga um atvinnuréttindi
skipstjórnarmanna á íslenskum skipum, nr. 112/1984, með síðari breytingum, og 3.
   mgr. 8. gr. laga um atvinnuréttindi vélfræðinga, vélstjóra og vélavarða á
   íslenskum skipum, nr. 113/1984, með síðari breytingum, skal lagður niður.
Andvirði sjóðsins skal notað til að standa straum af kostnaði við langtímaáætlun
                      í öryggismálum sjófarenda árið 2001.
Á fiskiskipi með 75 kW vél til og með 375 kW vél skal vera vélgæslumaður, sem má
  vera hinn sami og skipstjóri á skipum að 30 brúttótonnum, enda sé hann eini
    réttindamaðurinn í áhöfn og útivera skipsins skemmri en 24 klst., nema á
tímabilinu frá 1. apríl til 30. september þegar útivera má vera allt að 36 klst.
Að uppfylltum ákveðnum skilyrðum, sem Siglingastofnun Íslands setur, er ekki er
 skylt að vélgæslumaður sé í áhöfn skips undir 20 brúttótonnum ef gerður hefur
 verið þjónustusamningur við þjónustuaðila um viðhald vélbúnaðar skipsins og sá
samningur er staðfestur af Siglingastofnun Íslands. Sá sem lokið hefur námskeiði
      í vélgæslu sem haldið er á vegum vélskóla samkvæmt reglugerð^1) sem
 menntamálaráðuneytið setur hefur rétt til að vera vélgæslumaður á skipi að 30
                     brúttótonnum með 375 kW vél og minni.
                               ^1)[22]Rg. 246/2003.

References

   Visible links
   1. http://www.althingi.is/dba-bin/lawformpr.pl?lnr=2001076
   2. http://www.althingi.is/dba-bin/ferill.pl?ltg=126&mnr=348
   3. http://www.althingi.is/altext/126/s/0496.html
   4. file:///altext/stjt/2003.031.html
   5. file:///altext/stjt/2003.072.html
   6. file:///altext/stjt/2003.072.html
   7. file://1991033.html
   8. file:///altext/stjt/2003.072.html
   9. file://1993083.html
  10. file:///altext/stjt/2003.072.html
  11. http://www.reglugerd.is/interpro/dkm/WebGuard.nsf/key2/680-2004
  12. file:///altext/stjt/2003.031.html
  13. file:///altext/stjt/2003.031.html
  14. http://www.reglugerd.is/interpro/dkm/WebGuard.nsf/key2/402-2003
  15. http://www.reglugerd.is/interpro/dkm/WebGuard.nsf/key2/587-2002
  16. file://1985034.html#g238
  17. http://www.reglugerd.is/interpro/dkm/WebGuard.nsf/key2/599-2001
  18. http://www.reglugerd.is/interpro/dkm/WebGuard.nsf/key2/416-2003
  19. http://www.reglugerd.is/interpro/dkm/WebGuard.nsf/key2/680-2004
  20. http://www.reglugerd.is/interpro/dkm/WebGuard.nsf/key2/430-2005
  21. file://1984112.html#g21
  22. http://www.reglugerd.is/interpro/dkm/WebGuard.nsf/key2/246-2003
