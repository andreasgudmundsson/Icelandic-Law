
   --------------------------------------------------------------------------

                                      Lög um reikningaskrifstofu sjávarútvegsins

                            1943 nr. 90 16. desember

   --------------------------------------------------------------------------

                                     1. gr.
          Stofna skal og starfrækja reikningaskrifstofu sjávarútvegsins undir
   yfirstjórn Fiskifélags Íslands. Skal það fela ákveðnum manni stjórn hennar
                                      og leggja honum til aðstoð og starfsfé.

                                     2. gr.
                 Ríkissjóður skal endurgreiða Fiskifélagi Íslands kostnað við
     reikningaskrifstofuna, þar á meðal til útgáfu skýrslu um útgerðarkostnað
        og til eyðublaða til innfærslu reikninga um útgerðir, sem skrifstofan
                                lætur gera, þó eigi yfir kr. 10.000,00 á ári.

                                     3. gr.
                             Hlutverk reikningaskrifstofu sjávarútvegsins er:

   1.
           Að safna saman reikningum um útgerð víðs vegar á landinu, bæði frá
           þeim, sem bókhaldsskyldir eru, og öðrum, sem halda slíka
           reikninga, með það fyrir augum að fá sem réttasta mynd af rekstri
           útgerðarfyrirtækja yfirleitt og jafnframt af rekstri hinna ýmsu
           greina útgerðarinnar.
   2.
           Að stuðla að því, að þeir, sem útgerð reka, en ekki eru
           bókhaldsskyldir, haldi sem gleggsta reikninga um útgerðina og
           aðstoða þá við uppgjör þeirra.
   3.
           Að vinna hagfræðilegar upplýsingar úr þeim reikningum, sem
           skrifstofunni berast, um allar greinar útgerðarinnar, eftir því
           sem unnt er. Birtir skrifstofan skýrslur um niðurstöður sínar
           árlega.
   4.
           Að útbúa og gefa út hentug eyðublöð fyrir útgerðarreikninga með
           skýringum um færslu þeirra.
   5.
           Að vera ríkisstjórninni til aðstoðar með hagfræðilega útreikninga
           og skýringar varðandi sjávarútveginn, ef hún óskar þess.

                                     4. gr.
                   Forstöðumanni reikningaskrifstofu sjávarútvegsins og öðrum
    starfsmönnum hennar er bannað, að viðlagðri ábyrgð eftir ákvæðum almennra
      hegningarlaga um embættis- og sýslunarmenn, að skýra óviðkomandi mönnum
     frá því, er þeir komast að í starfi sínu um efnahag eða tekjur einstakra
                                                        manna eða fyrirtækja.

References

   Visible links
   1. http://www.althingi.is/dba-bin/lawformpr.pl?lnr=1943090
