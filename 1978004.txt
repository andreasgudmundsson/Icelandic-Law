
   --------------------------------------------------------------------------

            Lög um aðild Íslands að alþjóðasamningi um ræðissamband

                             1978 nr. 4 24. febrúar

   --------------------------------------------------------------------------

                 Ferill málsins á Alþingi.   Frumvarp til laga.

                           Tóku gildi 6. apríl 1978.
    1. gr. Ríkisstjórninni er heimilt að gerast aðili fyrir Íslands hönd að
  alþjóðasamningi um ræðissamband sem gerður var í Vínarborg 24. apríl 1963 og
prentaður er sem fylgiskjal með lögum þessum, svo og að viðbótarbókunum varðandi
               ríkisborgararétt og skyldubundna lausn deilumála.
               Ákvæði samningsins skulu hafa lagagildi á Íslandi.
      2. gr. Ráðherra getur sett nánari reglur um framkvæmd laga þessara.
                    3. gr. Lög þessi öðlast þegar gildi. ...

                                 Fylgiskjal I.
                       Vínarsamningurinn um ræðissamband.
   Ríki þau sem eru aðilar að samningi þessum minna á að ræðissamband hefur frá
    fornu fari tíðkast milli þjóða, hafa í huga markmið og grundvallarreglur
sáttmála Sameinuðu þjóðanna varðandi jafnræði fullvalda ríkja, varðveislu friðar
   og öryggis í milliríkjasamskiptum og eflingu vinsamlegra samskipta þjóða í
milli, hafa hliðsjón af því að ráðstefna Sameinuðu þjóðanna um stjórnarsamskipti
og friðhelgi samþykkti Vínarsamninginn um stjórnmálasamband sem lagður var fram
  til undirritunar 18. apríl 1961, álíta að alþjóðasamningur um ræðissamband,
  forréttindi og friðhelgi muni einnig stuðla að eflingu vinsamlegra samskipta
   þjóða í milli hvert sem stjórnskipulag eða þjóðfélagskerfi þeirra er, eru
 þeirrar skoðunar að markmið slíkra forréttinda og friðhelgi sé ekki að ívilna
einstaklingum heldur að tryggja árangursríka framkvæmd á störfum ræðisstofnana á
 vegum ríkja sinna, staðfesta að venjureglur þjóðaréttarins gilda áfram um þau
 atriði er ákvæði samnings þessa taka ekki ótvírætt til, gera samkomulag um það
                              sem fer hér á eftir:
                             1. gr. Skilgreiningar.
       1. Í samningi þessum skulu neðangreind heiti hafa þessa merkingu:
        a. ræðisstofnun er sérhver aðalræðisskrifstofa, ræðisskrifstofa,
                 vararæðisskrifstofa eða umboðsræðisskrifstofa;
    b. ræðisumdæmi er það landsvæði þar sem ræðisstofnun er ætlað að inna af
                               hendi ræðisstörf;
     c. forstöðumaður ræðisstofnunar er maður sem hefur verið falið að gegna
                                 slíkri stöðu;
   d. ræðiserindreki er hver sá sem falið hefur verið sem slíkum að framkvæma
         ræðisstörf, og er þar með talinn forstöðumaður ræðisstofnunar;
    e. ræðisstarfsmaður er hver sá sem er ráðinn til að vinna skrifstofu- eða
                          tæknistörf hjá ræðisstofnun;
   f. þjónustustarfsmaður er hver sá sem er ráðinn til að vinna heimilisstörf
                               hjá ræðisstofnun;
      g. starfsmenn ræðisstofnunar eru ræðiserindrekar, ræðisstarfsmenn og
                              þjónustustarfsmenn;
       h. ræðisstarfslið er ræðiserindrekar, að undanskildum forstöðumanni
             ræðisstofnunar, ræðisstarfsmenn og þjónustustarfsmenn;
    i. einkaþjónustustarfsmaður er sá sem er ráðinn eingöngu í einkaþjónustu
                          starfsmanns ræðisstofnunar;
   j. ræðisstofnunarsvæði er þær byggingar eða hlutar bygginga og tilheyrandi
   lóð sem nýtt er eingöngu í þágu ræðisstofnunar hver svo sem eigandinn er;
    k. ræðisskjalasafn er öll blöð, skjöl, bréf, bækur, kvikmyndir, segulbönd
og skrár ræðisstofnunar ásamt dulmáls- og merkjamálsgögnum, spjaldskrám og hvers
         kyns húsmunum sem ætlaðir eru til að hlífa þeim og varðveita.
     2. Ræðiserindrekar skiptast í tvo flokka, þ.e. sendiræðiserindreka og
 kjörræðiserindreka. Ákvæði 2. kafla samnings þessa taka til ræðisstofnana sem
 sendiræðiserindrekar veita forstöðu en ákvæði 3. kafla til ræðisstofnana undir
                           stjórn kjörræðiserindreka.
3. Um hina sérstöku stöðu þeirra starfsmanna ræðisstofnana sem eru ríkisborgarar
  viðtökuríkisins eða hafa þar fasta búsetu gilda ákvæði 71. greinar samnings
                                     þessa.

                        I. kafli. Ræðissamband almennt.
                  I. þáttur. Upptaka og meðferð ræðissambands.
                         2. gr. Upptaka ræðissambands.
    1. Upptaka ræðissambands milli ríkja fer fram með gagnkvæmu samkomulagi.
  2. Samþykki sem veitt er til upptöku stjórnmálasambands milli tveggja ríkja
  felur jafnframt í sér samþykki til upptöku ræðissambands nema annað sé tekið
                                     fram.
    3. Slit stjórnmálasambands skal ekki sjálfkrafa hafa í för með sér slit
                                 ræðissambands.
                         3. gr. Framkvæmd ræðisstarfa.
  Ræðisstofnanir inna af hendi ræðisstörf. Sendiráð annast einnig slík störf í
                       samræmi við ákvæði samnings þessa.
                          4. gr. Opnun ræðisstofnunar.
  1. Ræðisstofnun má eigi koma á fót í landi viðtökuríkisins nema með samþykki
                                     þess.
  2. Sendiríkið skal ákveða aðsetur ræðisstofnunar, stig hennar og umdæmi, en
                      samþykki viðtökuríkisins er áskilið.
 3. Breytingar á aðsetri ræðisstofnunar, stigi hennar eða umdæmi má sendiríkið
                  eigi gera nema með samþykki viðtökuríkisins.
 4. Samþykki viðtökuríkisins þarf einnig til að koma ef aðalræðisskrifstofa eða
 ræðisskrifstofa vill opna vararæðisskrifstofu eða umboðræðisskrifstofu annars
                   staðar en þar sem hún sjálf hefur aðsetur.
 5. Ótvírætt fyrirframsamþykki viðtökuríkisins er líka nauðsynlegt til þess að
   opna skrifstofu sem telst hluti ræðisstofnunar, en er ekki á aðsetursstað
                                    hennar.
                               5. gr. Ræðisstörf.
                          Ræðisstörf eru fólgin í því:
    a. að gæta hagsmuna sendiríkisins og ríkisborgara þess, jafnt einstaklinga
 sem lögaðila, í viðtökuríkinu, innan þeirra takmarka sem þjóðarétturinn setur;
     b. að stuðla að aukningu viðskiptalegra, efnahagslegra, menningarlegra og
vísindalegra samskipta sendiríkisins og viðtökuríkisins og efla með öðrum hætti
        vinsamleg samskipti þeirra í samræmi við ákvæði samnings þessa;
   c. að afla með öllum löglegum ráðum upplýsinga um ástand og þróun viðskipta-,
     efnahags-, menningar- og vísindamála í viðtökuríkinu, gefa ríkisstjórn
sendiríkisins skýrslur um þessi efni og skýra einstaklingum, sem þess óska, frá
                                     þeim;
          d. að gefa út vegabréf og ferðaskilríki til handa ríkisborgurum
sendiríkisins, og staðfestingaráritanir eða nauðsynleg skilríki til handa þeim,
                     sem ætla að ferðast til sendiríkisins;
    e. að veita ríkisborgurum sendiríkisins, jafnt einstaklingum sem lögaðilum,
                            aðstoð og fyrirgreiðslu;
   f. að koma fram sem notarius publicus og skráningarstjóri eða gegna svipuðum
störfum, og annast viss stjórnsýslustörf, enda sé þetta í engu andstætt lögum og
                            reglum viðtökuríkisins;
      g. að gæta hagsmuna ríkisborgara sendiríkisins, einstaklinga jafnt sem
lögaðila, vegna arfstæmingar í viðtökuríkinu, og þá í samræmi við lög og reglur
                                viðtökuríkisins;
   h. að vernda, innan þeirra takmarka, sem lög og reglur viðtökuríkisins setja,
hagsmuni þeirra, sem eigi hafa náð lögaldri, og annarra manna, sem skortir fullt
  gerhæfi og eru ríkisborgarar sendiríkisins, einkum þegar þörf er á einhvers
          konar lögráðamennsku eða fjárhaldsmennsku fyrir slíka menn;
    i. að koma fram eða útvega viðeigandi fulltrúa til að koma fram fyrir hönd
       ríkisborgara sendiríkisins fyrir dómstólum eða öðrum stjórnvöldum
    viðtökuríkisins í samræmi við venjur og reglur viðtökuríkisins, enda sé
    tilgangurinn sá að gera bráðabirgðaráðstafanir samkvæmt lögum og reglum
viðtökuríkisins í því skyni að vernda réttindi og hagsmuni þessara ríkisborgara,
 þegar þeir geta ekki í tæka tíð gætt réttinda sinna og hagsmuna vegna fjarveru
                             eða af öðrum ástæðum;
         j. að koma réttarskjölum og utanréttarskjölum til skila eða koma
réttartilmælum eða beiðnum um öflun sönnunargagna handa dómstólum sendiríkisins
  á framfæri og þá í samræmi við gildandi alþjóðasamninga eða á annan hátt, er
 samrýmist lögum og reglum viðtökuríkisins, séu alþjóðasamningar um þetta ekki
                                      til;
        k. að hafa með höndum þá umsjón og eftirlit með skipum af þjóðerni
sendiríkisins, loftförum skrásettum þar og áhöfnum þeirra, sem mælt er fyrir um
                        í lögum og reglum sendiríkisins;
   l. að aðstoða skip þau og loftför, sem nefnd eru í k-lið greinar þessarar, og
    áhafnir þeirra, taka við skýrslum varðandi ferð skips, rannsaka og árita
skipsskjöl, framkvæma rannsóknir á atburðum, sem gerðust í sjóferð, enda brjóti
slík rannsókn ekki í bága við valdbeitingu stjórnvalda viðtökuríkisins, og leiða
  til lykta hvers kyns deilur milli skipstjóra, annarra yfirmanna og óbreyttra
   skipverja, að svo miklu leyti sem það er heimilt samkvæmt lögum og reglum
                                 sendiríkisins;
         m. að inna af hendi hvers konar önnur störf, er sendiríkið felur
 ræðisskrifstofu og eru ekki óheimil samkvæmt lögum og reglum viðtökuríkisins,
 eða viðtökuríkið mótmælir ekki, eða fjallað er um í gildandi alþjóðasamningum
                    milli sendiríkisins og viðtökuríkisins.
               6. gr. Framkvæmd ræðisstarfa utan ræðisumdæmisins.
 Þegar sérstaklega stendur á getur ræðiserindreki með samþykki viðtökuríkisins
                  framkvæmt störf sín utan ræðisumdæmis síns.
                  7. gr. Framkvæmd ræðisstarfa í þriðja ríki.
 Sendiráðið má fela ræðisstofnun sem komið hefur verið á fót í ákveðnu ríki að
fara með framkvæmd ræðisstarfa í öðru ríki enda hafi hlutaðeigandi ríkjum verið
         tilkynnt það fyrir fram og hvorugt hreyft ótvíræðum mótmælum.
             8. gr. Framkvæmd ræðisstarfa fyrir hönd þriðja ríkis.
  Að undanfarinni viðhlítandi tilkynningu til viðtökuríkisins má ræðisstofnun
  sendiríkisins annast ræðisstörf í viðtökuríkinu fyrir hönd þriðja ríkis nema
                   viðtökuríkið beri fram mótbárur gegn því.
                    9. gr. Stig forstöðumanna ræðisstofnana.
             1. Forstöðumenn ræðisstofnana hafa fjögur stig, þ.e.:
                                 a. aðalræðismenn,
                                   b. ræðismenn,
                                 c. vararæðismenn,
                                d. umboðsræðismenn.
  2. Fyrsta málsgrein greinar þessarar takmarkar á engan hátt rétt neins aðila
þessa samnings til að ákveða starfsheiti annarra ræðiserindreka en forstöðumanna
                                 ræðisstofnana.
          10. gr. Skipun og starfsheimild forstöðumanna ræðisstofnana.
  1. Sendiríkið skipar forstöðumenn ræðisstofnana en viðtökuríkið veitir þeim
                                 starfsheimild.
 2. Með þeim takmörkunum sem felast í ákvæðum samnings þessa fer um formsatriði
 varðandi skipun og starfsheimild forstöðumanns ræðisstofnunar samkvæmt lögum,
     reglum og venjum sendiríkisins og viðtökuríkisins eftir því sem við á.
         11. gr. Skipunarbréf til ræðisstarfa eða tilkynning um skipun.
    1. Sendiríkið skal láta forstöðumanni ræðisstofnunar í té skjal, í formi
 skipunarbréfs eða svipaðs skjals, og skal það sérstaklega útbúið fyrir hverja
 skipun. Þar skal tilgreina stöðu hans og að jafnaði skal taka fram fullt nafn
   hans, flokk og stig, hvert ræðisumdæmið er og aðsetur ræðisstofnunarinnar.
2. Sendiríkið skal koma skipunarbréfinu eða áþekku skjali stjórnarboðleið eða á
      annan viðeigandi hátt til stjórnar þess lands þar sem forstöðumaður
                    ræðisstofnunar á að framkvæma störf sín.
    3. Í stað skipunarbréfs eða áþekks skjals getur sendiríkið með samþykki
  viðtökuríkisins sent hinu síðarnefnda tilkynningu þar sem greint er frá þeim
           atriðum sem áskilin eru samkvæmt 1. mgr. greinar þessarar.
                             12. gr. Viðurkenning.
1. Forstöðumanni ræðisstofnunar er veitt heimild til að framkvæma störf sín með
  viðurkenningu af hálfu viðtökuríkisins og kallast viðurkenningin exequatur í
                            hvaða formi sem hún er.
2. Ríki sem neitar að veita viðurkenningu er ekki skylt að skýra sendiríkinu frá
                         ástæðum til slíkrar neitunar.
  3. Forstöðumaður ræðisstofnunar skal ekki hefja störf sín fyrr en hann hefur
         fengið viðurkenningu, nema samkvæmt reglum 13. gr. og 15. gr.
         13. gr. Bráðabirgðastarfsheimild forstöðumanna ræðisstofnana.
      Meðan viðurkenningar er beðið má veita forstöðumanni ræðisstofnunar
bráðabirgðaheimild til að rækja störf sín. Í slíku tilviki skulu ákvæði samnings
                                  þessa gilda.
               14. gr. Tilkynning til stjórnvalda í ræðisumdæmi.
Þegar forstöðumanni ræðisstofnunar hefur verið veitt heimild til að rækja störf
sín, jafnvel til bráðabirgða, skal viðtökuríkið þegar í stað veita hlutaðeigandi
 stjórnvöldum ræðisumdæmisins vitneskju um það. Jafnframt skal það sjá til þess
að gerðar séu nauðsynlegar ráðstafanir til að forstöðumaður ræðisstofnunar geti
  gegnt starfi sínu og notið þess hagræðis er felst í ákvæðum þessa samnings.
     15. gr. Framkvæmd starfa forstöðumanns ræðisstofnunar um stundarsakir.
  1. Ef forstöðumaður ræðisstofnunar getur ekki gegnt störfum sínum eða staða
  forstöðumanns ræðisstofnunar er laus má settur forstöðumaður ræðisstofnunar
         starfa um stundarsakir sem forstöðumaður ræðisstofnunarinnar.
 2. Sendiráð sendiríkisins skal tilkynna utanríkisráðuneyti viðtökuríkisins eða
þeim stjórnvöldum sem það vísar á fullt nafn setts forstöðumanns ræðisstofnunar.
      Ef sendiríkið hefur ekki sendiráð í viðtökuríkinu skal forstöðumaður
 ræðisstofnunarinnar sjá um tilkynninguna. Geti hann það ekki skulu þar til bær
stjórnvöld sendiríkisins annast það. Tilkynningu þessari skal að jafnaði koma á
      framfæri fyrir fram. Sé settur forstöðumaður ræðisskrifstofu hvorki
      sendierindreki né ræðiserindreki sendiríkisins í viðtökuríkinu getur
            viðtökuríkið gert starfsheimild hans háða samþykki sínu.
   3. Þar til bær stjórnvöld viðtökuríkisins skulu veita settum forstöðumanni
 ræðisstofnunar aðstoð og vernd. Á meðan hann veitir ræðisstofnuninni forstöðu
      skulu ákvæði samnings þessa taka til hans á sama grundvelli sem til
forstöðumanns hlutaðeigandi ræðisstofnunar. Viðtökuríkið skal samt sem áður ekki
  vera skylt að veita settum forstöðumanni ræðisstofnunar neina slíka aðstöðu,
   forréttindi né friðhelgi ef forstöðumaður ræðisstofnunarinnar nýtur þeirra
aðeins að fullnægðum skilyrðum sem settur forstöðumaður ræðisstofnunar fullnægir
                                     ekki.
 4. Þegar svo stendur á sem greint er í 1. mgr. greinar þessarar og sendiríkið
   tilnefnir stjórnarsendimann úr sendiráði sendiríkisins í viðtökuríkinu sem
settan forstöðumann ræðisstofnunar skal hann eftir sem áður njóta forréttinda og
  friðhelgi stjórnarsendimanna ef viðtökuríkið hreyfir ekki andmælum gegn því.
          16. gr. Innbyrðis virðingarröð forstöðumanna ræðisstofnana.
  1. Virðingarröð forstöðumanna ræðisstofnana með sama stigi skal miða við það
                       hvaða dag viðurkenning var veitt.
 2. Ef forstöðumanni ræðisstofnunar er veitt heimild til að rækja störf sín um
stundarsakir áður en hann fær viðurkenningu skal sæti hans í virðingarröð miðað
 við það hvaða dag bráðabirgðastarfsheimild var veitt. Virðingarröð þessi skal
                haldast eftir að viðurkenning hefur verið veitt.
3. Ef tveir eða fleiri forstöðumenn ræðisstofnana hafa fengið viðurkenningu eða
 bráðabirgðastarfsheimild sama dag skal sæti þeirra í virðingarröðinni ákvarðað
með hliðsjón af því hvaða daga viðtökuríkinu voru látin í té skipunarbréf þeirra
     eða svipuð skjöl eða tilkynningar þær sem 3. mgr. 11. gr. fjallar um.
4. Settir forstöðumenn ræðisstofnana skulu taka sæti í virðingarröðinni á eftir
öllum forstöðumönnum ræðisstofnana. Fer innbyrðis virðingarröð þeirra eftir því
  hvaða dag þeir hófu störf sín sem settir forstöðumenn ræðisstofnana og er þá
         miðað við tilkynningar þar að lútandi samkvæmt 2. mgr. 15. gr.
  5. Kjörræðiserindrekar sem eru forstöðumenn ræðisstofnana skulu innan hvers
  stigs taka sæti í virðingarröð á eftir forstöðumönnum sendiræðisstofnana, í
      þeirri röð og samkvæmt þeim reglum sem kveðið er á um í ofangreindum
                                  málsgreinum.
   6. Forstöðumenn ræðisstofnana skulu taka sæti framar í virðingarröðinni en
                    ræðiserindrekar sem hafa ekki þá stöðu.
        17. gr. Framkvæmd stjórnarerindreksturs af hálfu ræðiserindreka.
  1. Í ríki þar sem sendiríkið hefur ekki sendiráð og sendiráð þriðja ríkis er
  ekki fulltrúi þess má með samþykki viðtökuríkisins heimila ræðiserindreka að
hafa með höndum stjórnarerindrekstur án þess að það hafi áhrif á stöðu hans sem
ræðiserindreka. Framkvæmd slíks erindreksturs af hálfu ræðiserindreka skal ekki
    veita honum neinn rétt til þess að krefjast forréttinda og friðhelgi sem
                             sendierindrekar hafa.
2. Ræðiserindreki má vera fulltrúi sendiríkisins hjá hvaða alþjóðastofnun sem er
   eftir að viðtökuríkinu hefur verið tilkynnt það. Á meðan hann gegnir slíku
 hlutverki skal hann hafa rétt á að njóta allra þeirra forréttinda og friðhelgi
 sem slíkum fulltrúum eru veitt samkvæmt þjóðréttarvenjum og alþjóðasamningum.
 Við framkvæmd ræðisstarfa skal hann þó ekki eiga rétt á frekari undanþágu frá
           lögsögu en ræðiserindreki hefur samkvæmt samningi þessum.
          18. gr. Tvö eða fleiri ríki skipa sama mann ræðiserindreka.
     Tvö eða fleiri ríki mega með samþykki viðtökuríkisins skipa sama mann
                           ræðiserindreka í því ríki.
                        19. gr. Skipun ræðisstarfsliðs.
 1. Með þeim takmörkunum sem felast í ákvæðum 20. gr., 22. gr. og 23. gr. hefur
          sendiríkið frjálsar hendur varðandi skipun ræðisstarfsliðs.
   2. Sendiríkið skal tilkynna viðtökuríkinu fullt nafn, flokk og stig allra
ræðiserindreka nema forstöðumanns ræðisstofnunar það snemma að viðtökuríkið hafi
nægan tíma til þess að neyta réttar síns samkvæmt 3. mgr. 23. gr. ef það kýs að
                                   gera það.
     3. Sendiríkið má fara þess á leit við viðtökuríkið að það veiti öðrum
ræðiserindreka en forstöðumanni ræðisstofnunar viðurkenningu ef slíkt er áskilið
                        í lögum og reglum sendiríkisins.
4. Viðtökuríkið getur veitt öðrum ræðiserindreka en forstöðumanni ræðisstofnunar
           viðurkenningu, ef slíkt er áskilið í lögum og reglum þess.
                       20. gr. Stærð ræðisstarfsliðsins.
   Þegar ekki er gerður ótvíræður samningur um stærð ræðisstarfsliðsins getur
viðtökuríkið krafist þess að stærð starfsliðsins séu sett takmörk sem það telur
hæfileg og eðlileg með hliðsjón af aðstæðum og ástandi í ræðisumdæminu og þörfum
                         hlutaðeigandi ræðisstofnunar.
        21. gr. Innbyrðis virðingarröð ræðiserindreka við ræðisstofnun.
Sendiráð sendiríkisins  eða forstöðumaður ræðisstofnunar ef það ríki hefur ekki
sendiráð í viðtökuríkinu  skal tilkynna utanríkisráðuneyti viðtökuríkisins eða
þeim stjórnvöldum er það ráðuneyti vísar á innbyrðis virðingarröð ræðiserindreka
              við ræðisstofnunina, svo og allar breytingar þar á.
                       22. gr. Ríkisfang ræðiserindreka.
1. Það skal vera meginregla að ræðiserindrekar séu ríkisborgarar sendiríkisins.
 2. Ræðiserindreka má ekki skipa úr hópi ríkisborgara viðtökuríkisins nema með
  ótvíræðu samþykki þess ríkis og má afturkalla slíkt samþykki hvenær sem er.
3. Viðtökuríkið getur áskilið sér sama rétt að því er varðar ríkisborgara þriðja
           ríkis sem eru ekki jafnframt ríkisborgarar sendiríkisins.
                        23. gr. Menn lýstir óæskilegir.
  1. Viðtökuríki getur hvenær sem er tilkynnt sendiríkinu að ræðiserindreki sé
óæskilegur (persona non grata) eða að einhver annar úr ræðisstarfsliðinu sé ekki
 viðtökuhæfur. Í slíku tilviki skal sendiríkið, eftir því sem við á, annaðhvort
 kalla hlutaðeigandi mann heim eða binda enda á störf hans við ræðisstofnunina.
  2. Ef sendiríkið neitar að framkvæma skyldur sínar samkvæmt 1. mgr. greinar
    þessarar eða lætur það undir höfuð leggjast innan hæfilegs frests getur
   viðtökuríkið, eftir því sem við á, annaðhvort afturkallað viðurkenningu á
       hlutaðeigandi manni eða hætt að telja hann til ræðisstarfsliðsins.
3. Lýsa má yfir því að maður sem skipaður hefur verið starfsmaður ræðisstofnunar
 sé ekki viðtökuhæfur, annaðhvort áður en hann kemur í land viðtökuríkisins eða
     áður en hann hefur störf sín hjá ræðisstofnuninni ef hann er kominn í
viðtökuríkið. Í tilvikum sem þessum skal sendiríkið ætíð afturkalla skipun hans.
    4. Þegar svo stendur á sem um getur í 1. og 3. mgr. greinar þessarar er
    viðtökuríkið ekki skylt að gefa sendiríkinu skýringar á ákvörðun sinni.
      24. gr. Tilkynning til viðtökuríkisins um skipun, komu og brottför.
 1. Tilkynna skal utanríkisráðuneyti viðtökuríkisins eða þeim stjórnvöldum sem
                      það ráðuneyti vísar á eftirfarandi:
   a. skipun starfsmanna ræðisstofnunar, komu þeirra til ræðisstofnunarinnar að
undangenginni skipun, endanlega brottför þeirra eða lok starfa þeirra og hverjar
þær breytingar aðrar sem hafa áhrif á stöðu þeirra og kunna að verða meðan þeir
                      eru í þjónustu ræðisstofnunarinnar;
        b. komu og endanlega brottför manns sem er í fjölskyldu starfsmanns
  ræðisstofnunar og telst til heimilisfólks hans og, þar sem það á við, þegar
        maður bætist í hóp slíkra fjölskylduaðila eða hverfur úr honum;
   c. komu og endanlega brottför einkaþjónustustarfsmanna og, þegar við á eftir
                       atvikum, lok slíks starfs þeirra;
    d. ráðningu og lausn manna sem búsettir eru í viðtökuríkinu sem starfsmanna
 ræðisstofnunar eða einkaþjónustustarfsmanna er njóta forréttinda og friðhelgi.
2. Einnig skal tilkynna komu og endanlega brottför fyrir fram þegar það er unnt.

                          II. þáttur. Lok ræðisstarfa.
               25. gr. Lok starfa hjá starfsmanni ræðisstofnunar.
          Störfum starfsmanns ræðisstofnunar skal meðal annars ljúka:
       a. þegar sendiríkið tilkynnir viðtökuríkinu að störfum hans sé lokið;
                       b. þegar viðurkenning er afturkölluð;
   c. þegar viðtökuríkið tilkynnir sendiríkinu að það sé hætt að telja hann til
                              ræðisstarfsliðsins.
                   26. gr. Brottför úr landi viðtökuríkisins.
      Viðtökuríkið skal, jafnvel á hernaðartímum, veita þeim starfsmönnum
     ræðisstofnunar og einkaþjónustustarfsmönnum sem eru ekki ríkisborgarar
  viðtökuríkisins og þeim úr fjölskyldum þeirra sem teljast til heimilisfólks
  þeirra, án tillits til ríkisborgararéttar, nægilegan frest og aðstöðu til að
  gera þeim kleift að undirbúa brottför sína og hverfa úr landi eins fljótt og
  auðið er eftir að störfum hlutaðeigandi starfsmanna lýkur. Sérstaklega skal
viðtökuríkið, ef þörf krefur, útvega þeim nauðsynleg samgöngutæki til að flytja
þá sjálfa og eignir þeirra, að undanskildum þeim eignum sem þeir hafa aflað sér
  í viðtökuríkinu og útflutningur er bannaður á þegar brottför ber að höndum.
    27. gr. Vernd ræðisstofnunarsvæðis og ræðisskjalasafns og gæsla hagsmuna
                    sendiríkisins við óvenjulegar aðstæður.
           1. Ef til slita á ræðissambandi milli tveggja ríkja kemur:
          a. skal viðtökuríkið, jafnvel á hernaðartímum, virða og vernda
  ræðisstofnunarsvæðið ásamt eignum ræðisstofnunarinnar og ræðisskjalasafninu;
    b. getur sendiríkið falið þriðja ríki sem viðtökuríkið samþykkir umsjá með
           ræðisstofnunarsvæðinu, eignunum þar og ræðisskjalasafninu;
     c. getur sendiríkið falið þriðja ríki sem viðtökuríkið samþykkir að gæta
                     hagsmuna sinna og ríkisborgara sinna.
2. Komi til lokunar ræðisstofnunar um stundarsakir eða til langframa eiga ákvæði
             a-liðar 1. mgr. greinar þessarar við. Þar við bætist:
    a. að sendiríki sem hefur ekki sendiráð í viðtökuríkinu en hins vegar aðra
ræðisstofnun í landi þess ríkis getur falið þeirri ræðisstofnun umsjá með svæði
        ræðisstofnunarinnar sem lokað hefur verið, ásamt eignunum þar og
  ræðisskjalasafni, svo og falið henni, ef samþykki viðtökuríkisins kemur til,
           framkvæmd ræðisstarfa í umdæmi þeirrar ræðisstofnunar; eða
   b. að ákvæði b- og c-liðar 1. mgr. greinar þessarar skulu gilda ef sendiríkið
          hefur hvorki sendiráð né aðra ræðisstofnun í viðtökuríkinu.

II. kafli. Aðstaða, forréttindi og friðhelgi ræðisstofnana, sendiræðiserindreka
                     og annarra starfsmanna ræðisstofnana.
          I. þáttur. Aðstaða, forréttindi og friðhelgi ræðisstofnunar.
                    28. gr. Starfsaðstaða við ræðisstofnun.
 Viðtökuríkið skal veita ræðisstofnuninni sem besta aðstöðu til að rækja störf
                                      sín.
                   29. gr. Notkun þjóðfána og skjaldarmerkis.
   1. Sendiríkið skal hafa rétt til að nota þjóðfána sinn og skjaldarmerki í
              viðtökuríkinu í samræmi við ákvæði greinar þessarar.
2. Draga má þjóðfána sendiríkisins að hún og hafa skjaldarmerki þess á byggingu
     ræðisstofnunarinnar og við inngangsdyr hennar, á bústað forstöðumanns
     ræðisstofnunarinnar og á farartæki hans þegar það er notað í opinberum
                                 erindagerðum.
  3. Taka skal tillit til laga, reglna og venja í viðtökuríkinu þegar neytt er
                      þess réttar sem grein þessi veitir.
                                30. gr. Húsnæði.
1. Viðtökuríkið skal annaðhvort auðvelda sendiríkinu að afla sér, eftir því sem
    lög og reglur heimila, nauðsynlegra húsakynna fyrir ræðisstofnun þess í
         viðtökuríkinu eða aðstoða það við öflun húsnæðis á annan hátt.
2. Viðtökuríkið skal einnig liðsinna ræðisstofnuninni við öflun hentugs húsnæðis
                  handa starfsmönnum hennar þegar þörf krefur.
                    31. gr. Friðhelgi ræðisstofnunarsvæðis.
  1. Ræðisstofnunarsvæðið skal njóta friðhelgi að svo miklu leyti sem mælt er
                           fyrir um í grein þessari.
         2. Stjórnvöld viðtökuríkisins skulu ekki koma inn á þann hluta
        ræðisstofnunarsvæðisins sem er eingöngu notaður vegna starfsemi
 ræðisstofnunarinnar nema með samþykki forstöðumanns ræðisstofnunarinnar, þess
 sem hann nefnir til eða forstöðumanns sendiráðs sendiríkisins. Þó má gera ráð
 fyrir samþykki forstöðumanns ræðisstofnunarinnar þegar að höndum ber eldsvoða
       eða önnur óhöpp sem gera tafarlausar varnaraðgerðir nauðsynlegar.
3. Með þeim takmörkunum sem felast í 2. mgr. greinar þessarar ber viðtökuríkinu
     sérstök skylda til að gera allar viðeigandi ráðstafanir til að vernda
ræðisstofnunarsvæðið fyrir öllum atlögum eða tjóni og koma í veg fyrir að friði
   ræðisstofnunarinnar verði á nokkurn hátt raskað eða virðing hennar skert.
4. Ræðisstofnunarsvæðið, innbú þar, aðrar eignir ræðisstofnunarinnar og ökutæki
  hennar skulu undanþegin hvers kyns töku í þágu landvarna eða almannahags. Ef
eignarnám er nauðsynlegt í slíku augnamiði skal grípa til allra hugsanlegra ráða
 til að forðast að valda tálmunum við framkvæmd ræðisstarfa og skal sendiríkinu
               án undandráttar greiddar fullar, viðunandi bætur.
                   32. gr. Skattfrelsi ræðisstofnunarsvæðis.
   1. Ræðisstofnunarsvæði og bústaður forstöðumanns sendiræðisskrifstofu sem
    sendiríkið eða maður, starfandi á þess vegum, á eða tekur á leigu skulu
 undanþegin hvers kyns gjöldum og sköttum til ríkis, sveitarfélaga eða annarra
         umdæma nema að því er varðar greiðslu fyrir tiltekna þjónustu.
   2. Skattfrelsi samkvæmt 1. mgr. greinar þessarar skal ekki taka til þeirra
    gjalda og skatta sem eiga samkvæmt lögum viðtökuríkisins að greiðast af
                viðsemjanda sendiríkisins eða umboðsmanns þess.
               33. gr. Friðhelgi ræðisskjalasafns og ræðisskjala.
    Ræðisskjalasafn og ræðisskjöl skulu ætíð vera friðhelg hvar sem þau eru
                                  niðurkomin.
                            34. gr. Umferðarfrelsi.
   Með þeim takmörkunum sem felast í lögum og reglum viðtökuríkisins varðandi
 landsvæði þar sem aðgangur er bannaður eða takmarkaður vegna öryggis ríkisins
skal það tryggja öllum starfsmönnum ræðisstofnunarinnar umferðar- og ferðafrelsi
                                 í landi sínu.
                            35. gr. Samgöngufrelsi.
1. Viðtökuríkið skal heimila og tryggja ræðisstofnuninni samgöngufrelsi í öllum
opinberum erindrekstri. Ræðistofnunin getur farið allar eðlilegar leiðir til að
hafa samband við ríkisstjórn, sendiráð og aðrar ræðisstofnanir sendiríkisins án
tillits til staðsetningar, þar á meðal notað stjórnarpóstbera eða ræðispóstbera
og sent stjórnarpóst eða ræðispóst auk tilkynninga á merkjamáli eða dulmáli. Þó
má ræðisstofnun því aðeins setja upp og nota fjarsenditæki að viðtökuríkið veiti
                                leyfi til þess.
2. Opinber bréf ræðisstofnunarinnar skulu vera friðhelg. Með opinberum bréfum er
        átt við öll bréf sem varða ræðisstofnunina og starfsemi hennar.
   3. Hvorki má opna né leggja hald á ræðispóst. Ef hlutaðeigandi stjórnvöld
  viðtökuríkisins hafa rökstudda ástæðu til að ætla að í póstinum sé eitthvað
annað en þau bréf, skjöl eða hlutir sem 4. mgr. greinar þessarar fjallar um geta
   þau engu að síður farið fram á að þar til bær fulltrúi sendiríkisins opni
 póstinn í viðurvist þeirra. Neiti stjórnvöld sendiríkisins að verða við slíkri
               beiðni skal senda póstinn aftur til upprunastaðar.
  4. Bögglar þeir sem teljast til ræðispóstsins skulu hið ytra bera þess merki
hvers eðlis þeir séu og mega aðeins vera í þeim opinber bréf og skjöl eða munir
                 sem ætlaðir eru til opinberra starfa eingöngu.
5. Ræðispóstbera skal láta í té opinbert skjal sem gefur til kynna stöðu hans og
fjölda böggla í ræðispóstinum. Hann skal ekki vera ríkisborgari viðtökuríkisins
  nema samþykki þess komi til, og einnig þarf samþykki viðtökuríkisins ef hann
    hefur fasta búsetu í því ríki og er ekki ríkisborgari sendiríkisins. Við
framkvæmd starfa sinna skal hann njóta verndar viðtökuríkisins. Hann skal njóta
persónulegrar friðhelgi og eigi má beita hann handtöku né kyrrsetningu í neinni
                                     mynd.
    6. Sendiríkinu, sendiráðum þess og ræðisstofnunum er heimilt að tilnefna
sérstaka ræðispóstbera. Í slíkum tilvikum skulu ákvæði 5. mgr. greinar þessarar
  einnig gilda nema hvað friðhelgi sú sem þar er greind skal falla niður þegar
  slíkur póstberi hefur afhent viðtakanda ræðispóstinn sem var í vörslu hans.
   7. Ræðispóst má fela í umsjá skipstjóra eða flugstjóra atvinnuloftfars sem
  samkvæmt áætlun mun koma til viðurkennds viðkomustaðar. Honum skal fengið í
  hendur opinbert skjal sem greinir fjölda böggla í póstinum en ekki skal hann
teljast ræðispóstberi. Ræðisstofnun getur sent einn af starfsmönnum sínum til að
taka póstinn beint og óhindrað í sína vörslu frá skipstjóranum eða flugstjóranum
         enda sé samið um slíkt við hlutaðeigandi stjórnvöld á staðnum.
          36. gr. Samband og samskipti við ríkisborgara sendiríkisins.
    1. Í því skyni að auðvelda framkvæmd ræðisstarfa sem snerta ríkisborgara
                                 sendiríkisins:
       a. skal ræðiserindrekum vera frjálst að hafa samband og samskipti við
ríkisborgara sendiríkisins. Ríkisborgarar sendiríkisins skulu njóta sama réttar
    að því er varðar samband og samskipti við ræðiserindreka sendiríkisins;
     b. skulu þar til bær stjórnvöld viðtökuríkisins án undandráttar tilkynna
    ræðisstofnun sendiríkisins ef ríkisborgari þess er handtekinn, settur í
fangelsi, látinn sæta gæsluvarðhaldi meðan á málsrannsókn stendur eða hnepptur í
 hald á annan hátt innan ræðisumdæmisins enda biðji hann um að það sé tilkynnt.
Öllum orðsendingum til ræðisstofnunarinnar frá þeim sem hefur verið handtekinn,
 situr í fangelsi, gæsluvarðhaldi eða haldi skulu ofangreind stjórnvöld einnig
koma til skila án tafar. Stjórnvöld þessi skulu strax veita hlutaðeigandi manni
                  vitneskju um rétt hans samkvæmt þessum lið;
         c. skulu ræðiserindrekar hafa rétt til að hitta þann ríkisborgara
   sendiríkisins sem er í fangelsi, gæsluvarðhaldi eða haldi, ræða við hann,
skrifast á við hann og útvega honum lögfræðilega aðstoð. Þeir skulu einnig hafa
 rétt til að hitta sérhvern þann ríkisborgara sendiríkisins sem er í fangelsi,
  gæsluvarðhaldi eða haldi í umdæmi þeirra samkvæmt dómi eða úrskurði. Engu að
síður skulu ræðiserindrekar varast að aðhafast nokkuð fyrir ríkisborgara sem er
    í fangelsi, gæsluvarðhaldi eða haldi ef hann er ótvírætt andvígur slíku.
  2. Réttar samkvæmt 1. mgr. greinar þessarar skal neytt í samræmi við lög og
reglur viðtökuríkisins enda geri lögin og reglurnar kleift að ná til fulls þeim
    markmiðum sem stefnt er að með veitingu réttinda samkvæmt grein þessari.
    37. gr. Tilkynningar varðandi dauðsföll, lögráða- eða fjárhaldsmennsku,
                            skipströnd og flugslys.
Ef þar til bær stjórnvöld viðtökuríkisins hafa nauðsynlegar upplýsingar tiltækar
                                 er þeim skylt:
     a. að tilkynna ræðisstofnun án tafar ef andlát ríkisborgara sendiráðsins
                     hefur borið að höndum í umdæmi hennar;
    b. að tilkynna hlutaðeigandi ræðisstofnun án tafar sérhvert tilvik þar sem
 tilnefning lögráðamanns eða fjárhaldsaðila virðist vera í þágu hagsmuna manns
 undir lögaldri eða annars manns sem skortir fullt gerhæfi enda séu slíkir menn
   ríkisborgarar sendiríkisins. Veiting upplýsinga þessara skal þó ekki hagga
     framkvæmd laga og reglna viðtökuríkisins varðandi slíkar tilnefningar;
    c. að tilkynna tafarlaust þeirri ræðisstofnun sem næst er vettvangi ef skip
   með þjóðernisskírteini sendiríkisins ferst eða strandar í landhelgi eða á
  innsævi viðtökuríkisins eða loftfari, skrásettu í sendiríkinu, hlekkist á í
                             landi viðtökuríkisins.
                38. gr. Samband við stjórnvöld viðtökuríkisins.
         Við framkvæmd starfa sinna mega ræðiserindrekar snúa sér til:
                 a. þar til bærra stjórnvalda ræðisumdæmis þeirra;
    b. þar til bærra ríkisstjórnvalda viðtökuríkisins ef og að svo miklu leyti
 sem lög, reglur og venjur viðtökuríkisins eða alþjóðasamningar þar um heimila.
                39. gr. Greiðslur og gjöld fyrir ræðisathafnir.
 1. Í viðtökuríkinu getur ræðisstofnun krafist þeirra greiðslna og gjalda fyrir
      ræðisathafnir sem mælt er fyrir um í lögum og reglum sendiríkisins.
2. Fjárhæðir þær sem innheimtar eru sem greiðslur og gjöld á grundvelli 1. mgr.
  greinar þessarar og greiðsluviðurkenningar vegna slíkra greiðslna og gjalda
        skulu vera undanþegnar öllum álögum og sköttum í viðtökuríkinu.

  II. þáttur. Aðstaða, forréttindi og friðhelgi sendiræðiserindreka og annarra
                          starfsmanna ræðisstofnunar.
                    40. gr. Vernd til handa ræðiserindrekum.
 Viðtökuríkið skal sýna ræðiserindrekum tilhlýðilega virðingu og gera allar þær
ráðstafanir sem nauðsynlegar eru til að koma í veg fyrir hvers konar tilræði við
                        persónu þeirra, frelsi eða sæmd.
                  41. gr. Persónuleg friðhelgi ræðiserindreka.
1. Ræðiserindreka má ekki handtaka né hafa í haldi meðan á málsrannsókn stendur
  nema um sé að ræða alvarlegan glæp enda hafi ákvörðun þar til bærs handhafa
                              dómsvalds komið til.
  2. Með þeim takmörkunum sem greint er frá í 1. mgr. greinar þessarar má ekki
 setja ræðiserindreka í fangelsi né leggja annars konar hömlur á persónufrelsi
              þeirra nema til að fullnægja endanlegri dómsúrlausn.
 3. Ef refsimál er höfðað gegn ræðiserindreka er honum skylt að koma fyrir þar
 til bær stjórnvöld. Þó skal reka málið þannig að honum sé sýnd sú virðing sem
   honum ber vegna hinnar opinberu stöðu sinnar og tálmað sé sem allra minnst
framkvæmd ræðisstarfa nema 1. mgr. greinar þessarar eigi við. Þegar nauðsynlegt
 hefur reynst að setja ræðiserindreka í hald við þær aðstæður sem lýst er í 1.
   mgr. greinar þessarar skal mál höfðað gegn honum eins fljótt og auðið er.
           42. gr. Tilkynning um handtöku, hald eða höfðun refsimáls.
    Ef einhver úr ræðisstarfsliðinu er handtekinn eða hafður í haldi meðan á
málsrannsókn stendur eða refsimál er höfðað gegn honum skal viðtökuríkið þegar í
   stað tilkynna forstöðumanni ræðisstofnunarinnar það. Hafi forstöðumaðurinn
sjálfur orðið að sæta einhverri ofangreindra aðgerða skal viðtökuríkið tilkynna
                        sendiríkinu það stjórnarboðleið.
                         43. gr. Undanþága frá lögsögu.
1. Ræðiserindrekar og ræðisstarfsmenn skulu ekki lúta lögsögu handhafa dómsvalds
eða framkvæmdarvalds viðtökuríkisins varðandi athafnir sem falla undir framkvæmd
                                  ræðisstarfa.
    2. Ákvæði 1. mgr. greinar þessarar skulu þó ekki taka til einkamáls sem:
         a. á rætur sínar að rekja til samnings þar sem ræðiserindreki eða
ræðisstarfsmaður hefur verið samningsaðili án þess að semja beint eða óbeint sem
                          fulltrúi sendiríkisins; eða
     b. þriðji aðili höfðar út af tjóni vegna slyss í viðtökuríkinu af völdum
                         ökutækis, skips eða loftfars.
                              44. gr. Vitnaskylda.
 1. Starfsmenn ræðisstofnunar má kveðja til að bera vitni í málum sem handhafar
    dómsvalds eða framkvæmdarvalds hafa til meðferðar. Ræðisstarfsmaður eða
   þjónustustarfsmaður skal ekki neita að bera vitni nema í þeim tilvikum sem
  greind eru í 3. mgr. greinar þessarar. Neiti ræðiserindreki að bera vitni er
    ekki unnt að beita neinum þvingunaraðgerðum gegn honum né láta hann sæta
                                   refsingu.
   2. Stjórnvöld þau sem fara fram á vitnisburð af hálfu ræðiserindreka skulu
   forðast að trufla framkvæmd starfa hans. Þegar unnt er mega þau afla slíks
vitnisburðar í bústað hans eða ræðisstofnuninni eða taka við skriflegri skýrslu
                                     hans.
  3. Starfsmönnum ræðisstofnunar ber engin skylda til að bera vitni um mál sem
    snerta framkvæmd starfa þeirra né leggja fram opinber bréf og skjöl þeim
viðvíkjandi. Þeim er einnig heimilt að neita að bera vitni sem sérfróðir aðilar
                      að því er varðar lög sendiríkisins.
                    45. gr. Afsal forréttinda og friðhelgi.
  1. Sendiríkið getur afsalað öllum þeim forréttindum og friðhelgi starfsmanns
       ræðisstofnunar sem gert er ráð fyrir í 41. gr., 43. gr. og 44. gr.
 2. Afsal skal ætíð gefa berum orðum nema 3. mgr. greinar þessarar eigi við og
                   skal viðtökuríkinu tilkynnt það skriflega.
3. Ef ræðiserindreki eða ræðisstarfsmaður höfðar mál þar sem hann mundi að öðru
jöfnu vera undanþeginn lögsögu samkvæmt 43. gr. girðir slíkt fyrir að hann geti
  borið fyrir sig undanþágu frá lögsögu varðandi neina gagnkröfu sem er beint
                              tengd aðalkröfunni.
4. Afsal undanþágu frá lögsögu í einkamálum eða framkvæmdarvaldsmálum skal ekki
telja fela í sér afsal undanþágu frá fullnustugerðum á grundvelli dómsúrlausnar.
               Sérstakt afsal þarf að koma til um slíkar gerðir.
  46. gr. Undanþága frá skráningarskyldu útlendinga og reglum um dvalarleyfi.
   1. Ræðiserindrekar og ræðisstarfsmenn ásamt þeim úr fjölskyldum þeirra sem
teljast til heimilisfólks þeirra skulu undanþegnir öllum skyldum samkvæmt lögum
og reglum viðtökuríkisins að því er varðar skráningarskyldu útlendinga og reglur
                                um dvalarleyfi.
      2. Ákvæði 1. mgr. greinar þessarar skulu þó ekki gilda um neinn þann
ræðisstarfsmann sem er ekki fastur starfsmaður sendiríkisins eða rekur einhverja
     ábatasama einkastarfsemi í viðtökuríkinu og gegnir sama máli um alla í
                     fjölskyldu sérhvers slíks starfsmanns.
                 47. gr. Undanþága frá reglum um atvinnuleyfi.
  1. Að því er við kemur þjónustustörfum í þágu sendiríkisins skulu starfsmenn
 ræðisstofnunar vera undanþegnir hvers konar skyldum um atvinnuleyfi sem lög og
     reglur viðtökuríkisins kveða á um varðandi nýtingu erlends vinnuafls.
    2. Einkaþjónustustarfsmenn ræðiserindreka og ræðisstarfsmanna skulu vera
  undanþegnir þeim skyldum sem frá greinir í 1. mgr. greinar þessarar ef þeir
        gegna ekki einhverjum öðrum ábatasömum störfum í viðtökuríkinu.
                 48. gr. Undanþága frá almannatryggingaákvæðum.
 1. Með þeim takmörkunum sem felast í 3. mgr. greinar þessarar skulu starfsmenn
   ræðisstofnunar og þeir úr fjölskyldum þeirra sem teljast til heimilisfólks
   þeirra vera undanþegnir þeim almannatryggingaákvæðum sem kunna að gilda í
      viðtökuríkinu að því er varðar þjónustu þeirra í þágu sendiríkisins.
   2. Undanþága sú sem getið er í 1. mgr. greinar þessarar skal einnig ná til
   þeirra einkaþjónustustarfsmanna sem starfa eingöngu í þjónustu starfsmanna
                        ræðisstofnunar að því tilskildu:
    a. að þeir séu ekki ríkisborgarar viðtökuríkisins né hafi fasta búsetu þar;
                                       og
   b. að þeir njóti réttinda samkvæmt almannatryggingaákvæðum sem eru í gildi í
                          sendiríkinu eða þriðja ríki.
   3. Ef starfsmenn ræðisstofnunar hafa í þjónustu sinni menn sem undanþágan
samkvæmt 2. mgr. greinar þessarar tekur ekki til skulu þeir uppfylla þær skyldur
   sem almannatryggingaákvæði viðtökuríkisins leggja vinnuveitendum á herðar.
 4. Undanþágur þær sem felast í 1. og 2. mgr. greinar þessarar skulu ekki girða
 fyrir frjálsa aðild að almannatryggingakerfi viðtökuríkisins enda heimili það
                               ríki slíka aðild.
                              49. gr. Skattfrelsi.
   1. Ræðiserindrekar og ræðisstarfsmenn ásamt þeim úr fjölskyldum þeirra sem
teljast til heimilisfólks þeirra skulu vera undanþegnir öllum gjöldum og sköttum
á einstaklinga og eignir hvort sem um er að ræða álögur til ríkis, sveitarfélaga
                            eða annarra umdæma nema:
       a. þeim óbeinu sköttum sem eru að jafnaði innifaldir í verði vöru og
                                   þjónustu;
    b. gjöldum eða sköttum á fasteignir í einkaeign í landi viðtökuríkisins, þó
               með þeim takmörkunum sem felast í ákvæðum 32. gr.;
      c. dánarbús- og erfðafjársköttum ásamt gjöldum af eignayfirfærslum sem
  viðtökuríkið leggur á, þó með þeim fyrirvara sem felst í ákvæðum b-liðar 51.
                                      gr.;
     d. gjöldum og sköttum á einkatekjur, þar á meðal arði af eignum sem eiga
 upphaf sitt í viðtökuríkinu, og eignasköttum af fjárfestingu í viðskipta- eða
                      fjármálafyrirtækjum í viðtökuríkinu;
             e. gjöldum sem lögð eru á fyrir tiltekna veitta þjónustu;
    f. þinglýsingar- og réttargjöldum, veðmála- og stimpilgjöldum, þó með þeim
                  undantekningum sem felast í ákvæðum 32. gr.
2. Þjónustustarfsmenn skulu undanþegnir gjöldum og sköttum af launum sem þeir fá
                              fyrir þjónustu sína.
    3. Ef starfsmenn ræðisstofnunar hafa í þjónustu sinni menn sem eru ekki
undanþegnir greiðslu tekjuskatts af kaupi sínu eða launum í viðtökuríkinu skulu
þeir fullnægja þeim skyldum sem lög og reglur þess ríkis leggja vinnuveitendum á
                   herðar varðandi innheimtu tekjuskattsins.
                50. gr. Tollfrelsi og undanþága frá tollskoðun.
   1. Í samræmi við lög þau og reglur sem viðtökuríkið kann að setja skal það
 heimila innflutning á og veita undanþágur frá öllum tollum, sköttum og skyldum
 gjöldum, að undanteknum gjöldum fyrir geymslu, akstur og svipaða þjónustu, að
                                 því er varðar:
          a. muni sem ætlaðir eru til opinberra nota ræðisstofnunarinnar;
    b. muni sem ætlaðir eru til persónulegra nota ræðiserindreka eða þeirra úr
fjölskyldu hans sem teljast til heimilisfólks hans, þar á meðal muni sem ætlaðir
 eru til bústofnunar hans. Neysluvarningur skal ekki vera meiri en nauðsynlegur
             getur talist til beinna þarfa viðkomandi einstaklinga.
2. Ræðisstarfsmenn skulu njóta þeirra forréttinda og undanþága sem greindar eru
 í 1. mgr. greinar þessarar að því er við kemur munum sem fluttir eru inn þegar
                     þeir fyrst setjast að í viðtökuríkinu.
 3. Persónulegur farangur sem ræðiserindrekar og þeir úr fjölskyldum þeirra sem
 teljast til heimilisfólks þeirra hafa meðferðis skal undanþeginn skoðun. Þó má
skoða hann ef gildar ástæður eru til að ætla að í honum séu aðrir munir en þeir
sem greint er frá í b-lið 1. mgr. greinar þessarar, munir sem samkvæmt lögum og
reglum viðtökuríkisins er bannað að flytja inn í landið eða út úr því eða munir
   sem lúta lögum og reglum þess um sóttvarnir. Slík skoðun skal fara fram í
   viðurvist ræðiserindrekans eða þess úr fjölskyldu hans sem hlut á að máli.
  51. gr. Dánarbú starfsmanns ræðisstofnunar eða einhvers úr fjölskyldu hans.
   Ef starfsmaður ræðisstofnunar eða einhver úr fjölskyldu hans sem telst til
                   heimilisfólks hans deyr skal viðtökuríkið:
    a. leyfa flutning lausafjár hins látna úr landi, að undanteknum öllum þeim
 eignum sem aflað hefur verið í viðtökuríkinu og bannað var að flytja út þegar
                             dauðann bar að höndum;
    b. ekki leggja dánarbús- og erfðafjárskatta né eignayfirfærslugjöld, hvort
sem um er að ræða álögur til ríkis, sveitarfélaga eða annarra umdæma, á lausafé
     ef það er í viðtökuríkinu af þeirri ástæðu einni að hinn látni var þar
    starfsmaður ræðisstofnunar eða í fjölskyldu starfsmanns ræðisstofnunar.
          52. gr. Undanþága frá persónubundinni þjónustu og framlagi.
  Viðtökuríkið skal undanþiggja starfsmenn ræðisstofnunar og þá úr fjölskyldum
  þeirra sem teljast til heimilisfólks þeirra allri persónubundinni þjónustu,
hvers konar opinberri þjónustu og hernaðarskyldum, t.d. í tengslum við upptöku,
                       hernaðarframlög og vistun herliðs.
  53. gr. Upphaf og lok forréttinda og friðhelgi sem eru samfara ræðisstörfum.
1. Sérhver starfsmaður ræðisstofnunar skal njóta þeirra forréttinda og friðhelgi
  sem samningur þessi gerir ráð fyrir frá þeirri stundu er hann kemur í land í
 viðtökuríkinu til þess að taka við stöðu sinni eða, ef hann er þegar kominn í
        land þess, frá þeirri stundu er hann tekur við störfum sínum hjá
                               ræðisstofnuninni.
 2. Þeir úr fjölskyldu starfsmanns ræðisstofnunar sem teljast til heimilisfólks
  hans skulu ásamt einkaþjónustustarfsmönnum hans njóta þeirra forréttinda og
   friðhelgi sem samningur þessi gerir ráð fyrir frá þeim degi er hann nýtur
  forréttinda og friðhelgi samkvæmt 1. mgr. greinar þessarar, frá þeim degi er
    þeir koma í land viðtökuríkisins eða frá þeim degi er þeir komast í hóp
ofangreindra fjölskylduaðila eða einkaþjónustustarfsmanna, og er miðað við þann
                              dag sem síðastur er.
   3. Þegar störfum starfsmanns ræðisstofnunar er lokið skulu forréttindi og
friðhelgi hans, þeirra úr fjölskyldu hans sem teljast til heimilisfólks hans og
    einkaþjónustustarfsmanna hans að jafnaði falla niður á þeirri stundu er
hlutaðeigandi einstaklingur hverfur úr viðtökuríkinu eða við lok hæfilegs frests
  til brottfarar, eftir því hvort ber fyrr að höndum, en haldast skulu þau til
þess tíma, jafnvel á hernaðartímum. Forréttindum og friðhelgi þeirra sem taldir
  eru í 2. mgr. greinar þessarar skal ljúka þegar þeir teljast ekki lengur til
heimilisfólks eða í þjónustu starfsmanns ræðisstofnunar en þó skulu forréttindi
og friðhelgi þeirra haldast allt fram til brottfarartíma ef þeir hyggjast halda
                    úr viðtökuríkinu innan hæfilegs frests.
 4. Undanþága frá lögsögu skal þó haldast um ótakmarkaðan tíma að því er tekur
til athafna sem ræðiserindreki eða ræðisstarfsmaður framkvæmir í starfi sínu sem
                                    slíkur.
  5. Beri andlát starfsmanns ræðisstofnunar að höndum skulu þeir úr fjölskyldu
hans sem töldust til heimilisfólks hans halda áfram að njóta þeirra forréttinda
    og friðhelgi sem þeim var veitt þar til þeir hverfa úr viðtökuríkinu eða
       hæfilegur frestur til þess er á enda hvort heldur sem gerist fyrr.
                         54. gr. Skyldur þriðja ríkis.
  1. Ef ræðiserindreki sem býst til að taka við stöðu sinni hverfur aftur til
 starfa eða snýr aftur til sendiríkisins, ferðast um eða dvelst í landi þriðja
ríkis sem hefur veitt honum staðfestingaráritun, ef hennar var þörf, skal þriðja
ríki veita honum öll þau réttindi sem gert er ráð fyrir í öðrum greinum samnings
 þessa og þörf er á til þess að tryggja ferð hans um landið eða heimferð. Sama
  máli gegnir um þá í fjölskyldu hans sem teljast til heimilisfólks hans enda
     njóti þeir slíkra forréttinda og friðhelgi og eru annaðhvort í för með
 ræðiserindrekanum eða ferðast einir sér til hans eða aftur til sendiríkisins.
2. Þegar svo stendur á sem greint er frá í l. mgr. greinar þessarar skal þriðja
     ríki ekki hindra för annarra starfsmanna ræðisstofnunar eða þeirra úr
     fjölskyldum þeirra sem teljast til heimilisfólks þeirra um land sitt.
  3. Þriðja ríki skal veita opinberum bréfum og öðrum opinberum skilaboðum sem
 send eru um land þess, þar á meðal tilkynningum á dulmáli eða merkjamáli, sama
    frjálsræði og vernd og viðtökuríkið er skuldbundið til að veita samkvæmt
      samningi þessum. Það skal veita ræðispóstberum sem veitt hefur verið
staðfestingaráritun þar sem slíks var þörf og ræðispósti á leið til áfangastaðar
   sömu friðhelgi og vernd og viðtökuríkinu ber skylda til að veita samkvæmt
                                samningi þessum.
4. Skuldbindingar þær sem hvíla á þriðja ríki samkvæmt 1., 2. og 3. mgr. greinar
    þessarar skulu einnig taka til þeirra manna sem þar eru greindir og til
     ræðispósts og opinberra skilaboða sem komin eru í land þriðja ríkis af
                            óviðráðanlegum orsökum.
             55. gr. Virðing fyrir lögum og reglum viðtökuríkisins.
1. Öllum þeim sem njóta forréttinda og friðhelgi ber skylda til að virða lög og
  reglur viðtökuríkisins, en slík skylda skerðir þó ekki forréttindi þeirra og
  friðhelgi. Þeim er einnig skylt að skipta sér ekki af innanlandsmálum í því
                                     ríki.
2. Ræðisstofnunarsvæðið skal ekki nota á nokkurn þann hátt sem ósamrýmanlegur er
                             framkvæmd ræðisstarfa.
3. Ákvæði 2. mgr. greinar þessarar skulu ekki girða fyrir það að unnt sé að koma
  fyrir skrifstofum annarra stofnana eða fyrirtækja í hluta byggingar þar sem
     ræðisstofnunarsvæðið er enda séu slíkar skrifstofur aðskildar frá þeim
skrifstofum sem ræðisstofnunin notar. Í því tilviki skulu téðar skrifstofur ekki
        teljast hluti ræðisstofnunarsvæðisins samkvæmt samningi þessum.
                           56. gr. Ábyrgðartrygging.
Starfsmenn ræðisstofnunar skulu fullnægja öllum kröfum sem mælt er fyrir í lögum
og reglum viðtökuríkisins varðandi ábyrgðartryggingar vegna notkunar hvers kyns
                         ökutækja, skipa eða loftfara.
        57. gr. Sérstök ákvæði viðvíkjandi ábatavænlegri einkastarfsemi.
1. Sendiræðiserindrekar skulu ekki stunda neina atvinnu- eða viðskiptastarfsemi
                      í eigin ágóðaskyni í viðtökuríkinu.
       2. Forréttindi og friðhelgi samkvæmt þessum kafla skal ekki veita:
      a. ræðisstarfsmönnum né þjónustustarfsmönnum sem stunda einhvers konar
                  ábatavænlega einkastarfsemi í viðtökuríkinu;
    b. neinum úr fjölskyldu þeirra sem getið er í a-lið málsgreinar þessarar né
                       einkaþjónustustarfsmönnum þeirra;
   c. þeim úr fjölskyldu starfsmanns ræðisstofnunar sem stunda sjálfir einhvers
                konar ábatasama einkastarfsemi í viðtökuríkinu.

   III. kafli. Reglur um kjörræðiserindreka og ræðisstofnanir undir forstöðu
                                    þeirra.
          58. gr. Almenn ákvæði um aðstöðu, forréttindi og friðhelgi.
1. Ákvæði 28., 29., 30., 34., 35., 36., 37., 38. og 39. gr., 3. mgr. 54. gr. og
2. og 3. mgr. 55. gr. skulu taka til ræðisstofnana sem kjörræðiserindreki veitir
    forstöðu. Auk þess skal fara um aðstöðu, forréttindi og friðhelgi slíkra
              ræðisstofnana eftir ákvæðum 59., 60., 61. og 62. gr.
  2. Ákvæði 42. og 43. gr., 3. mgr. 44. gr., 45. og 53. gr. og 1. mgr. 55. gr.
 skulu taka til kjörræðiserindreka. Þar að auki skal um aðstöðu, forréttindi og
    friðhelgi slíkra ræðiserindreka fara eftir 63., 64., 65., 66. og 67. gr.
3. Þau forréttindi og friðhelgi sem samningur þessi gerir ráð fyrir skal hvorki
veita neinum úr fjölskyldu kjörræðiserindreka né fjölskyldu ræðisstarfsmanns sem
           vinnur við ræðisstofnun undir forstöðu kjörræðiserindreka.
 4. Ekki er heimilt að senda ræðispóst milli tveggja ræðisstofnana í mismunandi
  ríkjum sem kjörræðiserindrekar veita forstöðu nema til komi samþykki þeirra
                  tveggja viðtökuríkja sem hlut eiga að máli.
                     59. gr. Vernd ræðisstofnunarsvæðisins.
   Viðtökuríkið skal gera þær ráðstafanir sem nauðsynlegar geta talist til að
vernda svæði ræðisstofnunar undir forstöðu kjörræðiserindreka fyrir öllum árásum
eða tjóni og koma í veg fyrir hvers konar röskun á friði ræðisstofnunarinnar eða
                          skerðingu á virðingu hennar.
                  60. gr. Skattfrelsi ræðisstofnunarsvæðisins.
 1. Það svæði ræðisstofnunar undir forstöðu kjörræðiserindreka sem sendiríkið á
   eða tekur á leigu skal undanþegið hvers kyns gjöldum og sköttum til ríkis,
 sveitarfélaga eða annarra umdæma nema að því er varðar greiðslu fyrir tiltekna
                                veitta þjónustu.
   2. Skattfrelsi samkvæmt 1. mgr. greinar þessarar skal ekki taka til þeirra
 gjalda og skatta sem eiga samkvæmt lögum og reglum viðtökuríkisins að greiðast
                         af viðsemjanda sendiríkisins.
               61. gr. Friðhelgi ræðisskjalasafns og ræðisskjala.
 Ræðisskjalasafn og skjöl ræðisstofnunar sem kjörræðiserindreki veitir forstöðu
skulu ætíð vera friðhelg hvar sem þau eru niður komin svo framarlega sem þeim er
   haldið aðskildum frá öðrum gögnum og skjölum, og þá sér í lagi einkabréfum
   forstöðumanns ræðisstofnunar eða hvers þess manns sem starfar með honum og
     gögnum þeim, bókum eða skjölum sem varða atvinnu þeirra eða viðskipti.
                              62. gr. Tollfrelsi.
Í samræmi við lög þau og reglur sem viðtökuríkið kann að setja skal það heimila
innflutning á og veita undanþágur frá öllum tollum, sköttum og skyldum gjöldum,
  að undanteknum gjöldum fyrir geymslu, akstur og svipaða þjónustu, að því er
 varðar eftirtalda muni sem ætlaðir eru til opinberra nota ræðisstofnunar undir
 forstöðu kjörræðiserindreka: skjaldarmerki, fána, skilti, innsigli og stimpla,
 bækur, opinber prentuð rit, skrifstofuhúsgögn, skrifstofutæki og svipaða muni
sem ræðisstofnuninni eru látnir í té af sendiríkinu eða samkvæmt beiðni af þess
                                     hálfu.
                               63. gr. Refsimál.
 Ef refsimál er höfðað gegn kjörræðiserindreka er honum skylt að koma fyrir þar
  til bær yfirvöld. Þó skal reka málið þannig að honum sé sýnd sú virðing sem
   honum ber vegna hinnar opinberu stöðu sinnar og tálmað sé sem allra minnst
 framkvæmd ræðisstarfa nema þegar hann er handtekinn eða hafður í haldi. Þegar
nauðsynlegt hefur reynst að setja kjörræðiserindreka í hald skal mál höfðað gegn
                         honum eins fljótt og auðið er.
                  64. gr. Vernd til handa kjörræðiserindrekum.
Viðtökuríkinu ber skylda til að veita kjörræðiserindreka þá vernd sem nauðsynleg
               getur talist með hliðsjón af opinberri stöðu hans.
  65. gr. Undanþága frá skráningarskyldu útlendinga og reglum um dvalarleyfi.
  Kjörræðiserindrekar skulu undanþegnir öllum skyldum samkvæmt lögum og reglum
   viðtökuríkisins að því er varðar skráningarskyldu útlendinga og reglur um
     dvalarleyfi nema þeir stundi í eigin ágóðaskyni einhverja atvinnu- eða
                      viðskiptastarfsemi í viðtökuríkinu.
                              66. gr. Skattfrelsi.
  Kjörræðiserindreki skal undanþeginn öllum gjöldum og sköttum af greiðslum og
      launum sem hann þiggur af sendiríkinu vegna framkvæmdar ræðisstarfa.
          67. gr. Undanþága frá persónubundinni þjónustu og framlagi.
Viðtökuríkið skal undanþiggja kjörræðiserindreka allri persónubundinni þjónustu,
hvers konar opinberri þjónustu og hernaðarskyldum, t.d. í tengslum við upptöku,
                       hernaðarframlög og vistun herliðs.
          68. gr. Kjörfrelsiseðli kjörræðiserindrekafyrirkomulagsins.
     Sérhverju ríki er frjálst að ákveða hvort það vill skipa eða taka við
                              kjörræðiserindrekum.

                           IV. kafli. Almenn ákvæði.
        69. gr. Umboðsræðismenn sem eru ekki forstöðumenn ræðisstofnana.
1. Sérhverju ríki er í sjálfsvald sett að ákveða hvort það kýs að koma á fót eða
   leyfa umboðsræðisskrifstofur undir stjórn umboðsræðismanna sem sendiríkið
                 tilnefnir ekki sem forstöðumenn ræðisstofnana.
   2. Sendiríkið og viðtökuríkið skulu í samningi sín á milli ákveða skilyrði
   varðandi starfsemi umboðsræðisskrifstofa þeirra sem nefndar eru í 1. mgr.
greinar þessarar og kveða á um forréttindi þau og friðhelgi sem umboðsræðismenn
                 í fyrirsvari fyrir skrifstofunum skulu njóta.
               70. gr. Framkvæmd ræðisstarfa af hálfu sendiráða.
   1. Ákvæði samnings þessa taka einnig, eftir því sem við á, til framkvæmdar
                        ræðisstarfa af hálfu sendiráðs.
 2. Tilkynna skal utanríkisráðuneyti viðtökuríkisins eða þeim stjórnvöldum sem
það vísar á nöfn þeirra sendiráðsmanna sem falið er að starfa í ræðisstarfadeild
      sendiráðsins eða skulu með öðrum hætti annast framkvæmd ræðisstarfa
                                 sendiráðsins.
             3. Við framkvæmd ræðisstarfa má sendiráð snúa sér til:
                          a. stjórnvalda ræðisumdæmisins;
   b. ríkisstjórnvalda viðtökuríkisins ef það er heimilt samkvæmt lögum, reglum
             og venjum viðtökuríkisins eða alþjóðasamningum þar um.
4. Um forréttindi og friðhelgi sendiráðsmanna sem greindir eru í 2. mgr. greinar
       þessarar skulu þjóðréttarreglur um stjórnmálasamband gilda áfram.
 71. gr. Einstaklingar sem eru ríkisborgarar viðtökuríkisins eða heimilisfastir
                                      þar.
1. Ræðiserindrekar sem eru ríkisborgarar viðtökuríkisins eða heimilisfastir þar
skulu einungis njóta undanþágu frá lögsögu og persónulegrar friðhelgi að því er
 varðar opinber störf sem þeir framkvæma innan verkahrings síns og forréttinda
   sem veitt eru í 3. mgr. 44. gr., nema viðtökuríkið veiti frekari aðstöðu,
   forréttindi og friðhelgi. Að því er kemur við ræðiserindrekum þessum skal
  viðtökuríkið einnig fullnægja skyldu þeirri sem kveðið er á um í 42. gr. Ef
 refsimál er höfðað gegn ræðiserindreka sem hér um ræðir skal reka málið þannig
     að tálmað sé sem allra minnst framkvæmd ræðisstarfa nema þegar hann er
                         handtekinn eða hafður í haldi.
  2. Aðrir starfsmenn ræðisstofnunar sem eru ríkisborgarar viðtökuríkisins eða
     heimilisfastir þar skulu ásamt fjölskyldum sínum og fjölskyldum þeirra
    ræðiserindreka sem greint er frá í 1. mgr. greinar þessarar aðeins njóta
aðstöðunnar, forréttindanna og friðhelginnar að svo miklu leyti sem viðtökuríkið
   veitir þeim þau réttindi. Sömuleiðis skulu þeir úr fjölskyldum starfsmanna
      ræðisstofnunar og þeir einkaþjónustustarfsmenn sem eru ríkisborgarar
       viðtökuríkisins eða heimilisfastir þar einungis njóta aðstöðunnar,
     forréttindanna og friðhelginnar í þeim mæli sem viðtökuríkið heimilar.
Viðtökuríkið skal þó fara svo með lögsögu sína yfir mönnum þessum að ekki valdi
          óeðlilegum truflunum á framkvæmd starfa við ræðisstofnunina.
                               72. gr. Jafnræði.
 1. Við framkvæmd ákvæða samnings þessa skal viðtökuríkið ekki mismuna ríkjum.
                2. Þó skal ekki talið að mismunun eigi sér stað:
       a. þegar viðtökuríkið túlkar eitthvert ákvæði samnings þessa þröngt í
    framkvæmd vegna þess að þröngri túlkun er beitt við framkvæmd ákvæðisins
                  gagnvart ræðisstofnunum þess í sendiríkinu;
    b. þegar ríki veita hvert öðru, á grundvelli venju eða með samningi, betri
                 kjör en tilskilið er í ákvæðum samnings þessa.
            73. gr. Tengsl samnings þessa við aðra alþjóðasamninga.
  1. Ákvæði samnings þessa skulu ekki hafa áhrif á aðra alþjóðasamninga sem í
                 gildi eru milli ríkja sem eru aðilar að þeim.
       2. Ekkert í samningi þessum skal girða fyrir það að ríki geti gert
alþjóðasamninga er staðfesti, auki við, rýmki eða kveði nánar á um ákvæði hans.

                             V. kafli. Lokaákvæði.
                              74. gr. Undirritun.
Samningur þessi skal liggja frammi til undirritunar af hálfu allra ríkja sem eru
        aðilar að Sameinuðu þjóðunum, sérstofnunum þeirra eða samþykktum
alþjóðadómstólsins, og allra annarra ríkja sem allsherjarþing Sameinuðu þjóðanna
        býður að gerast aðilar að samningnum, á þeim tíma sem hér segir:
    til 31. október 1963 í utanríkisráðuneyti lýðveldisins Austurríkis og síðan
         til 31. mars 1964 í aðalstöðvum Sameinuðu þjóðanna í New York.
                              75. gr. Fullgilding.
        Samning þennan skal fullgilda. Skulu fullgildingarskjölin afhent
                framkvæmdastjóra Sameinuðu þjóðanna til vörslu.
                                 76. gr. Aðild.
 Sérhverju ríki í einhverjum þeirra fjögurra hópa sem taldir eru í 74. gr. skal
    heimilt að gerast aðili að samningi þessum. Aðildarskjölin skulu afhent
                framkvæmdastjóra Sameinuðu þjóðanna til vörslu.
                              77. gr. Gildistaka.
 1. Samningur þessi skal ganga í gildi á þrítugasta degi eftir að tuttugasta og
  annað fullgildingar- eða aðildarskjalið hefur verið afhent framkvæmdastjóra
                         Sameinuðu þjóðanna til vörslu.
 2. Gagnvart sérhverju ríki sem fullgildir samninginn eða gerist aðili að honum
 eftir afhendingu tuttugasta og annars fullgildingar- eða aðildarskjalsins til
 vörslu skal samningurinn ganga í gildi á þrítugasta degi eftir afhendingu þess
           ríkis á fullgildingar- eða aðildarskjali sínu til vörslu.
                    78. gr. Tilkynningar framkvæmdastjórans.
 Framkvæmdastjóri Sameinuðu þjóðanna skal tilkynna öllum ríkjum innan sérhvers
                 þeirra fjögurra hópa sem taldir eru í 74. gr.:
       a. undirritanir undir samning þennan og afhendingu fullgildingar- eða
             aðildarskjala til vörslu samkvæmt 74., 75. og 76. gr.;
                 b. gildistökudag samnings þessa samkvæmt 77. gr.
                             79. gr. Gildir textar.
Frumriti samnings þessa sem gerður er á ensku, frönsku, kínversku, rússnesku og
  spænsku með jafngildum textum skal komið í vörslu framkvæmdastjóra Sameinuðu
  þjóðanna en hann skal senda öllum ríkjum innan sérhvers hópanna fjögurra sem
                 taldir eru í 74. gr. staðfest eftirrit af því.

                                 Fylgiskjal II.
                  Kjörfrjáls bókun varðandi ríkisborgararétt.
 Aðildarríki að bókun þessari og Vínarsamningnum um ræðissamband sem samþykktur
var á ráðstefnu Sameinuðu þjóðanna, haldinni í Vínarborg dagana 4. mars til 22.
 apríl 1963, og verður hér á eftir nefndur samningurinn láta í ljós ósk um að
   setja reglur sín á milli um ríkisborgararétt starfsmanna ræðisstofnunar og
þeirra manna úr fjölskyldu þeirra sem teljast til heimilisfólks þeirra, og gera
                     samkomulag um það sem fer hér á eftir:
1. gr. Í bókun þessari skal heitið starfsmenn ræðisstofnunar hafa þá merkingu
   sem ákveðin er í g-lið 1. mgr. 1. gr. samningsins, þ.e. ræðiserindrekar,
                    ræðisstarfsmenn og þjónustustarfsmenn.
 2. gr. Starfsmenn ræðisstofnunar sem eru ekki ríkisborgarar viðtökuríkisins og
þeir menn úr fjölskyldum þeirra sem teljast til heimilisfólks þeirra skulu ekki
 öðlast ríkisborgararétt viðtökuríkisins eingöngu á grundvelli laga þess ríkis.
3. gr. Bókun þessi skal liggja frammi til undirritunar af hálfu allra ríkja sem
         kunna að verða aðilar að samningnum á þeim tíma sem hér segir:
    til 31. október 1963 í utanríkisráðuneyti lýðveldisins Austurríkis og síðan
         til 31. mars 1964 í aðalstöðvum Sameinuðu þjóðanna í New York.
      4. gr. Bókun þessa skal fullgilda. Skulu fullgildingarskjölin afhent
                framkvæmdastjóra Sameinuðu þjóðanna til vörslu.
  5. gr. Öllum ríkjum sem kunna að verða aðilar að samningnum skal heimilt að
  gerast aðilar að bókun þessari. Aðildarskjölin skulu afhent framkvæmdastjóra
                         Sameinuðu þjóðanna til vörslu.
    6. gr. 1. Bókun þessi skal ganga í gildi sama dag og samningurinn eða á
  þrítugasta degi eftir að annað fullgildingar- eða aðildarskjal að bókuninni
hefur verið afhent framkvæmdastjóra Sameinuðu þjóðanna til vörslu, og skal miðað
                           við síðari dagsetninguna.
2. Gagnvart sérhverju ríki sem fullgildir bókun þessa eða gerist aðili að henni
  eftir gildistöku hennar í samræmi við 1. mgr. greinar þessarar skal bókunin
ganga í gildi á þrítugasta degi eftir afhendingu þess ríkis á fullgildingar- eða
                         aðildarskjali sínu til vörslu.
7. gr. Framkvæmdastjóri Sameinuðu þjóðanna skal tilkynna öllum ríkjum sem kunna
                         að verða aðilar að samningnum:
        a. undirritanir undir bókun þessa og afhendingu fullgildingar- eða
              aðildarskjala til vörslu samkvæmt 3., 4. og 5. gr.;
                 b. gildistökudag bókunar þessarar samkvæmt 6. gr.
  8. gr. Frumriti bókunar þessarar sem gerð er á ensku, frönsku, kínversku og
  spænsku með jafngildum textum skal komið í vörslu framkvæmdastjóra Sameinuðu
   þjóðanna en hann skal senda öllum ríkjum sem greind eru í 3. gr. staðfest
                                eftirrit af því.

                                Fylgiskjal III.
            Kjörfrjáls bókun varðandi skyldubundna lausn deilumála.
 Aðildarríki að bókun þessari og Vínarsamningnum um ræðissamband sem samþykktur
var á ráðstefnu Sameinuðu þjóðanna, haldinni í Vínarborg dagana 4. mars til 22.
 apríl 1963, og verður hér á eftir nefndur samningurinn láta í ljós ósk um að
hlíta hinni skyldubundnu lögsögu Alþjóðadómstólsins í öllum deilumálum þeirra á
 milli varðandi túlkun eða framkvæmd samningsins nema aðilarnir hafi komið sér
saman um einhverja aðra leið til lausnar deilunni innan hæfilegs frests, og gera
                     samkomulag um það sem fer hér á eftir:
  1. gr. Deilur sem rísa um túlkun eða framkvæmd samningsins skulu falla undir
     hina skyldubundnu lögsögu Alþjóðadómstólsins og má því skjóta þeim til
Alþjóðadómstólsins samkvæmt kröfu hvers þess deiluaðila sem er aðili að þessari
                                     bókun.
 2. gr. Á tveggja mánaða tímabili frá því að annar aðilinn hefur tilkynnt hinum
 þá skoðun sína að um deilu sé að ræða geta aðilarnir samið um að skjóta málinu
  til gerðardóms en ekki Alþjóðadómstólsins. Að þeim fresti liðnum getur hvor
     aðilinn um sig krafist þess að deilan sé lögð til Alþjóðadómstólsins.
 3. gr. 1. Á sama tveggja mánaða tímabilinu geta aðilarnir samið um að taka upp
         sáttaumleitanir áður en málið er lagt fyrir Alþjóðadómstólinn.
2. Sáttanefnd skal gera tillögur innan fimm mánaða frá því að hún var skipuð. Ef
aðilarnir samþykkja ekki tillögur hennar innan tveggja mánaða eftir að þær voru
  gerðar getur hvor aðili um sig krafist þess að Alþjóðadómstóllinn fjalli um
                                     málið.
 4. gr. Ríki þau sem eru aðilar að samningnum, hinni kjörfrjálsu bókun varðandi
 öðlun ríkisborgararéttar og bókun þessari geta hvenær sem er lýst yfir því að
 þau vilji rýmka ákvæði bókunar þessarar svo að þau taki til deilna sem rísa út
af túlkun eða framkvæmd hinnar kjörfrjálsu bókunar um öðlun ríkisborgararéttar.
    Slíkum yfirlýsingum skal beint til framkvæmdastjóra Sameinuðu þjóðanna.
5. gr. Bókun þessi skal liggja frammi til undirritunar af hálfu allra ríkja sem
         kunna að verða aðilar að samningnum á þeim tíma sem hér segir:
    til 31. október 1963 í utanríkisráðuneyti lýðveldisins Austurríkis og síðan
         til 31. mars 1964 í aðalstöðvum Sameinuðu þjóðanna í New York.
      6. gr. Bókun þessa skal fullgilda. Skulu fullgildingarskjölin afhent
                framkvæmdastjóra Sameinuðu þjóðanna til vörslu.
  7. gr. Öllum ríkjum sem kunna að verða aðilar að samningnum skal heimilt að
  gerast aðilar að bókun þessari. Aðildarskjölin skulu afhent framkvæmdastjóra
                         Sameinuðu þjóðanna til vörslu.
    8. gr. 1. Bókun þessi skal ganga í gildi sama dag og samningurinn eða á
  þrítugasta degi eftir að annað fullgildingar- eða aðildarskjal að bókuninni
hefur verið afhent framkvæmdastjóra Sameinuðu þjóðanna til vörslu, og skal miðað
                           við síðari dagsetninguna.
2. Gagnvart sérhverju ríki sem fullgildir bókun þessa eða gerist aðili að henni
  eftir gildistöku hennar í samræmi við 1. mgr. greinar þessarar skal bókunin
ganga í gildi á þrítugasta degi eftir afhendingu þess ríkis á fullgildingar- eða
                         aðildarskjali sínu til vörslu.
9. gr. Framkvæmdastjóri Sameinuðu þjóðanna skal tilkynna öllum ríkjum sem kunna
                         að verða aðilar að samningnum:
        a. undirritanir undir bókun þessa og afhendingu fullgildingar- eða
              aðildarskjala til vörslu samkvæmt 5., 6. og 7. gr.;
         b. yfirlýsingar sem gefnar eru samkvæmt 4. gr. bókunar þessarar;
                 c. gildistökudag bókunar þessarar samkvæmt 8. gr.
   10. gr. Frumriti bókunar þessarar sem gerð er á ensku, frönsku, kínversku,
rússnesku og spænsku með jafngildum textum skal komið í vörslu framkvæmdastjóra
   Sameinuðu þjóðanna en hann skal senda öllum ríkjum sem greind eru í 5. gr.
                           staðfest eftirrit af því.
