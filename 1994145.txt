                                    dálkum.

   --------------------------------------------------------------------------

                                 Lög um bókhald

                           1994 nr. 145 29. desember

   --------------------------------------------------------------------------

                           I. kafli. Bókhaldsskylda.
                 1. gr. Eftirtaldir aðilar eru bókhaldsskyldir:
         1. hlutafélög og önnur félög með takmarkaðri ábyrgð félagsaðila;
    2. samvinnufélög og samvinnusambönd, gagnkvæm vátrygginga- og ábyrgðarfélög
       og önnur félög með breytilegan höfuðstól og breytilega félagatölu;
       3. sameignarfélög og önnur félög með ótakmarkaðri ábyrgð félagsmanna;
    4. bankar, sparisjóðir, verðbréfasjóðir og -fyrirtæki sem falla ekki undir
                        aðra töluliði þessarar greinar;
     5. hvers konar fyrirtæki og stofnanir í eigu ríkis eða sveitarfélaga sem
                             stunda atvinnurekstur;
    6. þrotabú og önnur bú sem eru undir skiptum ef þau stunda atvinnurekstur;
   7. hvers konar önnur félög, sjóðir og stofnanir sem stunda atvinnurekstur eða
                     hafa á hendi fjáröflun eða fjárvörslu;
   8. hver sá einstaklingur sem stundar atvinnurekstur eða sjálfstæða starfsemi.
Þegar tveir eða fleiri aðilar standa saman að afmörkuðum rekstri í tengslum við
 eigin atvinnurekstur eða sjálfstæða starfsemi er heimilt að færa sameiginlegt
  bókhald um samreksturinn. Niðurstöður sameiginlega bókhaldsins skulu færðar
sundurliðaðar á viðeigandi reikninga í bókhaldi hvers samrekstraraðila að réttri
                        tiltölu svo oft sem þurfa þykir.
  2. gr. Þeir sem skyldir eru að færa bókhald skv. 1. gr. skulu halda tvíhliða
                            bókhald, sbr. þó 3. gr.
 3. gr. Undanþegnir skyldu til að færa tvíhliða bókhald eru þeir einstaklingar
  sem nota ekki meira aðkeypt vinnuafl við starfsemi sína en sem svarar einum
             starfsmanni að jafnaði og stunda eftirtalda starfsemi:
                       1. útgerð á bátum undir 10 rúmlestum;
      2. verkun sjávarafla ef meiri hluti sölu hans fer fram fyrir milligöngu
                             afurðasölufyrirtækis;
         3. búrekstur ef meiri hluti sölu afurða fer fram fyrir milligöngu
                             afurðasölufyrirtækis;
     4. akstur leigu-, sendi-, vöru- og fólksflutningabifreiða, svo og rekstur
                                   vinnuvéla;
                    5. iðnað, þar með talda viðgerðarstarfsemi;
   6. þjónustu þar sem fyrst og fremst er seld vinna eða fagleg þekking og ekki
            er um fjárvörslu að ræða í tengslum við selda þjónustu.
 Undanþegin skyldu til að færa tvíhliða bókhald eru enn fremur félög, sjóðir og
   stofnanir, sbr. 7. tölul. 1. gr., sem stunda ekki atvinnurekstur ef tekjur
   þeirra eru eingöngu framlög sem innheimt eru hjá félagsaðilum og ganga til
greiðslu á sameiginlegum útgjöldum, þar með töldu aðkeyptu vinnuafli sem svarar
                   til allt að einum starfsmanni að jafnaði.
    Ef aðili er skyldur til að halda tvíhliða bókhald vegna einhvers þáttar
        starfsemi sinnar skal það eiga við um allan atvinnurekstur hans.
 Þeir bókhaldsskyldir aðilar, sem undanþegnir eru skyldu til að halda tvíhliða
 bókhald samkvæmt þessari grein, skulu færa þær bækur sem greinir í 5. mgr. 10.
                                      gr.
4. gr. Bókhaldsskyldir aðilar skulu haga bókhaldi sínu á skýran og aðgengilegan
 hátt og semja ársreikninga í samræmi við lög, reglugerðir og góða bókhalds- og
                              reikningsskilavenju.
5. gr. Stjórnendur þeirra félaga, sjóða og stofnana, sem um ræðir í 1.7. tölul.
1. gr., og þeir sem ábyrgð bera á starfsemi skv. 8. tölul. 1. mgr. 1. gr., sbr.
  og 2. mgr. 1. gr., skulu sjá um og bera ábyrgð á að ákvæðum laga þessara og
                    reglugerða samkvæmt þeim verði fullnægt.

                              II. kafli. Bókhald.
                           Almenn ákvæði um bókhald.
  6. gr. Bókhaldi skal haga þannig að á skýran og aðgengilegan hátt megi rekja
 viðskipti og notkun fjármuna. Það skal veita svo sundurliðaðar upplýsingar um
rekstur og efnahag sem þarfir eigenda, lánardrottna og hins opinbera krefjast og
     nauðsynlegar eru til að meta megi tekjur og gjöld, eignir og skuldir.
 Bókhaldið skal með tilliti til umfangs rekstrar og eðlis starfseminnar vera í
samræmi við góða bókhalds- og reikningsskilavenju eins og hún er á hverjum tíma,
                       svo og ákvæði laga og reglugerða.
  7. gr. Tvíhliða bókhald skal skipuleggja með tilliti til umfangs rekstrar og
                                eðlis starfsemi.
 Skrifleg lýsing á skipulagi og uppbyggingu bókhaldskerfis skal liggja fyrir og
 m.a. veita upplýsingar um tölvukerfi og tölvubúnað, tengsl við aðrar tölvur og
 hlutverk þeirra. Ef sjálfvirkri tölvuúrvinnslu er beitt í bókhaldi skal á sama
hátt liggja fyrir lýsing á henni á þann hátt að unnt sé án erfiðleika að fylgja
  eftir og hafa eftirlit með meðferð hvers liðar. Reikningar bókhaldsins skulu
 sérstaklega tilgreindir og notkun þeirra greinilega afmörkuð, svo og lýsing á
                                tekjuskráningu.
 Bókhaldið skal þannig skipulagt að auðvelt sé að rekja sig frá frumgögnum til
   færslna í bókhaldi, svo og frá færslum í bókhaldi til frumgagna, og milli
  niðurstöðu úr bókhaldi og ársreiknings. Jafnframt skal skipulag og stjórnun
  bókhaldsins við það miðuð að tryggja vörslu bókhaldsgagna og eðlilegt innra
eftirlit. Með innra eftirliti er m.a. átt við verklagsreglur þar sem kveðið er á
   um meðferð skjala og ábyrgðar- og verkaskiptingu og haft er að markmiði að
   tryggja áreiðanlegt bókhald, örugga meðferð og vörslu fjármuna og að ekki
                hljótist tjón af villum, mistökum eða misnotkun.
 Ráðherra getur sett reglur um lágmarkskröfur sem gerðar eru til bókhaldskerfa
fyrir tölvur og mælt fyrir um að þau skuli hljóta opinbera viðurkenningu áður en
                           notkun þeirra er heimiluð.
   8. gr. Sérhver færsla í bókhaldi skal byggð á áreiðanlegum og fullnægjandi
   gögnum sem rekja má til viðskiptanna. Ytri sem innri gögn skulu fela í sér
          upplýsingar sem nægja til réttmætrar skráningar í bókhaldið.
Með ytri frumgögnum er átt við gögn frá þeim sem viðskipti eru gerð við, svo sem
   reikning, afreikning, greiðsluseðil, gíróseðil, greiðslukvittun, samning,
  myndrit, skeyti eða önnur jafngild frumgögn. Þessi gögn skulu bera með sér,
 eftir því sem við á, auðkenni útgefanda og viðtakanda og aðrar þær upplýsingar
     sem nauðsynlegar kunna að vera til þess að sannreyna megi viðskiptin.
  Með innri frumgögnum er átt við gögn sem verða til hjá hinum bókhaldsskylda
   sjálfum, svo sem samrit reikninga, afreikninga, greiðsluseðla, gíróseðla,
greiðslukvittana, samninga eða skeyta, svo og öll önnur gögn sem gerð eru til að
           skrá hreyfingar eða millifærslur innan bókhaldsins sjálfs.
     Ávallt skal vera unnt að kalla fram og prenta þau skjöl sem liggja til
   grundvallar færslum í bókhaldi þegar um er að ræða sendingar milli tölva.
9. gr. Í bókhaldi skal skrá viðskipti jafnskjótt og þau fara fram enda sé það í
 samræmi við góða bókhaldsvenju. Önnur atvik skulu skráð svo fljótt sem unnt er
                          eftir að þau eiga sér stað.
 Færslur, sem eingöngu byggjast á skjölum sem flutt eru milli tölvukerfa, skulu
              skráðar í bókhaldið jafntryggilega og aðrar færslur.
  Færslur í bókhaldi skulu vera í skipulegri númeraröð, endurspegla að jafnaði
 rétta tímaröð viðskipta og annarra færslutilefna og gefa skýra mynd af því sem
                             þeim er ætlað að lýsa.
 Færslurnar skulu vísa til viðeigandi frumgagna og geyma skýrar upplýsingar um
       efni viðskipta eða annarra atvika, reikningsheiti og dagsetningu.
                       Bókhaldsbækur og reikningaskipan.
  10. gr. Bókhaldsbækur skulu færðar á varanlegan hátt í skipulögðu og öruggu
                   bóka-, korta-, lausblaða- eða tölvukerfi.
   Bókhald þeirra aðila, sem skyldir eru til að halda tvíhliða bókhald, skal
                                samanstanda af:
              1. dagbók þar sem allar færslur koma fram í færsluröð;
      2. hreyfingalista þar sem allar færslur dagbókar hafa verið flokkaðar á
                 viðeigandi bókhaldsreikninga, sbr. þó 6. mgr.;
    3. aðalbók þar sem fram kemur staða hvers einstaks bókhaldsreiknings, sbr.
                                    12. gr.;
                           4. ársreikningi, sbr. 22. gr.
      Bækur skv. 1.3. tölul. 2. mgr. nefnast einu nafni fjárhagsbókhald.
         Í bókhaldi aðila skv. 2. mgr. skulu vera eftir því sem við á:
     1. sjóðbók fyrir innborganir í sjóð og útborganir úr honum, sbr. 13. gr.;
                      2. viðskiptamannabókhald, sbr. 15. gr.
   Í bókhaldi þeirra aðila, sem undanþegnir eru skyldu til að halda tvíhliða
                        bókhald skv. 3. gr., skulu vera:
     1. sjóðbók fyrir innborganir í sjóð og útborganir úr honum, sbr. 13. gr.;
                        2. sundurliðunarbók, sbr. 14. gr.;
                          3. ársreikningur, sbr. 22. gr.
 Í handfærðu bókhaldi eru kröfur skv. 2. tölul. 2. mgr. uppfylltar með færslu á
  viðeigandi bókhaldsreikninga í dagbók, sbr. 1. tölul. 2. mgr. Heimilt er að
  sameina sjóðbók og dagbók sem nefnist þá sjóðsdagbók. Sjóðbók og sjóðsdagbók
 skulu vera fyrir fram innbundnar og blaðsíðurnar tölusettar en færi aðili bæði
    sjóðbók og sjóðsdagbók má hin síðarnefnda vera lausblaðabók. Í handfærðu
 bókhaldi skal aðalbók vera fyrir fram innbundin og blaðsíðurnar tölusettar og
                      færa má ársreikninginn í aðalbókina.
  Bókhaldsbækurnar skulu vera til staðar hér á landi. Skal texti þeirra vera á
                   íslensku og fjárhæðir í íslenskum krónum.
 11. gr. Að jafnaði skal haga reikningaskipan í bókhaldinu þannig að færðir séu
hreinir eigna- og skulda-, gjalda- og teknareikningar. Færa skal þá reikninga í
 bókhaldinu sem nauðsynlegt er til að eðlileg sundurliðun náist með tilliti til
                       tegundar og stærðar starfseminnar.
    Í stað sundurliðunar á skylda reikninga er heimilt að halda einn eða fáa
  reikninga í fjárhagsbókhaldinu en sundurliða þá í sérstöku undirkerfi. Slík
    undirkerfi skulu tengjast fjárhagsbókhaldinu á skýran og öruggan hátt um
   tiltekna reikninga sem eru ekki nýttir í öðrum tilgangi. Færslur, sem eiga
uppruna sinn í slíkum undirkerfum, skulu færast í sérstaka dagbók og berast til
fjárhagsbókhalds með reglubundnum og öruggum hætti. Við færslu í undirkerfi skal
                           ætíð vísað til grunngagna.
Eftir því sem aðstæður leyfa skal haga reikningaskipan þannig að nægilegt innra
                               eftirlit skapist.
 12. gr. Í aðalbók skal koma fram staða hvers einstaks bókhaldsreiknings í lok
   hvers bókhaldstímabils í samræmi við hreyfingalista eða dagbók í handfærðu
bókhaldi. Samtölur aðalbókar skulu hverju sinni innifela allar færslur sem fram
                   að því hafa verið gerðar á reikningsárinu.
 13. gr. Í sjóðbók skal færa allar innborganir í sjóð og útborganir úr honum á
 þann hátt að auðvelt sé að bera saman sjóðseign og niðurstöðu sjóðbókar í lok
             starfsdags eða vinnulotu, allt eftir tegund starfsemi.
Hver greiðsla færist sérstaklega. Þó er leyfilegt að færa í einu lagi fjárhæðir
þær er inn koma daglega vegna sölu gegn staðgreiðslu. Enn fremur er leyfilegt að
 færa undirbækur yfir sjóðgreiðslur enda sé færslu þeirra hagað á sama hátt og
 færslu sjálfrar sjóðbókarinnar. Skylt er að færa niðurstöðutölur undirbókanna
daglega í sjálfa sjóðbókina og skal í henni vísað til undirbókanna til sönnunar
            færslum. Undirbækur sjóðbókar mega vera lausblaðabækur.
       Falla má frá færslu í sjóðbók þegar fyrir liggur annað jafnöruggt
                    skráningarkerfi innborgana og útborgana.
  14. gr. Þeir sem eru undanþegnir skyldu til að halda tvíhliða bókhald skulu
 sundurliða viðskipti sín í sérstaka bók, sundurliðunarbók, þar sem hreyfingar
  ársins á eignum og skuldum, tekjum og gjöldum eru flokkaðar eftir tegundum.
 Heimilt er að færa í einu lagi niðurstöðutölur undirbóka bókhaldsins, þar með
 taldar samanlagðar niðurstöður af útgefnum reikningum á bókhaldstímabilinu. Í
lok hvers bókhaldstímabils skal stemma hreyfingar á handbæru fé á tímabilinu af
við færslur í sundurliðunarbókina með því að taka tillit til útistandandi krafna
         og ógreiddra reikninga við upphaf og lok bókhaldstímabilsins.
    Niðurstöður sundurliðunarbókar skal vera unnt að rekja til ársreiknings.
  15. gr. Í fjárhagsbókhaldi eða sérstöku viðskiptamannabókhaldi, sem tengist
fjárhagsbókhaldinu, skal hafa reikninga yfir viðskipti við hvern viðskiptamann,
önnur en þau sem hönd selur hendi. Þó er heimilt að sameina óveruleg viðskipti á
                            einn eða fáa reikninga.
Ef notað er sérstakt viðskiptamannabókhald sem undirkerfi fjárhagsbókhalds skal
                       það uppfylla eftirtalin skilyrði:
    1. Viðskiptamannabókhald skal tengjast fjárhagsbókhaldinu á skýran hátt um
       sérstaka tiltekna reikninga sem eru ekki nýttir í öðrum tilgangi.
   2. Í viðskiptamannabókhaldi skal á hverjum tíma vera unnt að kalla fram stöðu
  viðskiptamannareikninga hvers um sig og í heild. Samtöluna skal vera unnt að
       rekja til tiltekinna reikninga í fjárhagsbókhaldi, sbr. 1. tölul.
    3. Færslur á viðskiptamannareikninga skulu berast milli fjárhagsbókhalds og
            viðskiptamannabókhalds með reglulegum og öruggum hætti.
   4. Þegar færslur eiga uppruna sinn í viðskiptamannabókhaldi skal færð dagbók
              um þær færslur með sama hætti og í fjárhagsbókhaldi.
      5. Við færslur í viðskiptamannabókhald skal ætíð vísað til grunngagna.
 16. gr. Í lok hvers reikningsárs skal telja vörubirgðir og reikna út verðmæti
  þeirra. Á vörutalningarlistum eða í vörutalningarbókum skal koma fram heiti,
 magn, einingarverð og útreiknað verðmæti hverrar einstakrar vörutegundar ásamt
samtölu. Vörutalningarlista og vörutalningarbækur skulu talningarmenn undirrita.
Þeir sem nota stöðugt birgðabókhald eru ekki bundnir af ákvæðum 1. mgr. enda er
  þá gert ráð fyrir skipulegum talningum og að birgðaskrár séu leiðréttar með
                              reglubundnum hætti.
 Ef birgðir eru verðlagðar á söluverði skal á skýran og aðgengilegan hátt koma
                     fram hvernig kostnaðarverð er reiknað.
  17. gr. Tekjuskráning bókhaldsskyldra aðila skal byggjast á skýru og öruggu
  kerfi sem tryggir að unnt sé að sannreyna að allar tekjur komi fram. Öruggt
kerfi í þessu sambandi teljast m.a. reikningar, afreikningar og gíróseðlar, enda
séu þessi gögn í öruggu skipulegu númerakerfi, og sjóðvélar sem notaðar eru við
 sölu á vörum og þjónustu í smásölu, svo og önnur sambærileg og örugg kerfi til
        tekjuskráningar, enda sé ekki öðruvísi fyrir mælt í öðrum lögum.
18. gr. Sjóðbók, sjóðsdagbók og dagbók í handfærðu bókhaldi skal lokað reglulega
  og eigi sjaldnar en á tveggja mánaða fresti. Niðurstöður einstakra reikninga
  skulu þá færðar í aðalbók. Færslu í aðalbók skal að jafnaði vera lokið eigi
            síðar en einum mánuði eftir lok hvers bókhaldstímabils.
 Þeir sem undanþegnir eru skyldu til að halda tvíhliða bókhald skulu sundurliða
 færslur sínar í sundurliðunarbók eftir því sem þörf er á og eigi sjaldnar en í
                               lok reikningsárs.
     Við gerð ársreikninga skal fara fram nákvæm og fullkomin lokun á öllum
                                 bókhaldsbókum.
      Samræmi skal vera milli fjárhæðanna í ársreikningi og í aðalbókinni.
                      Fylgiskjöl og geymsla bókhaldsgagna.
  19. gr. Fylgiskjöl með bókhaldinu skal tölusetja á reglubundinn hátt og til
  þeirra vísa við innfærslur í bækurnar. Þau skulu geymd í samfelldri töluröð.
Hverjum bókhaldsskyldum aðila er skylt að geyma með skipulögðum hætti öll bréf,
  myndrit og skeyti er honum berast og hafa þýðingu í rekstri hans. Enn fremur
  skal halda eftir samritum af öllum þeim bréfum, myndritum og skeytum er hann
                  sendir öðrum og hafa þýðingu í rekstri hans.
20. gr. Allar bækur, sem fyrirskipaðar eru í lögum þessum, ásamt bókhaldsgögnum
og fylgiskjölum, svo og bréf, myndrit og skeyti eða samrit þeirra, þar með talin
gögn sem varðveitt eru í tölvutæku formi, á örfilmu eða annan sambærilegan hátt,
   skulu varðveittar hér á landi á tryggan og öruggan hátt í sjö ár frá lokum
 viðkomandi reikningsárs. Þeim sem nota sjóðvélar er þó ekki skylt að varðveita
  innri strimla lengur en þrjú ár frá lokum viðkomandi reikningsárs enda liggi
           fyrir fullfrágengið bókhald og undirritaður ársreikningur.
 Ef tölvubúnaði, sem nauðsynlegur er til að kalla fram bókhaldsgögn, er breytt
 eða fargað ber að prenta gögnin í upprunalegu formi eða yfirfæra á nýjan miðil
                 þannig að áfram verði unnt að kalla þau fram.
                    Ársreikning skal ætíð varðveita í 25 ár.
 21. gr. Allt, sem fært er í bækur eða á reikninga, skal vera skýrt og læsilegt
 með varanlegu letri. Eigi má eyða eða gera á annan hátt ólæsilegt það sem eitt
  sinn hefur verið í þær fært þótt fyrst hafi verið misfært af vangá. Þurfi að
gera breytingu á færslu skal það gert með annarri færslu eða þannig að hin ranga
                 færsla verði læsileg að leiðréttingu lokinni.
Leiðrétting á rangri færslu skal gerð með sérstöku fylgiskjali þar sem fram komi
               hvaða færslu er verið að leiðrétta og hvers vegna.

                           III. kafli. Ársreikningur.
                           Reikningsár og undirritun.
    22. gr. Þeir sem bókhaldsskyldir eru skulu semja ársreikning fyrir hvert
reikningsár samkvæmt lögum þessum enda séu ekki gerðar strangari kröfur í öðrum
     lögum. Ársreikningurinn skal a.m.k. hafa að geyma rekstrarreikning og
 efnahagsreikning, svo og skýringar eftir því sem við á. Ársreikningurinn skal
                               mynda eina heild.
   Reikningsárið skal vera tólf mánuðir. Við upphaf rekstrar eða breytingu á
reikningsári getur tímabilið verið skemmra eða lengra, þó aldrei lengra en átján
mánuðir. Reikningsári verður því aðeins breytt síðar að sérstakar aðstæður gefi
        tilefni til. Breytingin skal tilgreind og rökstudd í skýringum.
Ársreikningurinn skal fullgerður og undirritaður eigi síðar en sex mánuðum eftir
     lok reikningsársins. Hann skal undirritaður af þeim sem ábyrgð bera á
                            bókhaldinu, sbr. 5. gr.
 Hafi einhver, sem skyldur er til að undirrita ársreikninginn, mótbárur fram að
  færa gegn honum skal hann undirrita reikninginn með árituðum fyrirvara. Koma
                     skal fram hvers eðlis fyrirvarinn er.
                   Efnahagsreikningar og rekstrarreikningar.
23. gr. Í efnahagsreikningi skal á kerfisbundinn hátt tilgreina eignir, skuldir
   og eigið fé hlutaðeiganda í lok reikningsársins. Reikningurinn skal þannig
sundurliðaður að hann gefi skýra mynd af eignum, skuldum og eigin fé í árslok í
                     samræmi við góða reikningsskilavenju.
Í rekstrarreikningi skal á kerfisbundinn hátt sýna heildartekjur og heildargjöld
   þannig sundurliðað að reikningurinn gefi skýra mynd af rekstrarafkomunni á
             reikningsárinu í samræmi við góða reikningsskilavenju.
24. gr. Rekstrarreikningar og efnahagsreikningar skulu settir upp með hliðstæðum
hætti frá ári til árs nema sérstakar aðstæður gefi tilefni til annars. Ef gerðar
               eru breytingar skulu þær tilgreindar í skýringum.
Óheimilt er að fella saman eignir og skuldir eða tekjur og gjöld innan einstakra
                                     liða.
         Í ársreikningi skulu fjárhæðir tilgreindar í íslenskum krónum.
  25. gr. Tekjur skulu að jafnaði færðar í rekstrarreikning þess árs þegar til
             þeirra er unnið og gjöld þegar til þeirra er stofnað.
26. gr. Óefnisleg réttindi skal aðeins telja til eignar ef þeirra er aflað gegn
             greiðslu. Sama á við um rannsóknar- og þróunarkostnað.
       27. gr. Gerð skal grein fyrir ráðstöfun hagnaðar eða jöfnun taps á
                 reikningsárinu í ársreikningnum eða skýringum.
                                   Mat eigna.
28. gr. Í efnahagsreikningi ber að tilgreina peningalegar eignir og skuldir með
     þeirri fjárhæð er raunverulega svarar til verðmætis þeirra. Varanlegir
 rekstrarfjármunir skulu að jafnaði tilgreindir á kostnaðarverði að frádregnum
hæfilegum árlegum afskriftum. Sé frá þessu vikið skal ársreikningurinn bera það
                              greinilega með sér.
 Kostnaðarverð varanlegra rekstrarfjármuna samanstendur af kaupverði þeirra og
 þeim kostnaði, sem hlýst af öflun og endurbótum á þeim, fram til þess tíma að
                           þeir eru teknir í notkun.
    Vörubirgðir má eigi telja til eignar á hærra verði en kostnaðarverði eða
  dagverði ef það er lægra. Kostnaðarverð vörubirgða er heimilt að ákvarða sem
vegið meðalverð allra birgða af sama tagi á grundvelli síðasta innkaupsverðs eða
                        með annarri viðurkenndri aðferð.
     Ef gerðar eru verulegar breytingar á mati eigna eða skulda frá síðasta
      efnahagsreikningi skal ársreikningurinn bera það greinilega með sér.
 29. gr. Ef raunvirði fastafjármuna er lægra en bókfært verð þeirra og ástæður
 þess verða ekki taldar skammvinnar ber að færa verð þeirra niður að því marki
        sem telja verður nauðsynlegt samkvæmt góðri reikningsskilavenju.
     Heimilt er að meta áhættufjármuni og langtímakröfur til markaðsverðs á
  reikningsskiladegi ef það er lægra en bókfært verð. Slíkar eignir skulu sæta
 niðurfærslu ef þess gerist sérstök þörf, svo sem vegna hættu á að kröfur muni
                     ekki innheimtast eða af öðrum ástæðum.
      Matsbreytingar samkvæmt þessari grein skal færa í rekstrarreikning.
   30. gr. Taka má tillit til áhrifa almennra verðlagsbreytinga á rekstur og
         efnahag starfseminnar í samræmi við góða reikningsskilavenju.
   Ef beitt er ákvæðum 1. mgr. skal í skýringum gera nákvæma grein fyrir þeim
                          aðferðum sem viðhafðar eru.
                                   Skýringar.
31. gr. Í skýringum í ársreikningi skal gefa upplýsingar um eftirfarandi atriði
með vísan til viðeigandi liða í efnahagsreikningi og rekstrarreikningi komi þau
                           ekki greinilega fram þar:
               1. breytingar á varanlegum rekstrarfjármunum á árinu;
                  2. opinbert mat á eignunum ef það liggur fyrir;
                        3. nafnverð eignarhluta í félögum;
                       4. hreyfingar á eiginfjárreikningum;
                         5. veðsetningu eigna og ábyrgðir;
   6. önnur þau atriði sem máli skipta við mat á rekstri og efnahag og ekki koma
                              annars staðar fram.
                               Skoðun reikninga.
      32. gr. Bókhaldsskyldir aðilar, sem falla ekki undir ákvæði laga um
      ársreikninga, geta á aðalfundi eða félagsfundi kosið einn eða fleiri
 skoðunarmenn ársreikninga og varamenn þeirra. Skoðunarmenn geta verið úr hópi
 félagsmanna en mega ekki sitja í stjórn félagsins eða gegna stjórnunarstörfum
                                   fyrir það.
  Skoðunarmenn skulu uppfylla hæfisskilyrði [2]11. gr. laga nr. 67/1976,^1) um
    löggilta endurskoðendur. Uppfylli skoðunarmaður ekki lengur skilyrði til
 starfans og enginn varamaður er til að koma í hans stað skal stjórn félagsins
annast um að valinn verði nýr skoðunarmaður eins fljótt og unnt er og skal hann
               gegna því starfi þar til kosning getur farið fram.
 Ef félag kýs endurskoðanda í stað skoðunarmanns skulu ákvæði laga um löggilta
                     endurskoðendur eiga við um starf hans.
                               ^1)Nú [3]l. 18/1997.
33. gr. Skoðunarmenn skulu hvenær sem er hafa aðgang að bókhaldi til að gera þær
 athuganir og kannanir sem þeir telja nauðsynlegar. Þá skal stjórn sjá til þess
 að skoðunarmenn fái þau gögn, upplýsingar og aðstoð sem þeir álíta nauðsynleg.
34. gr. Með áritun sinni á ársreikning skulu skoðunarmenn staðfesta að þeir hafi
yfirfarið hann. Þar skal koma fram að eignir þær og skuldir, sem tilgreindar eru
 í efnahagsreikningi, séu fyrir hendi og að breytingar á eigin fé séu í samræmi
við bókhaldið. Þá skulu skoðunarmenn ganga úr skugga um að á reikningsárinu hafi
  verið farið eftir ákvörðunum félagsfunda og stjórnar um öflun, ráðstöfun og
 ávöxtun fjármuna og önnur atriði í rekstrinum. Telji skoðunarmaður að svo hafi
     ekki verið skal hann árita ársreikninginn með viðeigandi athugasemdum.
 Ef skoðunarmaður telur að nauðsynlegar upplýsingar vanti í ársreikninginn eða
  skýrslu stjórnar eða upplýsingar séu villandi og enn fremur ef hann telur að
 fyrir liggi atvik sem varðað geti stjórnendur ábyrgð skal hann vekja athygli á
   því í áritun sinni. Áritun skoðunarmanns telst hluti ársreiknings og skal
                             varðveitt ásamt honum.
     35. gr. Skoðunarmenn eiga rétt á að sitja fundi þar sem fjallað er um
                                 ársreikninga.
Skoðunarmönnum er óheimilt að gefa einstökum félagsaðilum eða öðrum upplýsingar
                                 um hag félags.

                    [IV. kafli. Viðurlög og málsmeðferð.]^1)
                             ^1)[4]L. 37/1995, 1. gr.
 [36. gr. Hver sem af ásetningi eða stórfelldu gáleysi brýtur gegn ákvæðum laga
 þessara á þann hátt sem lýst er í 38.40. gr. skal sæta fésektum, en brot gegn
 37. gr. og önnur meiri háttar brot gegn 38. gr. varða ^1) fangelsi allt að sex
árum skv. 2. mgr. 262. gr. almennra hegningarlaga eða fésektum ef málsbætur eru
                                  miklar.]^2)
                ^1)[5]L. 82/1998, 218. gr. ^2)[6]L. 37/1995, 1. gr.
  [37. gr. Svofelld háttsemi bókhaldsskylds manns eða fyrirsvarsmanns lögaðila
                    telst ætíð meiri háttar brot gegn lögum:
   1. Ef hann færir ekki tilskilið bókhald fyrir sjálfan sig eða lögaðila þannig
               að hann uppfylli ekki kröfur laga í meginatriðum.
   2. Ef hann varðveitir ekki fylgiskjöl eða önnur bókhaldsgögn eða gerir það á
 svo ófullnægjandi hátt að ógerningur sé að rekja bókhaldsfærslur til viðskipta
                 og byggja bókhaldsbækur og ársreikning á þeim.
   3. Ef hann rangfærir bókhald eða bókhaldsgögn, býr til gögn sem ekki eiga sér
    stoð í viðskiptum við aðra aðila, vantelur tekjur kerfisbundið eða hagar
   bókhaldi með öðrum hætti þannig að gefi ranga mynd af viðskiptum og notkun
     fjármuna, enda varði brotið ekki við 158. gr. almennra hegningarlaga.
      4. Ef hann eyðileggur bókhald sitt eða lögaðila, í heild eða einstakar
 bókhaldsbækur, skýtur þeim undan eða torveldar aðgang að þeim með öðrum hætti.
Sama á við um hvers konar bókhaldsgögn sem færslur í bókhaldi verða raktar til.
     5. Ef hann lætur undir höfuð leggjast að semja ársreikning í samræmi við
    niðurstöður bókhalds, eða ársreikningur hefur ekki að geyma nauðsynlega
  reikninga og skýringar eða er rangfærður að öllu leyti eða hluta, enda varði
                brotið ekki við 158. gr. almennra hegningarlaga.
 Sama á við ef maður aðstoðar bókhaldsskyldan mann eða fyrirsvarsmann lögaðila
 við þau brot sem lýst er í 1.5. tölul. eða stuðlar að þeim á annan hátt.]^1)
                             ^1)[7]L. 37/1995, 1. gr.
  [38. gr. Bókhaldsskyldur maður eða fyrirsvarsmaður lögaðila gerist sekur um
  refsivert brot gegn lögum þessum með athöfnum þeim eða athafnaleysi sem hér
                                     segir:
   1. Ef hann vanrækir að færa einstakar bókhaldsbækur eða hagar bókhaldi sínu,
 bókhaldsfærslum, meðferð bókhaldsgagna eða gerð ársreikninga andstætt ákvæðum
laga og reglugerða, enda liggi ekki þyngri refsing við broti samkvæmt þeim lögum
                                   eða öðrum.
         2. Ef hann hagar ekki bókhaldi sínu á nægilega skýran, öruggan og
    aðgengilegan hátt, á grundvelli fullnægjandi gagna og í samræmi við góða
bókhaldsvenju eða tekjuskráning er ekki byggð á skýru og öruggu kerfi þannig að
            rekja megi tekjur og önnur viðskipti og notkun fjármuna.
        3. Ef hann vanrækir að tryggja vörslur bókhalds, bókhaldsgagna eða
 ársreiknings eða hefur skipulag og uppbyggingu bókhaldsins og fylgiskjala þess
                            ekki með öruggum hætti.
     4. Ef hann skráir ekki viðskipti samkvæmt góðri bókhaldsvenju, framkvæmir
    ekki færslur í númera- og tímaröð og með tilskildum reikningseinkennum.
    5. Ef hann hagar ekki gerð ársreiknings eða einstakra þátta hans þannig að
hann gefi skýra mynd af rekstrarafkomu á reikningsárinu og efnahag í lok þess í
                     samræmi við góða reikningsskilavenju.
    6. Ef hann vanrækir að framkvæma vörutalningu, ekki koma fram í birgðaskrá
   tilskildar upplýsingar um magn, einingaverð og útreiknað verðmæti hverrar
               vörutegundar eða mat vörubirgða er verulega rangt.
 Sama á við ef maður aðstoðar bókhaldsskyldan mann eða fyrirsvarsmann lögaðila
 við brot þau sem lýst er í 1.6. tölul. eða stuðlar að þeim á annan hátt.]^1)
                             ^1)[8]L. 37/1995, 1. gr.
[39. gr. Tilraun til brota og hlutdeild í brotum á lögum þessum, önnur en sú sem
 lýst er í 37. og 38. gr. laga þessara, er refsiverð eftir því sem segir í III.
                       kafla almennra hegningarlaga.]^1)
                             ^1)[9]L. 37/1995, 1. gr.
  [40. gr. Gera má lögaðila fésekt fyrir brot gegn lögum þessum óháð því hvort
    brotið megi rekja til saknæms verknaðar fyrirsvarsmanns eða starfsmanns
  lögaðilans. Hafi fyrirsvarsmaður hans eða starfsmaður gerst sekur um brot á
lögum þessum má auk þeirrar refsingar, sem hann sætir, gera lögaðilanum sekt og
sviptingu starfsréttinda, enda sé brotið drýgt til hagsbóta fyrir lögaðilann eða
                    hann hafi notið hagnaðar af brotinu.]^1)
                             ^1)[10]L. 37/1995, 1. gr.
 [41. gr. Rannsóknarlögregla ríkisins fer með frumrannsókn opinberra mála vegna
    brota á lögum þessum. Skattrannsóknarstjóri ríkisins getur á hvaða stigi
 rannsóknar sem er vísað máli til opinberrar rannsóknar af sjálfsdáðum, svo og
     eftir ósk sökunauts, ef hann vill eigi hlíta því að málið verði fengið
                         yfirskattanefnd til úrlausnar.
Yfirskattanefnd úrskurðar sektir vegna brota á lögum þessum, nema máli sé vísað
 til opinberrar rannsóknar og dómsmeðferðar skv. 1. mgr. Skattrannsóknarstjóri
 ríkisins leggur mál fyrir yfirskattanefnd og kemur fram af hálfu hins opinbera
  fyrir nefndinni þegar hún úrskurðar sektir. Úrskurðir yfirskattanefndar eru
      fullnaðarúrskurðir. Vararefsing fylgir ekki sektarúrskurðum hennar.
             Sektir fyrir brot gegn lögum þessum renna í ríkissjóð.
  Sakir samkvæmt lögum þessum fyrnast á sex árum miðað við upphaf rannsóknar á
 vegum skattrannsóknarstjóra ríkisins eða rannsóknarlögreglustjóra ríkisins eða
    hjá löglærðum fulltrúum þeirra, gegn manni sem sökunaut, enda verði ekki
          óeðlilegar tafir á rannsókn máls eða ákvörðun refsingar.]^1)
                             ^1)[11]L. 37/1995, 1. gr.

                          [V. kafli.]^1) Ýmis ákvæði.
                             ^1)[12]L. 37/1995, 1. gr.
   [42. gr.]^1) Fjármálaráðherra getur með reglugerð^2) sett nánari ákvæði um
framkvæmd laga þessara, svo sem um bókhaldsskyldu, undanþágu frá færslu tvíhliða
bókhalds, skipulag bókhalds, bókhaldsgögn og notkun tölva við færslu bókhalds og
                                 geymslu gagna.
     ^1)[13]L. 37/1995, 1. gr. ^2)[14]Rg. 598/1999, sbr. [15]15/2001; [16]rg.
                                   600/1999.
                                [43. gr.]^1) ^2)
 [Í fjármálaráðuneytinu skal haldin skrá yfir viðurkennda bókara. Öðrum en þeim
 sem teknir hafa verið á skrá er óheimilt að kalla sig viðurkenndan bókara eða
   með öðrum hætti gefa til kynna að þeir hafi hlotið viðurkenningu ráðherra
                            samkvæmt þessari grein.
Sá sem óskar að fá viðurkenningu sem bókari og verður tekinn á skrá skv. 1. mgr.
                     skal fullnægja eftirfarandi skilyrðum:
                        1. Vera heimilisfastur hér á landi.
                    2. Vera lögráða og hafa forræði á búi sínu.
                         3. Hafa staðist próf skv. 3. mgr.
 Fjármálaráðherra skal hlutast til um að reglulega séu haldin námskeið og próf
fyrir þá sem vilja fá viðurkenningu sem bókarar. Í viðurkenningu ráðherra felst
       að viðkomandi aðili hefur staðist próf í bókfærslu, helstu atriðum
              reikningsskila og lögum og reglugerðum um skattskil.
Til að annast námskeið og próf skipar ráðherra þriggja manna prófnefnd. Ráðherra
 getur, að fenginni umsögn prófnefndar, falið öðrum að annast námskeið og próf
samkvæmt lögum þessum. Ákvæði um tilhögun námskeiða, námsgreinar og kennslu, svo
 og námskeiða- og prófagjöld skulu sett í reglugerð.^3) Við ákvörðun á fjárhæð
  þeirra skal við það miðað að þau séu eigi hærri en kostnaður við námskeið og
                                   próf.]^4)
     ^1)[17]L. 37/1995, 1. gr. ^2)[18]l. 37/1995, 2. gr. ^3)[19]Rg. 473/2001.
                           ^4)[20]L. 29/1997, 1. gr.
  [44. gr.]^1) Lög þessi öðlast gildi 1. janúar 1995. Hjá þeim sem hafa annað
 reikningsár en almanaksárið koma lög þessi þó ekki til framkvæmda fyrr en við
           upphaf fyrsta reikningsárs sem hefst eftir 1. janúar 1995.
                             ^1)[21]L. 37/1995, 1. gr.

References

   Visible links
   1. http://www.althingi.is/dba-bin/lawformpr.pl?lnr=1994145
   2. file://1976067.html
   3. file://1997018.html
   4. file:///altext/stjt/1995.037.html
   5. file:///altext/stjt/1998.082.html
   6. file:///altext/stjt/1995.037.html
   7. file:///altext/stjt/1995.037.html
   8. file:///altext/stjt/1995.037.html
   9. file:///altext/stjt/1995.037.html
  10. file:///altext/stjt/1995.037.html
  11. file:///altext/stjt/1995.037.html
  12. file:///altext/stjt/1995.037.html
  13. file:///altext/stjt/1995.037.html
  14. http://www.reglugerd.is/interpro/dkm/WebGuard.nsf/key2/598-1999
  15. http://www.reglugerd.is/interpro/dkm/WebGuard.nsf/key2/015-2001
  16. http://www.reglugerd.is/interpro/dkm/WebGuard.nsf/key2/600-1999
  17. file:///altext/stjt/1995.037.html
  18. file:///altext/stjt/1995.037.html
  19. http://www.reglugerd.is/interpro/dkm/WebGuard.nsf/key2/473-2001
  20. file:///altext/stjt/1997.029.html
  21. file:///altext/stjt/1995.037.html
