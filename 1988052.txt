
   --------------------------------------------------------------------------

                                               Lög um eiturefni og hættuleg efni

                              1988 nr. 52 18. maí

   --------------------------------------------------------------------------

                                   I. kafli.
                                 Upphafsákvæði.
                          Eiturefni og hættuleg efni.
                                     1. gr.
               Eiturefni eru samkvæmt lögum þessum efni sem skráð eru á lista
   yfir eiturefni, sbr. 2. gr., svo og sérhver efnasamsetning og varningur er
      hefur að geyma slík efni í því formi og magni að venjuleg notkun þeirra
     felur í sér hættu á eitrunum í mönnum og dýrum samkvæmt mati ráðherra að
            fenginni umsögn [eiturefnaeftirlits Hollustuverndar ríkisins].^1)
           Hættuleg efni eru samkvæmt lögum þessum efni sem skráð eru á lista
            yfir hættuleg efni, sbr. 2. gr., svo og sérhver efnasamsetning og
       varningur er hefur að geyma slík efni í því formi og magni að venjuleg
     notkun þeirra felur í sér hættu fyrir heilsu manna og dýra samkvæmt mati
              ráðherra að fenginni umsögn [eiturefnaeftirlits Hollustuverndar
                                                                ríkisins].^1)
            Nota ber eiturefni og hættuleg efni með gát og varúð og þannig að
   hvorki hljótist af tjón á mönnum eða dýrum né matvæli eða umhverfi mengist
                                                                  af efnunum.

   ^1)[2]L. 1/1992, 26. gr.

                [Eiturefnaeftirlit Hollustuverndar ríkisins.]^1)

   ^1)[3]L. 1/1992, 26. gr.

                                     2. gr.
           [Eiturefnaeftirlit Hollustuverndar ríkisins skal vera ráðherra til
   ráðuneytis um framkvæmd laga þessara.
           Eiturefnaeftirlit Hollustuverndar ríkisins gerir tillögur um röðun
   efna á lista yfir eiturefni og hættuleg efni í samræmi við skaðleg áhrif
   og notkunarsvið þeirra. Ráðherra staðfestir tillögur eiturefnaeftirlitsins
   með reglugerð.^1)
           Eiturefnaeftirlit Hollustuverndar ríkisins skal veita
   stjórnvöldum, einstaklingum eða fyrirtækjum upplýsingar um meðferð
   eiturefna og hættulegra efna svo sem eftir er leitað og kostur er á.
   Eftirlitið skal enn fremur gera tillögur um viðbrögð við slysum af völdum
   eiturefna og hættulegra efna eða við vá af þeirra völdum vegna hernaðar
   eða náttúruhamfara.]^2)

   ^1)Rg. 236/1990, sbr. 348/1990, 766/1997 og 500/1998.^2)[4]L. 1/1992, 26.
   gr.

                                     3. gr.
           Ákvæði laga þessara taka ekki til eiturefna og hættulegra efna ef
   þau eru notuð samkvæmt ákvæðum:

           1. laga um aðbúnað, hollustuhætti og öryggi á vinnustöðum, nr. 46
           28. maí 1980,
           2. [5]lyfjalaga, nr. 108 14. nóvember 1984 (lyf og dýralyf).^1)

   ^1)Nú [6]l. 93/1994.

                                   II. kafli.
                           Ákvæði varðandi eiturefni.
                             Framleiðsla eiturefna.
                                     4. gr.
           Eiturefni mega þeir einir framleiða er til þess hafa fengið leyfi
   ráðherra, enda mæli Vinnueftirlit ríkisins og [eiturefnaeftirlit
   Hollustuverndar ríkisins]^1) með veitingu slíkra leyfa.
           Blöndun og þynning eiturefna og pökkun í söluhæf ílát og umbúðir,
   þar með talið umpökkun og umhelling svo og íburður í klæði, skoðast
   framleiðsla nema öðruvísi sé ákveðið, sbr. 2. mgr. 5. gr.

   ^1)[7]L. 1/1992, 26. gr.

                               Viðtaka eiturefna.
                                     5. gr.
           Þeir einir, er hér greinir, mega veita viðtöku eiturefnum og kaupa
   eiturefni:

           1. Framleiðendur eiturefna, sbr. 4. gr.
           2. Forstöðumenn efnagerða, efnaverksmiðja eða annarra fyrirtækja
           er tilkynnt hafa Vinnueftirliti ríkisins að við rekstur eða
           framleiðslu fyrirtækjanna sé þörf tiltekinna eiturefna, enda hafi
           þeir eða tilteknir starfsmenn þeirra leyfi til þess að nota
           eiturefnin.
           3. Lyfjaverslun ríkisins, aðrar lyfjagerðir og lyfjaheildverslanir
           svo og lyfjabúðir.
           4. Verslanir er fengið hafa leyfi ráðherra til þess að selja
           tiltekin eiturefni önnur en talin eru í næsta tölulið.
           5. Verslanir sem fengið hafa leyfi ráðherra til þess að selja
           eiturefni og hættuleg efni til nota í landbúnaði og garðyrkju og
           til útrýmingar meindýra.
           6. Sjúkrahús og viðurkenndar rannsóknastofur.
           7. Kennarar í raungreinum við framhaldsskóla vegna nota við
           kennslu.
           8. Einstaklingar 18 ára eða eldri er framvísa réttum aðilum
           sérstökum eiturbeiðnum, sbr. ákvæði 6. gr., eða öðrum gildum
           leyfum til kaupa á eiturefnum, sbr. 7. gr.

           Fyrirtækjum, sem greind eru í 4. og 5. tölul. að framan og versla
   með eiturefni, er þó heimilt að fengnu samþykki Vinnueftirlits ríkisins að
   vega þau sundur, blanda eða þykkja og umpakka eða umhella í ný söluhæf
   ílát.

                        Sala og innflutningur eiturefna.
                                     6. gr.
           Þeir einir mega selja og flytja inn eiturefni er greinir í 1.5.
   tölul. 1. mgr. 5. gr. Um fyrirtæki, sem talin eru í 1. og 2. tölul. 1.
   mgr. 5. gr., gildir þó að þau mega einungis selja eiturefni svo fremi að
   þau séu hluti af venjulegri framleiðslu þeirra.
           Þau fyrirtæki, sem talin eru í 1. og 2. tölul. 1. mgr. 5. gr.,
   mega selja önnur eiturefni en þau sem fyrirtækin framleiða ef þau hafa
   fengið til þess leyfi, sbr. 4. eða 5. tölul. 1. mgr. 5. gr.
           Setja skal í reglugerð ákvæði um veitingu leyfa handa verslunum
   þeim er ræðir í 4. og 5. tölul. 1. mgr. 5. gr.

                        Kaup einstaklinga á eiturefnum.
                                     7. gr.
           Einstaklingar, sbr. 8. tölul. 1. mgr. 5. gr., mega kaupa eiturefni
   til eigin nota ef þeir framvísa seljendum eiturefna, sbr. 6. gr.,
   sérstökum eiturbeiðnum eða öðrum gildum leyfum til kaupa á tilteknum
   eiturefnum.
           Heilbrigðisfulltrúar sveitarfélaga gefa út eiturbeiðnir að
   fenginni umsögn [eiturefnaeftirlits Hollustuverndar ríkisins].^1) Aðeins
   má láta úti einu sinni gegn sömu eiturbeiðni. Eiturbeiðnir gilda lengst í
   hálft ár frá útgáfudegi.
           Nú nota iðnaðarmenn eða aðrir einstaklingar tiltekin eiturefni að
   staðaldri við störf sín eða í þágu þeirra fyrirtækja er þeir starfa við,
   sbr. 2. tölul. 1. mgr. 5. gr. Má þá veita leyfi til kaupa á umræddum efnum
   er gilda til eins til þriggja ára í senn.
           Ráðherra setur að fengnum tillögum [eiturefnaeftirlits
   Hollustuverndar ríkisins]^1) reglugerð^2) um útgáfu eiturbeiðna og annarra
   tilsvarandi leyfa, afgreiðslu þeirra og varðveislu, um kaup á eiturefnum
   til nota í landbúnaði og garðyrkju og til útrýmingar meindýra, til
   sótthreinsunar og til varnar fúa.

   ^1)[8]L. 1/1992, 26. gr.^2)Rg. 39/1984.

                                Útlát eiturefna.
                                     8. gr.
           Eiturefni má aðeins selja eða afhenda þeim sem eru 18 ára eða
   eldri. Eigi má afhenda eiturefni ef ástæða er til þess að ætla að
   viðkomandi kynnu að fara sjálfum sér að voða eða gætu unnið öðrum tjón með
   efnunum sökum geðveiki, neyslu vímugjafa, vanþroska, vanstillingar,
   fákunnáttu o.s.frv.
           Heimilt er að selja á frjálsum markaði tiltekinn varning er
   inniheldur eiturefni. Fellur þá niður kvöð um útgáfu eiturbeiðna eða
   hliðstæðra leyfa, sbr. 7. gr., enda skal þá jafnframt gæta þeirra
   fyrirmæla um sölu og afhendingu varningsins er sett verða í reglugerð.

                                     9. gr.
           Eiturefni skal láta úti í sterkum og velluktum ílátum. Ílátin
   skulu vera þannig útlits eða svo greinilega auðkennd að ekki verði villst
   á þeim og ílátum sem notuð eru undir lyf, matvæli og fóðurvörur, fegrunar-
   eða snyrtiefni eða önnur óskaðleg efni. Á ílátunum skal geta innihalds og
   á ílátum og ystu umbúðum um eiturefni skulu vera eiturmerki svo og
   nauðsynleg varnaðarorð. Skulu eiturmerki þessi vera hliðstæð eiturmerkjum
   er tíðkast í nálægum löndum, svo sem kostur er, sbr. 21. gr.^1)
           Eiturmerki má ekki nota á ílát og umbúðir um önnur efni en
   eiturefni, sbr. 1. mgr. 1. gr., nema það sé sérstaklega heimilað í
   reglugerðum sem settar eru með stoð í þessum lögum.^2)

   ^1)Svo í [9]Stjtíð., en virðist eiga að vera 20. gr.^2)Rg. 236/1990, sbr.
   348/1990.

                             Varðveisla eiturefna.
                                    10. gr.
           Fyrirtæki og einstaklingar, sbr. 5. og 6. gr., skulu hlíta ákvæðum
   laga um aðbúnað, hollustuhætti og öryggi á vinnustöðum varðandi varðveislu
   eiturefna og ákvæðum laga um eftirlit með matvælum og öðrum neyslu- og
   nauðsynjavörum eftir því sem við á. Um Lyfjaverslun ríkisins, aðrar
   lyfjagerðir og lyfjaheildverslanir svo og lyfjabúðir gilda enn fremur
   ákvæði laga um lyfjadreifingu.
           Í verslunum, er leyfi hafa til þess að selja tiltekin eiturefni
   eða eiturefni til nota í landbúnaði og garðyrkju og til útrýmingar
   meindýra, skal hlíta fyrirmælum að þessu lútandi er sett verða í
   reglugerð.
           Á sjúkrahúsum og viðurkenndum rannsóknastofum skal varðveita
   eiturefni í umbúðum seljenda eða í öðrum umbúðum jafntryggum. Ef lyfjabúr
   er á sjúkrahúsi skal forstöðumaður þess hafa eftirlit með varðveislu
   eiturefna í umsjá Lyfjaeftirlits ríkisins. Einstaklingar og kennarar skulu
   varðveita eiturefni í umbúðum framleiðenda (seljenda).
           Eiturefni skal jafnan varðveita tryggilega og þannig að þau séu
   aðskilin frá matvælum og dýrafóðri, einnig frá lyfjum, fegrunar- og
   snyrtiefnum og þannig að óviðkomandi nái ekki til þeirra.

                                  III. kafli.
                         Ákvæði varðandi hættuleg efni.
                             Útlát hættulegra efna.
                                    11. gr.
           Hættuleg efni skal láta úti og selja í sterkum og velluktum
   ílátum. Ílátin skulu vera þannig útlits eða svo greinilega auðkennd að
   ekki verði villst á þeim og ílátum sem notuð eru undir lyf, matvæli og
   aðrar neysluvörur, fóðurvörur, fegrunar- eða snyrtiefni eða önnur efni.
   Ílátin skulu vera greinilega merkt og getið innihalds. Á ílátunum skulu
   enn fremur vera varnaðarorð á íslensku, sbr. 20. gr., og skulu þau vera í
   samræmi við hliðstæð varnaðarorð sem tíðkast í nálægum löndum, svo sem
   kostur er.
           Takmarka má að fengnum tillögum [eiturefnaeftirlits
   Hollustuverndar ríkisins]^1) sölu og útlát tiltekinna hættulegra efna við
   lyfjabúðir, lyfjaheildsölur eða aðra sölustaði ef sérstakar aðstæður gilda
   um notkun efnanna.
           [Eiturefnaeftirlit Hollustuverndar ríkisins]^1) getur sett
   reglur^2) um stærð söluíláta eða magn tiltekinna hættulegra efna sem selja
   má í smásölu í matvöruverslunum eða öðrum almennum verslunum.

   ^1)[10]L. 1/1992, 26. gr.^2)Rg. 389/1994.

                          Varðveisla hættulegra efna.
                                    12. gr.
           Hættuleg efni skal varðveita í umbúðum seljenda eða öðrum umbúðum
   jafntryggum.
           [Eiturefnaeftirlit Hollustuverndar ríkisins setur, að fengnu áliti
   samtaka hlutaðeigandi seljenda, reglur um varðveislu hættulegra efna í
   matvöruverslunum. Sams konar reglur má og setja um varðveislu hættulegra
   efna í öðrum almennum verslunum.]^1)
           Hollustuvernd ríkisins setur að höfðu samráði við
   [eiturefnaeftirlit Hollustuverndar ríkisins]^1) og að fengnu áliti samtaka
   hlutaðeigandi seljenda reglur um varðveislu hættulegra efna í
   matvöruverslunum. Sams konar reglur má og setja um varðveislu hættulegra
   efna í öðrum almennum verslunum.

   ^1)[11]L. 1/1992, 26. gr.

                               Lífræn leysiefni.
                                    13. gr.
           Heimilt er að fengnum tillögum [eiturefnaeftirlits Hollustuverndar
   ríkisins]^1) að kveða á um mat á eiturhrifum og notagildi varnings er
   hefur tiltekin lífræn leysiefni að geyma og talin eru á lista, sbr. 2.
   mgr. 1. gr. Skal þá hlíta nánari ákvæðum um sölu og notkun varningsins eða
   banni við notkun hans er sett verða í reglugerð, sbr. 18. gr.

   ^1)[12]L. 1/1992, 26. gr.

                            Hættulegar lofttegundir.
                                    14. gr.
           Heimilt er að fengnum tillögum [eiturefnaeftirlits Hollustuverndar
   ríkisins]^1) að setja nánari ákvæði um sölu og notkun hættulegra
   lofttegunda er hafa ekki lækningalegt gildi.^2) Sama á við um sölu og
   notkun lofttegunda er hafa lækningalegt gildi ef þær eru ætlaðar til
   annars en lækninga.

   ^1)[13]L. 1/1992, 26. gr.^2)Rg. 64/1989, sbr. 318/1990.

    Hættuleg efni ætluð til nota í landbúnaði og garðyrkju og til útrýmingar
            meindýra, til þess að varna fúa eða til sótthreinsunar.
                                    15. gr.
           Hlíta skal um sölu hættulegra efna, sem skráð eru til þessara
   nota, útlát þeirra og notkun, fyrirmælum er sett verða í reglugerð, sbr.
   16. gr.

                                   IV. kafli.
                              Sameiginleg ákvæði.
      Ákvæði um skráningu eiturefna og hættulegra efna til sérstakra nota.
                                    16. gr.
           Eiturefni og hættuleg efni, hrein og blönduð, má því einungis
   selja eða flytja til landsins og nota sem plöntulyf, örgresisefni,
   stýriefni eða útrýmingarefni, þar með talin aflífunarefni, fúavarnarefni,
   sótthreinsiefni, að þau hafi verið skráð sem slík, annaðhvort með samheiti
   eða með sérheiti framleiðanda. Ákvæði þessi taka einnig til örvera eða
   hluta lífvera (biological products) ef þau eru notuð í sama skyni.
   Ráðherra setur nánari ákvæði um framangreind atriði í reglugerð^1) að
   fengnum tillögum [eiturefnaeftirlits Hollustuverndar ríkisins].^2) Skal
   þar m.a. kveða nánar á um skráningu efnanna, notkun þeirra og bann við
   notkun þeirra.

   ^1)Rg. 50/1984, sbr. 213/1984, 235/1986 og 397/1990, sbr. einnig rg.
   238/1994, og 236/1986 og augl. 127/1974. Rg. 137/1987, sbr. 460/1994 og
   412/1997. Rg. 176/1998.^2)[14]L. 1/1992, 26. gr.

   Ákvæði um matvæli^1) og aðrar neysluvörur og nauðsynjavörur, fóðurvörur og
                                   sáðvörur.

   ^1)[15]Ákvæði 17. gr. voru felld úr gildi að því er tekur til matvæla, með
   [16]l. 93/1995, 32. gr.

                                    17. gr.
           Eiturefni og hættuleg efni má ekki setja í eða blanda saman við
   matvæli og aðrar neysluvörur eða fóðurvörur nema það sé sérstaklega
   heimilað í reglugerð^1) samkvæmt lögum þessum, lögum um eftirlit með
   matvælum og öðrum neyslu- og nauðsynjavörum eða öðrum lögum. Eiturefni og
   hættuleg efni má ekki setja á sáðvöru nema efnið eða efnasamsetningin hafi
   verið skráð til slíkrar notkunar, sbr. 16. gr. Ef sáðkorn hefur verið
   meðhöndlað með slíkum efnum skal það auðkennt með litun.
           Nú er talin hætta á að matvæli, aðrar neysluvörur og
   nauðsynjavörur eða fóðurvörur mengist við framleiðslu eða á annan hátt af
   tilteknum eiturefnum eða hættulegum efnum og þannig að mönnum og dýrum
   geti orðið að tjóni. Ráðherra getur þá í reglugerð að fengnum tillögum
   [eiturefnaeftirlits Hollustuverndar ríkisins]^2) kveðið nánar á um hið
   mesta magn slíkra efna er vera megi í hverri þyngdar- eða lagareiningu.

   ^1)Rg. 518/1993 (aðskotaefni í matvælum) og 527/1993 (um leirhluti sem er
   ætlað að snerta matvæli).^2)[17]L. 1/1992, 26. gr.

    Nánari reglur um notkun og bann við notkun eiturefna og hættulegra efna.
                                    18. gr.
           Ráðherra setur að fengnum tillögum [eiturefnaeftirlits
   Hollustuverndar ríkisins]^1) nánari reglur^2) um notkun og bann við notkun
   eiturefna og hættulegra efna hvort sem efnin eru notuð hrein, í blöndum
   eða á annan hátt í samsetningum.
           Heimilt er enn fremur að binda sölu og notkun varnings, er hefur
   tiltekin lífræn leysiefni að geyma, mati á eiturhrifum og notagildi
   varningsins, sbr. 13. gr.

   ^1)[18]L. 1/1992, 26. gr.^2)Rg 74/1983 (bann við innflutningi og notkun
   asbests). Rg. 137/1987, sbr. 610/1987 og 776/1998 (notkun og bann við
   notkun tiltekinna eiturefna o.fl.). Rg. 196/1987 (takmörkun sölu á
   kveikjaragasi). Rg. 64/1989, sbr. 318/1990 og augl. 520/1991 (ósoneyðandi
   efni, bann við innflutningi og sölu úðabrúsa). Rg. 516/1994. Rg. 521/1994.
   Rg. 444/1996 (um snyrtivörur). Rg. 445/1996 (um notkun og bann við notkun
   tiltekinna efna í málningu, lökkum og viðarvörn). Rg. 447/1996 (kadmíum).
   Rg. 448/1996, sbr. 178/1998 (textílvörur). Rg. 449/1996 (hættuleg efni og
   eiturefni). Rg. 571/1997. Rg. 177/1998, sbr. 466/1998. Rg. 323/1998 (PCB,
   PCT o.fl. efni). Rg. 776/1998 (snyrtivörur). Rg. 815/1998
   (tilkynningarskylda varðandi ný efni).

     Nánari reglur um notkun og bann við notkun krabbameinsvaldandi efna og
                                efnasamsetninga.
                                    19. gr.
           [Eiturefnaeftirlit Hollustuverndar ríkisins]^1) skal fylgjast með
   öllum nýjungum er lúta að rannsóknum á eiturefnum og hættulegum efnum sem
   ætlað er að gætu valdið krabbameini eða öðrum illkynja breytingum í frumum
   manna eða dýra. Skal [eftirlitið]^1) að jafnaði gera tillögur um bann við
   notkun slíkra efna og efnasamsetninga, en að öðrum kosti gera tillögur að
   reglum um notkun þeirra til þess að koma í veg fyrir mengun fæðu og fóðurs
   eða umhverfis af völdum þeirra.
           [Eiturefnaeftirlit Hollustuverndar ríkisins]^1) gerir tillögur að
   sérstökum lista yfir efni sem talin eru geta valdið krabbameini eða öðrum
   illkynja frumubreytingum í mönnum og að fyrirmælum um notkun og bann við
   notkun efnanna er ráðherra staðfestir og gefur út.
           Óheimilt er að flytja til landsins eða selja eiturefni eða
   hættuleg efni sem eru krabbameinsvaldandi í mönnum eða dýrum eða varning
   sem hefur slík efni að geyma, nema samkvæmt heimild í þessum lögum.

   ^1)[19]L. 1/1992, 26. gr.

                         Nánari fyrirmæli um ílát o.fl.
                                    20. gr.
           [Eiturefnaeftirlit Hollustuverndar ríkisins]^1) gerir tillögur um
   gerð íláta og umbúða, merkingu, eiturmerki og varnaðarorð eða
   varnaðarmerki varðandi flutning, varðveislu, útlát og sölu eiturefna og
   hættulegra efna. Skulu merkingar þessar, merki og varnaðarorð vera í
   samræmi við hliðstæðar merkingar, merki og varnaðarorð er tíðkast í
   nálægum löndum, svo sem kostur er. Ráðherra setur í reglugerð nánari
   fyrirmæli þessu að lútandi.^2)
           Ef óhjákvæmilegt er að leyfa notkun efna eða efnasamsetninga sem
   eru krabbameinsvaldandi í mönnum eða dýrum eða liggja undir grun um að
   vera það skal taka sérstakt tillit til þess við gerð varnaðarorða eða
   varnaðarmerkja og gerð íláta, svo sem kostur er.

   ^1)[20]L. 1/1992, 26. gr.^2)Rg. 236/1990, sbr. 348/1990. Rg. 609/1997.

                                  Flutningur.
                                    21. gr.
           [Eiturefnaeftirlit Hollustuverndar ríkisins]^1) gerir tillögur um
   búnað og merkingar farartækja á landi, sem flytja eiturefni og hættuleg
   efni, til viðkomandi ráðuneyta.
           Um flutning eiturefna og hættulegra efna með skipum, loftförum,
   svo og í pósti, fer samkvæmt lögum þeim og reglugerðum er við eiga og í
   gildi eru hverju sinni.

   ^1)[21]L. 1/1992, 26. gr.

                Förgun eiturefna og hættulegra efna. Notuð ílát.
                                    22. gr.
           Eiturefnum og hættulegum efnum, tómum flöskum og öðrum umbúðum,
   sem hafa haft slík efni að geyma, skal farga eða hreinsa þannig að mönnum
   og dýrum stafi ekki hætta af. Að öðrum kosti skal endursenda seljanda eða
   umboðsmanni hans viðkomandi efni, ílát og umbúðir, luktar og merktar á
   viðeigandi hátt.
           Ráðherra setur að fengnum tillögum [eiturefnaeftirlits
   Hollustuverndar ríkisins]^1) og Náttúruverndarráðs reglugerð um förgun
   eiturefna og hættulegra efna.

   ^1)[22]L. 1/1992, 26. gr.

                             Framkvæmd og eftirlit.
                                    23. gr.
           Yfirstjórn mála, er varða eiturefni og hættuleg efni, er í höndum
   heilbrigðis- og tryggingamálaráðherra.
           [Eiturefnaeftirlit Hollustuverndar ríkisins]^1) gerir tillögur um
   framkvæmd laga þessara og hversu eftirliti með eiturefnum og hættulegum
   efnum skuli nánar háttað, sbr. 2. gr. og næstu málsgrein.
           Eftirlit með framkvæmd ákvæða laga þessara annast eftirtaldir
   aðilar:

           a. [Eiturefnaeftirlit Hollustuverndar ríkisins.]^1)
           b. Vinnueftirlit ríkisins.
           c. Lyfjaeftirlit ríkisins.
           d. Heilbrigðiseftirlit sveitarfélaga.
           e. Lögreglustjórar og embættislæknar, hver á sínum stað.
           f. Aðrir er tilnefndir kunna að verða.

           Um valdsvið og þvingunarúrræði eftirlitsaðila fer samkvæmt þeim
   lögum sem þeir starfa eftir.
           Kostnað við framkvæmd og eftirlit skal greiða úr ríkissjóði, nema
   önnur lög mæli öðruvísi.
           Fulltrúar framangreindra stofnana ^1) og embættismanna, svo og
   aðrir er tilnefndir kunna að verða, eiga rétt á að skoða verslanir,
   verksmiðjur og vinnustaði þar sem seld eru eða umpökkuð, framleidd,
   varðveitt eða notuð eiturefni og hættuleg efni eða framleiddur varningur
   sem hefur að geyma slík efni í því formi og magni að mönnum og dýrum getur
   stafað hætta af. Þeim er einnig heimilt að rjúfa umbúðir og taka úr þeim
   sýnishorn til nánari athugunar og rannsóknar. Eigandi sýnishornsins getur
   krafist kvittunar úr hendi þess er sýnishorn tekur. Á kvittun skal greina
   magn og tegund sýnishornsins. Handhafi kvittunarinnar á síðar gegn
   framvísun hennar rétt á endurgreiðslu úr hendi innflytjanda eða
   framleiðanda.
           Aðilar þeir, er um ræðir í 3. mgr., geta krafist þess að
   framleiðandi eða innflytjandi gefi yfirlýsingu samkvæmt bestu vitund um
   innihald eiturefna og hættulegra efna í tilteknum varningi svo sem
   fegrunar- og snyrtiefnum, matvælum og fóðurvöru. Innflytjandi eða
   framleiðandi getur krafist þess að með hana sé farið sem trúnaðarmál.

   ^1)[23]L. 1/1992, 26. gr.

                  Undanþágur og röðun á lista til bráðabirgða.
                                    24. gr.
           Ráðherra getur að fenginni umsögn [eiturefnaeftirlits
   Hollustuverndar ríkisins]^1) heimilað að undanþiggja^2) megi eiturefni og
   hættuleg efni eða varning, sem hefur slík efni að geyma, að nokkru eða
   öllu leyti ákvæðum þessara laga. Undanþágur má þó einungis veita svo fremi
   að fullnægt sé skilyrðum sem sett kunna að verða hverju sinni eða greind
   eru í reglugerðum sem settar eru samkvæmt heimild í öðrum lögum.
           [Eiturefnaeftirliti Hollustuverndar ríkisins er heimilt, ef
   skjótra aðgerða er þörf, að setja á lista tiltekin efni og
   efnasamsetningar og kveða á um notkun eða bann við notkun þeirra í allt að
   því eitt ár.]^1) Skal ráðherra staðfesta ákvörðun þessa með reglugerð
   innan árs. Að öðrum kosti fellur ákvörðun [eiturefnaeftirlits
   Hollustuverndar ríkisins]^1) úr gildi.

   ^1)[24]L. 1/1992, 26. gr.^2)Rg. 130/1971.

                                   Refsingar.
                                    25. gr.
           Um mál er kunna að rísa út af brotum á lögum þessum eða
   reglugerðum settum samkvæmt þeim fer að hætti opinberra mála.

                                    26. gr.
           Fyrir brot gegn lögum þessum eða reglugerðum settum samkvæmt þeim
   skal refsa með sektum nema þyngri refsing liggi við samkvæmt öðrum lögum.
   Nú er brot ítrekað eða stórfellt og getur refsing þá orðið ^1) fangelsi
   allt að tveimur árum. Tilraun eða hlutdeild í brotum samkvæmt lögum þessum
   eru refsiverð eftir því sem segir í III. kafla almennra hegningarlaga.
           Eiturefni og hættuleg efni, sem inn eru flutt ólöglega eða seld
   eða framleidd eru ólöglega innan lands, má gera upptæk með dómi og einnig
   ágóða af slíkri ólöglegri starfsemi. Andvirði hins upptæka rennur í
   ríkissjóð.

   ^1)[25]L. 82/1998, 192. gr.

                                   V. kafli.
                                 Önnur ákvæði.
                                Samstarfsnefnd.
                                    27. gr.
           [Ráðherra skipar samstarfsnefnd þeirra aðila sem tilgreindir eru í
   ac-liðum 3. mgr. 23. gr.]^1) Aðilar tilnefna hver einn fulltrúa í
   nefndina. Ráðherra skipar fimmta manninn í nefndina án tilnefningar. Er
   hann jafnframt formaður nefndarinnar.
           Verkefni nefndarinnar er að fjalla um verkaskiptingu milli
   eftirlitsaðila í takmarkatilfellum og samræmingu aðgerða. Formaður kallar
   saman fund í nefndinni þegar tilefni er til. Fulltrúar geta krafist að
   fundir verði haldnir í nefndinni ef tilefni er til að þeirra dómi.
           Ráðherra setur í reglugerð nánari ákvæði um starfssvið og
   starfsemi nefndarinnar.

   ^1)[26]L. 1/1992, 26. gr.

           Ráðgjöf [eiturefnaeftirlits Hollustuverndar ríkisins].^1)

   ^1)[27]L. 1/1992, 26. gr.

                                    28. gr.
           [Eiturefnaeftirlit Hollustuverndar ríkisins]^1) skal eftir nánara
   samkomulagi veita lyfjanefnd eiturefnafræðilega ráðgjöf ef þörf gerist.
            ^1)

   ^1)[28]L. 1/1992, 26. gr.

                                   VI. kafli.
                                Niðurlagsákvæði.
                                    29. gr.
           Nánari ákvæði um framkvæmd laga þessara má setja í reglugerð^1) er
   ráðherra setur að fengnum tillögum [eiturefnaeftirlits Hollustuverndar
   ríkisins].^2)
           [Þrátt fyrir ákvæði 23. gr. laga þessara er umhverfisráðherra
   heimilt, að fenginni umsögn eiturefnaeftirlits Hollustuverndar ríkisins og
   í samráði við heilbrigðis- og tryggingamálaráðherra, að setja reglugerð^3)
   um innflutning, sölu, notkun, örugga meðhöndlun og förgun eiturefna og
   hættulegra efna sem geta haft skaðleg áhrif á umhverfið.]^4)

   ^1)Rg. 242/1974 (varnir gegn mengun matvæla af völdum blýs o.fl.). Rg.
   74/1983 (bann við innflutningi og notkun asbests). Rg. 238/1986 (eftirlit
   með framkvæmd laganna). Rg. 409/1988 (aukaefni í matvælum). Rg. 149/1989
   (um meindýraeyða). Rg. 236/1990, sbr. 348/1990, 664/1997, 459/1998,
   460/1998 og 639/1998 (flokkun, merking og meðferð eiturefna, hættulegra
   efna og vörutegunda, sem innihalda slík efni). Rg. 289/1994, sbr. 144/1995
   (um leysiefni til notkunar í matvælaiðnaði). Rg. 22/1995 (um
   brennisteinsmagn í gasolíu). Rg. 609/1996. Rg. 656/1997 (um varnir gegn
   mengun af völdum ósoneyðandi efna). Rg. 230/1998 (um efni sem stuðla að
   gróðurhúsaáhrifum).^2)[29]L. 1/1992, 26. gr.^3)Rg. 533/1993, sbr.
   384/1997. Rg. 51/1996. Rg. 571/1997.^4)[30]L. 51/1993, 1. gr.

                                  Gildistaka.
                                    30. gr.
           Með lögum þessum, sem taka gildi 1. júlí 1988, falla úr gildi lög
           Ákvæði í reglugerðum, auglýsingum og öðrum stjórnvaldsreglum um
   málefni, sem lög þessi taka til og ekki fara í bága við ákvæði þeirra,
   skulu gilda áfram uns þau hafa verið numin úr gildi með stjórnvaldsreglum
   settum samkvæmt lögum þessum.

                            Ákvæði til bráðabirgða.
           Ákvæði 17. gr. skulu haldast uns sett hafa verið í lög fyllri
   ákvæði um notkun eiturefna og hættulegra efna í matvæli og mengun matvæla
   af völdum slíkra efna.


References

   Visible links
   1. http://www.althingi.is/dba-bin/lawformpr.pl?lnr=1988052
   2. file:///altext/stjt/1992.001.html
   3. file:///altext/stjt/1992.001.html
   4. file:///altext/stjt/1992.001.html
   5. file://1984108.html
   6. file://1994093.html
   7. file:///altext/stjt/1992.001.html
   8. file:///altext/stjt/1992.001.html
   9. file:///altext/stjtnr.html#1984039?g20
  10. file:///altext/stjt/1992.001.html
  11. file:///altext/stjt/1992.001.html
  12. file:///altext/stjt/1992.001.html
  13. file:///altext/stjt/1992.001.html
  14. file:///altext/stjt/1992.001.html
  15. file:///altext/stjt/1992.001.html
  16. file://1995093.html#g32
  17. file:///altext/stjt/1992.001.html
  18. file:///altext/stjt/1992.001.html
  19. file:///altext/stjt/1992.001.html
  20. file:///altext/stjt/1992.001.html
  21. file:///altext/stjt/1992.001.html
  22. file:///altext/stjt/1992.001.html
  23. file:///altext/stjt/1992.001.html
  24. file:///altext/stjt/1992.001.html
  25. file:///altext/stjt/1998.082.html
  26. file:///altext/stjt/1992.001.html
  27. file:///altext/stjt/1992.001.html
  28. file:///altext/stjt/1992.001.html
  29. file:///altext/stjt/1992.001.html
  30. file:///altext/stjt/1993.051.html
