
   --------------------------------------------------------------------------

  Lög um heimild fyrir ríkisstjórnina til þess að láta öðlast gildi ákvæðin í
 samningi milli Íslands og Danmerkur, Finnlands, Noregs og Svíþjóðar, um erfðir
                             og skipti á dánarbúum

                              1935 nr. 108 8. maí

   --------------------------------------------------------------------------

                            Tóku gildi 20. maí 1935.
1. gr. Ríkisstjórninni er heimilt að ákveða með auglýsingu í Stjórnartíðindunum,
      að samningur um erfðir og skipti á dánarbúum, sem undirritaður var í
Kaupmannahöfn þann 19. nóvember 1934 milli Íslands, Danmerkur, Finnlands, Noregs
  og Svíþjóðar, og prentaður er sem fylgiskjal með lögum þessum, skuli koma í
 gildi. Ennfremur er ráðherra heimilt að setja frekari ákvæði, er kynnu að vera
              nauðsynleg til þess að framfylgja greindum samningi.

                                 Fylgiskjal I.
Samningur milli Íslands, Danmerkur, Finnlands, Noregs og Svíþjóðar, um erfðir og
                              skipti á dánarbúum.
Hans hátign konungur Íslands og Danmerkur, Forseti lýðveldisins Finnlands, Hans
hátign konungur Noregs og Hans hátign konungur Svíþjóðar, sem hafa orðið ásáttir
um að gera samning um erfðir og skipti á dánarbúum, hafa útnefnt sem umboðsmenn
                                     sína:
                             I. Arfur og óskipt bú.
 1. gr. Nú er ríkisborgari í einhverju samningsríkjanna við lát sitt búsettur í
 einhverju hinna ríkjanna, og skal þá rétturinn til lögerfða ákveðinn samkvæmt
  lögunum í því ríki, þar sem hann átti heimilisfang. Hafi hinn látni ekki átt
 heimilisfang í þessu ríki síðustu fimm árin, skal þó farið eftir lögunum í því
       ríki, sem hlutaðeigandi átti ríkisfesti í, ef einhver erfingi eða
   dánargjafaþegi, sem þetta hefir réttarlega þýðingu fyrir, óskar þess. Hafi
 arfurinn samkvæmt lögum ríkisfestislandsins átt að ganga til ríkisins, er ekki
                           hægt að gera slíka kröfu.
 Beiðni um að farið skuli eftir lögum ríkisfestislandsins skal borin fram innan
   sex mánaða frá látinu, eða sé skiptum ekki lokið innan þess tíma, áður en
skiptunum er lokið. Eftir að skiptum er lokið, getur sá, sem hefir tekið þátt í
                    skiptunum, ekki borið fram slíka beiðni.
  Ákvæðin í þessari grein um réttinn til arfs ná einnig til lögákveðins réttar
  eftirlifandi maka til setu í óskiptu búi, ef hinn látni lætur ekki eftir sig
 lögerfingja, og ennfremur til slíks réttar til meðlags af eignum dánarbús, sem
erfingi á kröfu til umfram erfðahluta sinn samkvæmt lögunum í því ríki, sem hinn
                            látni átti ríkisfesti í.
  2. gr. Nú var hinn látni búsettur í ríki, þar sem lögin heimila eftirlifandi
 maka setu í óskiptu búi með lögerfingjum, og skal þá farið eftir þessum lögum,
 einnig þótt hinn látni hafi verið ríkisborgari í einhverju hinna ríkjanna. Nú
  hefir hinn látni ekki átt heimilisfang í ríkinu síðustu fimm árin, þá getur
 lögerfingi þó strax eða seinna krafist skipta, ef það er heimilað í lögum þess
 ríkis, sem hinn látni átti ríkisfesti í. Þennan rétt hefir lögerfingi þó ekki,
ef eftirlifandi maki var við stofnun hjúskapar ríkisborgari í því ríki, sem hinn
                             látni var búsettur í.
 Nú á að framkvæma skipti eftir sænskan ríkisborgara samkvæmt slíkri kröfu, sem
ræðir um í fyrstu málsgrein, og hefir þá eftirlifandi maki þann rétt til þess að
 taka handa sjálfum sér við skiptin fjármuni að ákveðinni verðupphæð, sem sænsk
                               lög mæla fyrir um.
3. gr. Nú var hinn látni búsettur í ríki, þar sem lögin veita ekki eftirlifandi
 maka rétt til setu í óskiptu búi með lögerfingjum, og skal þá makinn samt hafa
  þann rétt til setu í óskiptu búi, sem lögin í því ríki, sem hinn látni átti
 ríkisfesti í, kynnu að heimila, ef hann hefir ekki átt heimilisfang í landinu
síðustu fimm árin. Þeir gerningar, sem lög ríkisfestislandsins fela skiptarétti
  eða öðru opinberu yfirvaldi að framkvæma, framkvæmast þá af hinum venjulega
 undirrétti í því ríki, sem hinn látni átti heimilisfang í. Nú er eftirlifandi
    maki einnig búsettur þar, þá skal, ef lög ríkisfestislandsins fyrirskipa
 eftirlit með stjórn búsins, eftirlitið framkvæmt af eftirlitsmanni (god man),
 sem til þess er skipaður af réttinum. Ef rétturinn hefir gert skrá yfir eignir
   búsins og skuldir (bouppteckning), þá skal ekki farið eftir lagafyrirmælum
           ríkisfestislandsins um hvernig slíkar skrár skulu færðar.
4. gr. Nú er í dönskum lögum sett ákvæði um, að skipaður skuli forráðamaður með
   ekkju, sem vill sitja í óskiptu búi, þá skal því aðeins farið eftir þessu
ákvæði, að ekkjan hafi, við lát manns síns, verið búsett í Danmörku. Nú búsetur
ekkjan sig síðar í einhverju hinna ríkjanna, og fellur forráðamennskan þá niður.
   5. gr. Ákvæðin í 2., 3. og 4. gr. um heimildina til setu í óskiptu búi með
 lögerfingjum gilda á hliðstæðan hátt um heimildina til setu í óskiptu búi með
                        kjörbarni eða lögerfingjum þess.
6. gr. Sá sem samkvæmt 1., 2. eða 3. gr. krefst þess, að farið verði eftir lögum
ríkisfestislandsins, skal, ef það er nauðsynlegt, sanna, að umrædd skilyrði séu
       fyrir hendi, og gefa upplýsingar um efni laga ríkisfestislandsins.
 7. gr. Við skipti á félagsbúi hjóna við lát annars eða beggja þeirra, skal, ef
ekki leiðir annað af ákvæði 2. mgr. 2. gr., farið eftir þeim reglum, sem settar
     eru um fjármál hjóna í 3. og 6. gr. í samningnum frá 6. febrúar 1931.
 8. gr. Arfleiðsluskrá gerð af arfleiðanda sem við lát sitt var ríkisborgari í
 einhverju samningsríkjanna, og búsettur er í einhverju þeirra, skal, að því er
 formsatriðin snertir, álítast gild, ef við arfleiðslugerninginn er farið eftir
  lögunum í því ríki, sem arfleiðsluskráin er gerð í, eða sem arfleiðandi átti
       heimilisfang í, eða ríkisfesti, við arfleiðslugerninginn. Ógilding
arfleiðsluskrár telst gild, ef arfleiðandi hefir farið eftir lögunum í því ríki,
          sem hann átti heimilisfang eða ríkisfesti í við ógildinguna.
        9. gr. Um aldur og lögræði, sem krafist er til þess að geta gert
 arfleiðsluskrána, eða ógilt hana, skal farið eftir lögunum í því ríkjanna, sem
arfleiðandi átti heimilisfang í við arfleiðslugerninginn eða við afturköllunina.
   Hafi arfleiðandi þá ekki átt heimilisfang í því ríki síðustu fimm árin, er
arfleiðsluskráin, eða afturköllunin, einnig gild, ef uppfyllt eru þau skilyrði,
                   sem sett eru í lögum ríkisfestislandsins.
10. gr. Um það, hvort arfleiðsluskrá eða ógilding arfleiðsluskrár sé gild vegna
  sálarástands arfleiðanda, eða vegna svika, blekkinga, þvingunar eða annarra
 óleyfilegra áhrifa, skal dæmt eftir lögum þess ríkjanna, sem arfleiðandi átti
          heimilisfang í við arfleiðslugerninginn eða ógildingu hans.
 11. gr. Ákvæði í finnskum eða sænskum lögum um að arfleiðsluskrá skuli, eftir
lát arfleiðanda afhent til réttarins innan ákveðins tíma (testamentsbevakning),
      gilda einnig um arfleiðsluskrá eftir ríkisborgara í einhverju hinna
 samningsríkjanna, ef arfleiðandi var búsettur í Finnlandi eða Svíþjóð við lát
sitt. Sama gildir um ákvæði í finnskum eða sænskum lögum um að erfingi, sem vill
mótmæla gildi arfleiðsluskrár, skuli hefja málssókn innan ákveðins tíma frá því
        að arfleiðsluskráin hafði verið birt honum (testamentsklander).
   12. gr. Um það, hvort dánargjafir, erfðasamningar og erfðaafsöl hafa gildi
gagnvart arfleiðanda, skal, ef arfleiðandi var ríkisborgari í einhverju ríkjanna
 við lát sitt, dæmt eftir lögunum í því ríkjanna, sem hann átti heimilisfang í
                         þegar gerningurinn var gerður.
   Á sama hátt skal dæma um það, hvort fjármunir, sem erfingi hefir þegið af
arfleiðanda meðan hann var enn á lífi, skuli taldir fyrirframgreiðsla upp í arf.
  13. gr. Þær sérstöku reglur, sem gilda í einhverju ríkjanna um rétt einhvers
  erfingja til fasteignar með öllu tilheyrandi, eða um heimild arfleiðanda til
  þess að ráðstafa slíkri eign með ákvæði í arfleiðsluskrá til handa einstökum
                     erfingjum, gilda um eignir í því ríki.
Um réttinn til þess að gera ráðstafanir í arfleiðsluskrá varðandi óðalsrétt yfir
 fasteign (fideikommissariske Bestemmelser) eða aðrar ráðstafanir um slíka eign
 vegna ófæddra, skal einnig dæmt eftir lögunum í því ríki, sem eignin er í. Um
réttinn til þess að gera slíkar ráðstafanir um annað en fasteignir gildir þessi
                                samningur ekki.
    14. gr. Nú hefir ríkisborgari í einhverju ríkjanna eignast kjörbarn, en
  ættleiðingarleyfið er veitt í einhverju þessara ríkja með fyrirvara um rétt
   kjörforeldra til þess að ráða yfir eftirlátnum munum sínum án tillits til
    ættleiðingarinnar, og skal þá þessi fyrirvari einnig hafa gildi í hinum
                                   ríkjunum.
     15. gr. Um það, hvort einhver hafi fyrirgert rétti sínum til arfs, eða
    dánargjafar, og um heimild til þess að svipta erfingja arfi, skal, hafi
  arfleiðandi verið ríkisborgari í einhverju ríkjanna, dæmt eftir lögum í því
                  ríkjanna, sem hann var búsettur í við látið.
    16. gr. Um fyrningu réttar til arfs eða dánargjafar eftir ríkisborgara í
einhverju ríkjanna skal dæmt eftir lögunum í því ríkjanna, sem hann var búsettur
                                  í við látið.
                            II. Skuldir arfleiðanda.
17. gr. Um ábyrgð erfingja á skuldum ríkisborgara í einhverju samningsríkjanna,
     og um ábyrgð þeirra á, að dánargjöf verði innt af hendi, eða fyrirmæli
     arfleiðsluskrár uppfyllt, skal farið eftir lögunum í því ríkjanna, sem
 arfleiðandi var búsettur í við lát sitt. Sama gildir um ábyrgðina á fullnægju
  meðlagsskyldu, sem hvílir á hinum látna gagnvart óskilgetnu barni eða móður
                               óskilgetins barns.
  18. gr. Áskorun (proklama) til lánardrottna að viðlagðri ógildingu kröfu, ef
     henni er ekki lýst í tækan tíma, sem gefin hefir verið út í búi eftir
  ríkisborgara í einhverju ríkjanna, gildir ekki að því er snertir kröfur, sem
  kunnugt er um, ef kröfuhafi er búsettur í einhverju hinna ríkjanna, og hann
 hefir ekki í tæka tíð fengið sérstaka tilkynningu um áskorunina og afleiðingar
            hennar, eða hefir á annan hátt fengið vitneskju um hana.
                              III. Skiptameðferð.
 19. gr. Um skiptameðferð á dánarbúi, og um skipti milli erfingja hins látna og
eftirlifandi maka, skal, ef hinn látni var ríkisborgari í einhverju ríkjanna, og
 var búsettur í einhverju þeirra, farið eftir lögunum í því ríki, sem hann var
  búsettur í við lát sitt, og slík mál heyra undir dómstólana í sama ríki, ef
        búsmeðferðin heyrir undir dómstólana samkvæmt þargildandi lögum.
 Nú hefir eftirlifandi maki, sem er ríkisborgari í einhverju ríkjanna, setið í
 óskiptu búi, og skal nú skipta búinu, þá fer um búskiptin samkvæmt lögum þess
ríkjanna, sem eftirlifandi maki er búsettur í, eða var búsettur í við lát sitt,
 og búskiptin skulu heyra undir dómstóla þess ríkis að svo miklu leyti, sem svo
er fyrir mælt í lögum sama ríkis. Skiptameðferð búsins skal einnig ná til eigna,
                      sem eru í einhverju hinna ríkjanna.
   20. gr. Um rétt eftirlifandi maka til þess að velja sér sérstaka muni við
 búskipti, gegn greiðslu eða endurgjaldslaust, skal farið eftir þeim lögum, sem
gilda samkvæmt 19. gr. um skiptameðferð búsins. Sama gildir um heimild maka til
þess að fá við búskiptin frest til greiðslu arfshluta gegn því að erfinginn fái
    veð fyrir kröfu sinni, þó þannig, að veðrétti í eignum, sem eru í hinum
        ríkjunum, er aðeins hægt að skipta samkvæmt þargildandi reglum.
21. gr. Ágreiningur um réttinn til arfs eða dánargjafar eftir einhvern, sem var
 ríkisborgari í einhverju ríkjanna og búsettur í einhverju þeirra, um réttindi
 eftirlifandi maka, og um kröfur, sem gerðar eru á hendur dánarbúinu, en ekki á
  hendur arfþegum persónulega, heyrir undir dómstólana í því ríki, sem hefir í
        gildi lög þau, sem farið er eftir við búskiptin samkvæmt 19. gr.
  Með samþykki aðiljanna er þó hægt að höfða málið í einhverju hinna ríkjanna,
   nema skiptaréttur annist um búskiptin, skiptaforstjóri, eða skiptaráðandi
 (boutredningsman eða skifteman), tilnefndur af réttinum, eða málið varði sjálf
skiptin á slíku búi. Dómstólamál um gildi arfleiðsluskrár, sem gerð hefir verið
af einhverjum búsettum í Finnlandi eða Svíþjóð (testamentsklander), verður ekki
höfðað í hinum ríkjunum. Sama gildir um mál, sem höfðað er til þess að reyna að
     ógilda skipti eftir einhvern, sem búsettur var í Finnlandi (klander).
 22. gr. Nú eru eignir búinu tilheyrandi í einhverju öðru ríkjanna en því, sem
      hefir í gildi lög þau, sem farið er eftir við búskiptin, og skulu þá
dómstólarnir í því ríki, sem eignirnar eru í, ef þess er farið á leit, annast um
 uppskrift þeirra og geymslu til bráðabirgða, og um sölu þeirra eigna, sem ekki
  er ráðlegt að séu geymdar. Að öðru leyti skulu yfirvöldin í síðarnefndu ríki
    veita aðstoð við búskiptin, ef um er beðið, í þeim efnum, sem heimilt er
                           samkvæmt lögum sama ríkis.
        Beiðnina má senda beint til hlutaðeigandi yfirvalds. Krefjast má
   fyrirframgreiðslu kostnaðar vegna aðstoðarinnar, ef það telst nauðsynlegt.
  Skjölum, sem rituð eru á íslensku eða finnsku, skal fylgja löggilt þýðing á
                           dönsku, norsku eða sænsku.
   Nú hefir látið orðið í öðru ríki en búseturíki hins látna, og skulu þá þar
eftirlátnar eignir, jafnvel þó engin beiðni komi fram um það, teknar til geymslu
                 samkvæmt þeim fyrirmælum, sem gilda á staðnum.
    23. gr. Nú er dánarbú, sem um ræðir í 19. gr., undir opinberum skiptum í
 Danmörku, á Íslandi eða í Noregi, og skulu þá lagaákvæði, sem takmarka heimild
kröfuhafa til þess að leita fullnægju í búinu með málssókn, einnig gilda að því
  er snertir eignir, sem eru í einhverju öðru ríkjanna en því, þar sem skiptin
 fara fram. Þetta gildir þó ekki um heimildina til þess að innheimta skatta og
 önnur opinber gjöld, sem eru lögð á í því ríki, þar sem eignirnar eru, eða um
heimildina til þess að leita fullnægju í eignum, sem kröfuhafi hefir veðrétt eða
                                  haldsrétt í.
24. gr. Nú er dánarbú, sem ræðir í 19. gr., undir opinberum skiptum í Danmörku,
  á Íslandi eða í Noregi, og skal þá farið, á hliðstæðan hátt, eftir 7. gr. í
samningi um gjaldþrotaskipti, frá 7. nóvember 1933, við ákvörðun á spurningum um
                              forgangsrétt krafna.
25. gr. Lagaákvæði í einhverju ríkjanna um, að þinglýsing sé nauðsynleg til þess
       að varðveita gagnvart dánarbúi réttindi, sem aflað hefir verið með
réttargerningi eða með fjárnámi eða lögtaki, skulu ekki gilda um eignir, sem eru
                          í hinum ríkjunum við látið.
 26. gr. Að svo miklu leyti sem framkvæmd undanfarandi ákvæða er því háð, hvar
 fjármunur er, skal krafa, sem tilheyrir arfleiðanda, álítast vera í því ríki,
   sem hefir í gildi lög þau, sem farið er eftir samkvæmt 19. gr. um skipti á
 dánarbúinu. Sé krafan bundin við skuldabréf eða annað skjal sem framvísa þarf
  til þess að koma fram kröfunni, þá skal hún álítast vera í því ríki, þar sem
                                  skjalið er.
 Skrásett skip, eða flugvél, telst vera í því ríki, þar sem það á heimilisfang.
                               IV. Almenn ákvæði.
27. gr. Nú hefir dómstóll í einhverju samningsríkjanna fellt úrskurð um, að búi,
 sem um ræðir í 19. gr., skuli skipt af skiptaréttinum, af skiptaforstjóra, eða
    af skiptaráðanda (boutredningsman), eða að búinu skuli skipt með aðstoð
skiptamanns (skifteman), eða að það skuli afhent til einkaskipta, og skal þá sá
                úrskurður einnig vera bindandi í hinum ríkjunum.
  Sama gildir um úrskurð um réttindi eftirlifandi maka til setu í óskiptu búi.
28. gr. Ákvæðin um viðurkenningu dóma og sátta og um fullnægju þeirra í samningi
     frá 16. mars 1932, gilda einnig um dóma og sættir um rétt til arfs eða
dánargjafir, um réttindi eftirlifandi maka, og um ábyrgð á skuldum arfleiðanda,
 ef hinn látni átti ríkisfesti í einhverju ríkjanna og var búsettur í einhverju
                                    þeirra.
      Hin sérstöku ákvæði í 3. gr. og í 6. gr., 3. lið, í sama samningi um
  útivistardóma yfir stefndum, sem ekki mætti, gilda aðeins ef dómurinn varðar
  ábyrgð eftirlifandi maka, eða hinna einstöku erfingja, á skuldum hins látna.
29. gr. Ekki skal farið eftir ákvæðunum í samningi þessum, ef arfleiðandi hefir
 látist áður en samningurinn gekk í gildi, og heldur ekki, ef eftirlifandi maki
     hefir setið í óskiptu búi, og hið fyrrlátna hjóna hefir látist áður en
                          samningurinn öðlaðist gildi.
 30. gr. Samning þennan skal fullgilda, og fullgildingarskjölin skulu sett til
vörslu í skjalasafni utanríkismálaráðuneytisins danska, eins fljótt og auðið er.
  Samningurinn gengur í gildi milli þeirra ríkja, er þá hafa fullgilt hann, 1.
  janúar eða 1. júlí næstan eftir að þrír mánuðir eru liðnir frá því að minnst
  þrjú samningsríkjanna hafa afhent fullgildingarskjöl sín að samningnum. Með
tilliti til þeirra ríkja, er seinna fullgilda samninginn, gengur hann í gildi 1.
     janúar eða 1. júlí næstan eftir að þrír mánuðir eru liðnir frá því að
                        fullgildingarskjalið var afhent.
    Sérhvert samningsríki getur, gagnvart sérhverju hinna ríkjanna, sagt upp
samningnum til þess að ganga úr gildi 1. janúar eða 1. júlí eftir að eitt ár er
                             liðið frá uppsögninni.

                                 Fylgiskjal II.
 Í sambandi við undirskriftina í dag undir samninginn milli Íslands, Danmerkur,
 Finnlands, Noregs og Svíþjóðar um erfðir og skipti á dánarbúum hafa umboðsmenn
                samningsríkjanna gert eftirfarandi yfirlýsingu:
Samningsríkin eru ásátt um, að beiðnir um upplýsingar um efni laga, sem í gildi
       eru í einhverju ríkjanna, skuli sendar af hlutaðeigandi dóms- eða
utanríkismálaráðuneyti, og ef spurt er um dönsk, finnsk, íslensk eða norsk lög,
     þær sendar til dómsmálaráðuneytisins, en ef spurt er um sænsk lög, til
réttardeildar utanríkismálaráðuneytisins (Utrikesdepartementets Rättsavdeling).
Upplýsingar skal alltaf gefa að svo miklu leyti sem skýr lagafyrirmæli eru fyrir
             hendi, og að öðru leyti eftir því, sem ástæður leyfa.

References

   Visible links
   1. http://www.althingi.is/dba-bin/lawformpr.pl?lnr=1935108
