
   --------------------------------------------------------------------------

                              Lög um Byggðastofnun

                           1999 nr. 106 27. desember

   --------------------------------------------------------------------------

                           Tóku gildi 1. janúar 2000.

                        I. kafli. Hlutverk og skipulag.
                       1. gr. Yfirstjórn og staðsetning.
   Byggðastofnun er sérstök stofnun í eigu íslenska ríkisins og heyrir undir
                          yfirstjórn iðnaðarráðherra.
    Iðnaðarráðherra ákveður staðsetningu Byggðastofnunar að fenginni tillögu
                                   stjórnar.
                                2. gr. Hlutverk.
    Hlutverk Byggðastofnunar er að vinna að eflingu byggðar og atvinnulífs á
                                landsbyggðinni.
   Í samræmi við hlutverk sitt vinnur stofnunin að undirbúningi, skipulagi og
fjármögnun verkefna og veitingu lána með það að markmiði að treysta byggð, efla
  atvinnu og stuðla að nýsköpun í atvinnulífi. Fjármögnun verkefna skal eftir
                       föngum vera í samstarfi við aðra.
   Byggðastofnun fylgist með þróun byggðar í landinu, m.a. með gagnasöfnun og
 rannsóknum. Stofnunin skipuleggur og vinnur að atvinnuráðgjöf í samstarfi við
 atvinnuþróunarfélög, sveitarfélög og aðra. Stofnunin getur gert eða látið gera
 áætlanir um þróun byggðar og atvinnulífs í þeim tilgangi að treysta búsetu og
      atvinnu í byggðum landsins. Stofnunin getur einnig tekið þátt í gerð
             svæðisskipulags samkvæmt skipulags- og byggingarlögum.
                          3. gr. Ársfundur og stjórn.
 Halda skal ársfund Byggðastofnunar fyrir 1. júlí ár hvert. Nánar skal kveðið á
                            um ársfund í reglugerð.
Iðnaðarráðherra skipar á ársfundi sjö menn í stjórn Byggðastofnunar til eins árs
 í senn og sjö menn til vara. Iðnaðarráðherra skipar formann og varaformann og
                            ákveður þóknun stjórnar.
                      Á stjórnarfundum ræður afl atkvæða.
                           4. gr. Verkefni stjórnar.
                     Verkefni stjórnar Byggðastofnunar eru:
     1. Að ákveða starfsskipulag að því leyti sem það hefur ekki verið gert í
                                   reglugerð.
   2. Að móta stefnu um helstu áherslur, verkefni og starfshætti og sjá til þess
                             að henni sé framfylgt.
            3. Að ákveða rekstrar- og starfsáætlun til eins árs í senn.
    4. Að vinna að samstarfi við aðrar stofnanir og sjóði sem starfa að eflingu
 atvinnulífs í því skyni að samhæfa og gera atvinnuráðgjöf og stuðningsaðgerðir
                                  markvissar.
       5. Að fjalla um áætlanir sem stofnunin vinnur að, svo og skýrslur um
                               starfsemi hennar.
                     6. Að fjalla um og samþykkja ársreikning.
               7. Að taka ákvarðanir um heildarlántöku, sbr. 15. gr.
        8. Að taka ákvarðanir um hlutafjárkaup og þátttöku í eignarhalds-,
                       fjárfestingar- og þróunarfélögum.
              9. Að setja reglur um lánakjör og fjármögnun verkefna.
   10. Að taka ákvarðanir og setja reglur um lán- og ábyrgðarveitingar. Þá skal
        stjórn setja reglur um upplýsingagjöf til stjórnar um þau efni.
   11. Önnur verkefni sem iðnaðarráðherra felur stjórn að vinna á sviði byggða-
                                og atvinnumála.
                               5. gr. Forstjóri.
    Iðnaðarráðherra skipar forstjóra til fimm ára í senn að fenginni tillögu
                                   stjórnar.
                           6. gr. Verkefni forstjóra.
                    Verkefni forstjóra Byggðastofnunar eru:
                  1. Að stjórna daglegum rekstri stofnunarinnar.
                       2. Að gera tillögur til stjórnar um:
                         a. starfsskipulag stofnunarinnar,
                           b. rekstrar- og starfsáætlun,
                            c. áherslur í starfseminni,
                           d. lántökur og heildarútlán,
                              e. reglur um lánakjör.
                        3. Að ráða stofnuninni starfsfólk.
                 4. Önnur verkefni sem honum eru falin af stjórn.

                             II. kafli. Starfsemi.
                              7. gr. Byggðaáætlun.
Iðnaðarráðherra leggur fyrir Alþingi tillögu til þingsályktunar um stefnumótandi
byggðaáætlun fyrir fjögurra ára tímabil. Áætlunin skal lýsa markmiðum og stefnu
 ríkisstjórnarinnar í byggðamálum, áætlunum um aðgerðir og tengsl byggðastefnu
 við almenna stefnu í efnahags- og atvinnumálum og áætlunum á sviði opinberrar
                              þjónustu í landinu.
    Í byggðaáætlun skal gerð grein fyrir ástandi og horfum í þróun byggðar í
                                    landinu.
  Iðnaðarráðherra skal vinna að byggðaáætlun í samvinnu við Byggðastofnun. Við
      gerð byggðaáætlunar hafi iðnaðarráðherra samráð við önnur ráðuneyti,
                    sveitarfélög og aðra aðila eftir þörfum.
               Byggðaáætlun skal endurskoða á tveggja ára fresti.
                  8. gr. Rannsóknir á atvinnu- og byggðaþróun.
  Byggðastofnun vinnur að gagnasöfnun og rannsóknum og fylgist með atvinnu- og
byggðaþróun og helstu áhrifaþáttum hennar og árangri opinberra stuðningsaðgerða
   á sviði atvinnumála og byggðaþróunar, jafnt á Íslandi sem í löndum þar sem
        svipaðar aðstæður eru. Stofnunin getur tekið þátt í alþjóðlegum
rannsóknarverkefnum og gert samninga við háskóla, rannsóknastofnanir og aðra um
                           rannsóknir á þessu sviði.
                             9. gr. Atvinnuráðgjöf.
Byggðastofnun skipuleggur og vinnur að ráðgjöf við atvinnulífið á landsbyggðinni
           í samstarfi við atvinnuþróunarfélög, sveitarfélög og aðra.
Stofnunin skal í samstarfi við þá aðila sem sinna atvinnuráðgjöf vinna að bættu
  skipulagi atvinnuráðgjafar og aukinni þekkingu ráðgjafa, m.a. í því skyni að
         gera ráðgjöfina markvissa og stuðla að betri nýtingu fjármuna.
Stofnunin getur gert samninga við atvinnuþróunarfélög, stofnanir, sveitarfélög,
 sjálfstætt starfandi ráðgjafa eða aðra um að annast atvinnuráðgjöf á tilteknu
                       sviði, atvinnugrein eða landsvæði.
                          10. gr. Fjármögnun verkefna.
    Byggðastofnun veitir framlög til verkefna á sviði atvinnuuppbyggingar og
      nýsköpunar. Stjórn stofnunarinnar ákveður verkefnin og leitar eftir
samstarfsaðilum um þau. Við umfjöllun um einstök verkefni getur stjórnin, ásamt
samstarfsaðilum, sett á fót verkefnanefndir til ráðgjafar. Einnig er heimilt að
        fela atvinnuþróunarfélögum úthlutun fjár til einstakra verkefna.
                        11. gr. Veiting lána og ábyrgða.
 Byggðastofnun veitir lán eða ábyrgðir í samræmi við hlutverk sitt, sbr. 2. gr.
  Stjórn stofnunarinnar getur falið forstjóra að ákveða einstakar lánveitingar
            samkvæmt reglum sem stjórn setur, sbr. 10. tölul. 4. gr.
  Reikningslegur aðskilnaður skal vera á milli lánastarfsemi stofnunarinnar og
 annarrar starfsemi. Fjárhagslegt markmið lánastarfsemi stofnunarinnar samkvæmt
       þessari grein skal vera að varðveita eigið fé hennar að raungildi.
   Stjórn Byggðastofnunar getur tekið ákvörðun um að gera samninga um að fela
  fjármálastofnunum afgreiðslu og innheimtu lána, sem og aðra fjármálaumsýslu
                                stofnunarinnar.
                      12. gr. Fjármögnun þróunarverkefna.
Byggðastofnun er heimilt að fjármagna áhættusöm verkefni á sviði atvinnuþróunar
   og nýsköpunar samkvæmt nánari reglum sem iðnaðarráðherra setur að fengnum
                               tillögum stjórnar.
 Þessi starfsemi skal einkum fjármögnuð með sérstökum framlögum úr ríkissjóði.

                           III. kafli. Önnur ákvæði.
                       13. gr. Upplýsingar um starfsemi.
Iðnaðarráðherra skal gefa Alþingi árlega skýrslu um starfsemi Byggðastofnunar og
                           framvindu byggðaáætlunar.
   Ársreikningum skal fylgja skrá yfir verkefni stofnunarinnar og fjármögnun
                                    þeirra.
                                14. gr. Tekjur.
                          Tekjur Byggðastofnunar eru:
       1. Framlag úr ríkissjóði eins og ákveðið er í fjárlögum hverju sinni.
                                2. Fjármagnstekjur.
                                15. gr. Lántaka.
 Byggðastofnun er heimilt innan ramma fjárlaga að taka lán til starfsemi sinnar
innan lands eða erlendis, annaðhvort í eigin nafni eða fyrir milligöngu annarra
                                     aðila.
                              16. gr. Fjárvarsla.
Handbært fé Byggðastofnunar skal geyma á reikningum í bönkum og sparisjóðum eða
                              tryggum verðbréfum.
                   17. gr. Undanþága frá gjöldum og sköttum.
 Byggðastofnun er undanþegin öllum opinberum gjöldum og sköttum til ríkissjóðs.
                             18. gr. Þagnarskylda.
  Stjórnarmenn og allir starfsmenn Byggðastofnunar eru bundnir þagnarskyldu um
   atriði sem þeir fá vitneskju um í starfi sínu og leynt skulu fara samkvæmt
lögum, fyrirmælum yfirboðara eða eðli málsins. Þagnarskylda helst þótt látið sé
                                   af starfi.
                               19. gr. Reglugerð.
Nánari ákvæði um skipulag og starfsemi Byggðastofnunar og framkvæmd laga þessara
                           má setja með reglugerð^1).
                                ^1)[2]Rg. 347/2000.
                              20. gr. Gildistaka.
                     Lög þessi öðlast gildi 1. janúar 2000.
   Ákvæði til bráðabirgða. Við gildistöku laga þessara skipar iðnaðarráðherra
stjórn Byggðastofnunar skv. 3. gr. fram að fyrsta ársfundi sem halda skal fyrir
                                 1. júlí 2000.

References

   Visible links
   1. http://www.althingi.is/dba-bin/lawformpr.pl?lnr=1999106
   2. http://www.reglugerd.is/interpro/dkm/WebGuard.nsf/key2/347-2000
