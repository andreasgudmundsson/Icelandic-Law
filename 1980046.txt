
   --------------------------------------------------------------------------

                           Lög um aðbúnað, hollustuhætti og öryggi á vinnustöðum

                              1980 nr. 46 28. maí

   --------------------------------------------------------------------------

                                   I. kafli.
                            Tilgangur og gildissvið.
                                     1. gr.
                                          Með lögum þessum er leitast við, að

   a.
           tryggja öruggt og heilsusamlegt starfsumhverfi, sem jafnan sé í
           samræmi við félagslega og tæknilega þróun í þjóðfélaginu,
   b.
           tryggja skilyrði fyrir því, að innan vinnustaðanna sjálfra sé hægt
           að leysa öryggis- og heilbrigðisvandamál, í samræmi við gildandi
           lög og reglur, í samræmi við ráðleggingar aðila vinnumarkaðarins
           og í samræmi við ráðleggingar og fyrirmæli Vinnueftirlits
           ríkisins.

                                     2. gr.
              Lög þessi gilda um alla starfsemi, þar sem einn eða fleiri menn
           vinna, hvort sem um er að ræða eigendur fyrirtækja eða starfsmenn.
                                                 Undanþegin lögum þessum eru:

   a.
           siglingamál og önnur verkefni, sem sérstaklega eru falin
           Siglingamálastofnun ríkisins, sbr. [2]lög nr. 51/1970^1) og [3]lög
           nr. 12/1976 um kafarastörf. Einnig alþjóðasamþykktir, sem Ísland
           er og verður aðili að og falla undir verksvið
           Siglingamálastofnunar ríkisins, þar með talið um gáma, um flutning
           á hættulegum efnum, um mengun sjávar og fleira,
   b.
           loftferðir, sbr. [4]lög nr. 34/1964 og [5]lög nr. 71/1974 um
           breyting á [6]lögum nr. 34/1964 um loftferðir. Einnig
           alþjóðasamþykktir, sem Ísland er og verður aðili að og falla undir
           verksvið flugmálastjórnar,
   c.
           algeng heimilisstörf í einkaíbúðum.

   ^1)Nú [7]l. 20/1986.

                                     3. gr.
        Lög þessi ná til vinnu við loftför á jörðu niðri, nema um störf
   áhafnar sé að ræða.
        Lög þessi ná einnig til fermingar og affermingar skipa, þar með talin
   fiskiskip, svo og til viðgerða um borð í skipum og starfsemi, sem því er
   tengd. Lögin ná þó ekki til búnaðar í skipum, sem notaður er í þessum
   tilgangi. Lögin ná heldur ekki til lögskráðra manna, nema þegar þeir
   starfa undir verkstjórn úr landi.
        Ráðherra getur í samráði við forstjóra Vinnueftirlits ríkisins mælt
   svo fyrir í reglugerð,^1) að áhöld, vélar og mannvirki eða framkvæmdir,
   sem lög þessi ná ekki til, skuli vera háð því eftirliti, er lög þessi mæla
   fyrir um, enda séu viðkomandi atriði ekki háð öðrum lögum.

   ^1) fyrir skíðafólk). Rg. 214/1990 (toglyftur). Rg. 215/1990
   (stólalyftur). Rg. 453/1991 (vélknúin leiktæki í skemmtigörðum). Rg.
   324/1994, 325/1994, 326/1994, 327/1994, 328/1994, 329/1994, 330/1994,
   331/1994, 496/1994, 497/1994, 501/1994, 503/1994, 504/1994 og 54/1995.

                                   II. kafli.
 Öryggis- og heilbrigðisstarfsemi innan fyrirtækja. Samskipti atvinnurekenda og
                                  starfsmanna.
                                     4. gr.
        Í fyrirtækjum, þar sem eru 1 til 9 starfsmenn, skal atvinnurekandi
   og/eða verkstjóri hans stuðla að góðum aðbúnaði, hollustuháttum og öryggi
   á vinnustað, í nánu samstarfi við starfsmenn fyrirtækisins og félagslegan
   trúnaðarmann þeirra, sbr. þó 2. mgr. þessarar greinar.
        Forstjóri Vinnueftirlits ríkisins getur þó ákveðið, ef þurfa þykir,
   að fyrirkomulag það, sem getið er um í 5. gr., gildi einnig fyrir
   starfshópa, sem getið er í þessari grein, þegar sérstakar aðstæður eru
   fyrir hendi, sbr. til dæmis 40. og 44. gr. laga þessara.

                                     5. gr.
        Í fyrirtækjum, þar sem eru 10 starfsmenn eða fleiri, skal
   atvinnurekandi tilnefna einn aðila af sinni hálfu öryggisvörð og
   starfsmenn skulu tilnefna annan úr sínum hópi öryggistrúnaðarmann. Þeir
   skulu í samvinnu fylgjast með því, að aðbúnaður, hollustuhættir og öryggi
   á vinnustað séu í samræmi við lög þessi.

                                     6. gr.
        Í fyrirtækjum, þar sem eru 50 starfsmenn eða fleiri, skal stofna
   öryggisnefnd. Starfsmenn kjósa úr sínum hópi tvo fulltrúa og
   atvinnurekandi tilnefnir tvo fulltrúa. Þessi nefnd skal skipuleggja
   aðgerðir varðandi aðbúnað, hollustuhætti og öryggi innan fyrirtækisins,
   annast fræðslu starfsmanna um þessi efni og hafa eftirlit á vinnustöðum
   með því, að ráðstafanir er varða aðbúnað, hollustuhætti og öryggi komi að
   tilætluðum notum.
        Þegar starfsmenn Vinnueftirlits ríkisins koma í eftirlitsferðir í
   fyrirtæki, skulu þeir hafa samband við atvinnurekanda eða umboðsmann hans,
   öryggistrúnaðarmann starfsmanna, félagslegan trúnaðarmann starfsmanna,
   sbr. 1. mgr. 4. gr., og við öryggisnefndir, þar sem þær eru starfandi.
   Nefndum aðilum skal auðvelda, svo sem kostur er, að leggja vandamál fyrir
   Vinnueftirlit ríkisins.

                                     7. gr.
        Stjórn Vinnueftirlits ríkisins setur nánari reglur^1) um skipulag og
   framkvæmd ráðstafana, er miða að auknu öryggi og bættum aðbúnaði og
   hollustuháttum innan fyrirtækja, svo sem um stofnun samstarfshópa og
   öryggisnefnda, um verkefni þeirra og um daglega stjórn þeirrar starfsemi,
   er lýtur að auknu öryggi og betri aðbúnaði og hollustuháttum innan
   fyrirtækja.

   ^1)Rg. 77/1982.

                                     8. gr.
        Atvinnurekanda er skylt, ef hann er ekki sjálfur í öryggisnefnd, að
   skipa í sinn stað aðila með fullu umboði.
        Atvinnurekandi skal stuðla að samstarfi þeirra, sem kjörnir eru til
   þess að fjalla um aðbúnað, hollustuhætti og öryggi á vinnustöðum, og
   þeirra, sem annast heilbrigðisþjónustu. Ennfremur skal hann sjá um að
   þeir, sem til eru kjörnir að fjalla um aðbúnað, hollustuhætti og öryggi á
   vinnustað, og þeir, sem sitja í öryggisnefnd, fái hæfilegan tíma miðað við
   verkefnasvið, til þess að gegna skyldum sínum við eftirlit með aðbúnaði,
   hollustuháttum og öryggi.
        Atvinnurekandi skal sjá um, að þeir, sem kjörnir eru til að fjalla um
   aðbúnað, hollustuhætti og öryggi í fyrirtæki hans, fái tækifæri til þess
   að afla sér nauðsynlegrar þekkingar og menntunar varðandi aðbúnað,
   hollustuhætti og öryggi á vinnustöðum.
        Atvinnurekandi skal veita nefndum aðilum hlutdeild í skipulagningu að
   því er varðar aðbúnað, hollustuhætti og öryggi á vinnustað.

                                     9. gr.
        Atvinnurekandi ber kostnað vegna starfs að bættum aðbúnaði,
   hollustuháttum og öryggi og bætir þeim, sem að því vinna, tekjutap, sem af
   kann að hljótast.
        Öryggistrúnaðarmenn og fulltrúar starfsmanna í öryggisnefnd njóta
   þeirrar verndar, sem ákveðin er í [8]11. gr. laga nr. 80/1938 um
   stéttarfélög og vinnudeilur.

                                    10. gr.
        Vinnueftirlit ríkisins skal sjá um, að þegar öryggi og heilbrigði
   starfsmanna krefst þess, standi viðkomandi fyrirtækjum til boða
   sérfræðileg þjónusta við störf að bættum aðbúnaði, hollustuháttum og
   öryggi.

                                  III. kafli.
                           Öryggisnefndir sérgreina.
                                    11. gr.
        Setja má á fót öryggisnefndir í sérgreinum, sem í sitja fulltrúar
   atvinnurekenda og starfsmanna, til þess að vinna að lausn vandamála, er
   varða aðbúnað, hollustuhætti og öryggi innan hverrar sérgreinar.
        Nefndir þessar skulu hljóta viðurkenningu Vinnueftirlits ríkisins.
        Vinnueftirlit ríkisins getur átt frumkvæði að stofnun slíkra nefnda,
   ef stjórn stofnunarinnar þykir ástæða til.
        Öryggisnefndir sérgreina, sem viðurkenndar hafa verið, geta lagt fram
   tillögur og látið í ljós álit sitt um nýjar reglur og einstök mál, sem
   stjórn Vinnueftirlits ríkisins ákveður að leggja fyrir þær.
        Stjórn Vinnueftirlits ríkisins skal, áður en hún gefur álit sitt um
   reglugerðir, sem fjalla sérstaklega um ákveðnar atvinnugreinar, leita
   eftir áliti frá viðurkenndri öryggisnefnd viðkomandi sérgreinar.
        Öryggisnefndir sérgreina hafa það verkefni að gefa atvinnurekendum og
   starfsmönnum upplýsingar um þær reglur og ákvæði, sem gilda fyrir
   viðkomandi sérgrein.
        Öryggisnefndir sérgreina geta sent tillögur til stjórnar
   Vinnueftirlits ríkisins um breytingar á reglum, er fjalla um viðkomandi
   sérgrein.
        Stjórn Vinnueftirlits ríkisins setur að öðru leyti reglur um
   skipulag, verkefni, starfsemi og fjármögnun öryggisnefnda sérgreina.

                                   IV. kafli.
                               Almennar skyldur.
                           a. Skyldur atvinnurekenda.
                                    12. gr.
        Atvinnurekandi merkir í lögum þessum hvern þann, sem rekur
   atvinnustarfsemi, sbr. 90. gr. laga þessara.
        Sé starfsemi, sem lög þessi ná til, rekin af tveim mönnum eða fleiri
   í sameiningu, telst aðeins einn þeirra atvinnurekandi samkvæmt þessum
   lögum, en hinn/hinir teljast vera starfsmenn, enda vinni hann/þeir við
   fyrirtækið. Skal það tilkynnt Vinnueftirliti ríkisins hver sé talinn
   atvinnurekandi.
        Framkvæmdastjóri fyrirtækis telst atvinnurekandi í merkingu þessara
   laga.
        Sé um opinberan rekstur að ræða, telst atvinnurekandi sá, er umsjón
   hefur með starfseminni, og skal það tilkynnt Vinnueftirlitinu hver það er.

                                    13. gr.
        Atvinnurekandi skal tryggja, að gætt sé fyllsta öryggis og góðs
   aðbúnaðar og hollustuhátta á vinnustað. Sérstaklega er vísað til:

   a.
           V. kafla um framkvæmd vinnu,
   b.
           VI. kafla um vinnustaði,
   c.
           VII. kafla um vélar, tækjabúnað og fleira,
   d.
           VIII. kafla um hættuleg efni og vörur.

                                    14. gr.
        Atvinnurekandi skal gera starfsmönnum sínum ljósa slysa- og
   sjúkdómshættu, sem kann að vera bundin við starf þeirra. Atvinnurekandi
   skal þar að auki sjá um, að starfsmenn fái nauðsynlega kennslu og þjálfun
   í að framkvæma störf sín á þann hátt, að ekki stafi hætta af.
        Stjórn Vinnueftirlits ríkisins setur nánari reglur um skyldur
   atvinnurekenda, samkvæmt 1. mgr. þessarar greinar.

                                    15. gr.
        Atvinnurekandi skal skýra öryggistrúnaðarmönnum frá fyrirmælum
   Vinnueftirlits ríkisins og skulu öryggistrúnaðarmenn eiga aðgang að
   eftirlitsbók og öðrum gögnum, er varða aðbúnað, hollustuhætti og öryggi á
   vinnustað, sbr. 88. gr. laga þessara.

                                    16. gr.
        Atvinnurekandi skal tryggja, að samstarf um öryggismál, aðbúnað og
   hollustuhætti, samkvæmt II. kafla þessara laga, geti orðið sem best, og
   tekur þátt í samstarfi um þessi mál.

                                    17. gr.
        Þar sem fleiri atvinnurekendur eiga aðild að starfsemi á sama
   vinnustað, skulu þeir og aðrir, sem þar starfa, sameiginlega stuðla að því
   að tryggja góðan aðbúnað, heilsusamleg og örugg starfsskilyrði á
   vinnustaðnum.
        Stjórn Vinnueftirlits ríkisins getur sett nánari reglur^1) um það
   hvernig samstarfi samkvæmt 1. mgr. þessarar greinar skuli fyrir komið.

   ^1)Rg. 77/1982.

                                    18. gr.
        Þegar Vinnueftirlit ríkisins krefst þess eða þegar aðstæður að öðru
   leyti gefa tilefni til þess, skal atvinnurekandi láta gera rannsókn eða
   úttekt, ef við á, af sérfræðingum, til þess að ganga úr skugga um, hvort
   starfsskilyrðin fullnægi ákvæðum laga þessara um aðbúnað, hollustuhætti og
   öryggi, sbr. og 80. gr. laga þessara.

                                    19. gr.
        Atvinnurekandi skal fullnægja tilkynningaskyldu til Vinnueftirlits
   ríkisins samkvæmt XII. kafla og halda skrár eftir þeim reglum, sem
   Vinnueftirlitið setur.
        Forstjóri Vinnueftirlits ríkisins getur vegna skýrslugerðar og
   úrvinnslu úr þeim skýrslum krafist upplýsinga frá atvinnurekanda um:

   a.
           fjölda starfsmanna, kyn þeirra og aldur,
   b.
           vélar, vélahluta, geyma, ílát, áhöld, tæki og annan tæknibúnað,
   c.
           sprengi- og eldfim efni, eiturefni og hættuleg efni,
   d.
           aðrar upplýsingar, sem þýðingu kunna að hafa varðandi aðbúnað,
           hollustuhætti og öryggi á vinnustöðum.

        Í skýrslum, sem unnar eru samkvæmt slíkum upplýsingum, má ekki nefna
   nöfn einstaklinga eða fyrirtækja.

                             b. Skyldur verkstjóra.
                                    20. gr.
        Verkstjóri merkir í lögum þessum hvern þann, sem á vegum
   atvinnurekenda hefur með höndum verkstjórn og eftirlit með starfsemi í
   fyrirtæki eða hluta þess.

                                    21. gr.
        Verkstjóri er fulltrúi atvinnurekanda og sér um, að búnaður allur sé
   góður og öruggt skipulag sé ríkjandi á þeim vinnustöðum, sem hann hefur
   umsjón með.

                                    22. gr.
        Verkstjóri skal taka þátt í samstarfi, er miðar að auknu öryggi og
   betri aðbúnaði og hollustuháttum á vinnustað, sbr. II. kafla laga þessara.

                                    23. gr.
        Verkstjóri skal beita sér fyrir, að starfsskilyrði innan þess
   starfssviðs, sem hann stjórnar, séu fullnægjandi að því er varðar aðbúnað,
   hollustuhætti og öryggi. Hann skal sjá um, að þeim ráðstöfunum, sem gerðar
   eru til þess að auka öryggi og bæta aðbúnað og hollustuhætti, sé
   framfylgt.
        Verði verkstjóri var við einhver þau atriði, sem leitt geta til hættu
   á slysum eða sjúkdómum, skal hann tryggja að hættunni sé afstýrt. Sé ekki
   hægt að afstýra hættunni með því, sem tiltækt er á staðnum, skal hann
   umsvifalaust gera vinnuveitanda viðvart. Verkstjóra ber jafnframt að gæta
   þeirrar skyldu, sem kveðið er á um í 86. gr. laga þessara.

                            c. Skyldur starfsmanna.
                                    24. gr.
        Starfsmaður merkir í lögum þessum hvern þann, sem vinnur launuð störf
   í annarra þjónustu.

                                    25. gr.
        Starfsmenn skulu taka þátt í samstarfi er miðar að auknu öryggi og
   betri aðbúnaði og hollustuháttum á vinnustað, sbr. II. kafla laga þessara.

                                    26. gr.
        Starfsmenn skulu stuðla að því, að starfsskilyrði innan verksviðs
   þeirra séu fullnægjandi að því er varðar aðbúnað, hollustuhætti og öryggi,
   og einnig að því, að þeim ráðstöfunum, sem gerðar eru til þess að auka
   öryggi og bæta aðbúnað og hollustuhætti, samkvæmt lögum þessum, sé
   framfylgt.
        Starfsmaður, sem verður var við ágalla eða vanbúnað, sem leitt gæti
   til skerts öryggis eða lakari aðbúnaðar eða hollustuhátta, sem hann getur
   ekki sjálfur bætt úr, skal umsvifalaust tilkynna það öryggisverði,
   öryggistrúnaðarmanni, verkstjóra eða atvinnurekanda.

                                    27. gr.
        Ef fjarlægja þarf öryggishlífar eða annað tilsvarandi vegna viðgerðar
   eða niðursetningar á tæki eða vél, skal sá, sem verkið framkvæmir
   umsvifalaust setja öryggisbúnað á sinn stað aftur eða gera aðrar
   ráðstafanir, sem jafngildar eru, að verki loknu.

                                    28. gr.
        Þeir, sem starfa á vinnustað, þar sem fleiri atvinnurekendur eiga
   aðild að starfi manna, skulu fara eftir þeim reglum, sem gilda um samstarf
   um aðbúnað, hollustuhætti og öryggi, sbr. 17. og 36. gr. laga þessara, auk
   þeirra reglna, sem gilda um það starf, sem þeir sjálfir inna af hendi.
   Þegar starfsmaður er við vinnu utan síns venjulega vinnustaðar, skal hann
   fara eftir þeim reglum varðandi aðbúnað, hollustuhætti og öryggi, sem
   gilda fyrir viðkomandi vinnustað, auk þeirra reglna, sem gilda um það
   verk, sem hann á að vinna.

d. Skyldur þeirra, sem selja, setja upp, gera við og hanna vélar, tæki, áhöld og
          annan búnað, sem ætlaður er til notkunar við atvinnurekstur.
                                    29. gr.
        Sá, sem selur, afhendir eða sýnir vélar, vélahluta, geyma, ílát,
   katla, húseiningar, verkfæri, áhöld, tæki og annað það, sem ætlað er til
   notkunar við atvinnurekstur, skal tryggja, að það, sem hér um ræðir, sé,
   þegar það er sýnt eða afhent til notkunar, útbúið með tilskildum hlífðar-
   og öryggisbúnaði og notkun þess leiði ekki af sér slysa- eða
   sjúkdómshættu, sbr. VII. kafla laga þessara.
        Nauðsynlegar og auðskildar leiðbeiningar á íslensku um meðferð,
   viðhald, flutning, uppsetningu og frágang skulu fylgja með, þegar
   viðkomandi hlutir eru afhentir.
        Sé einhver sá búnaður, sem talinn er í 1. mgr. þessarar greinar og
   tilbúinn er til notkunar, afhentur áfram, endurseldur, lánaður út eða
   leigður, gilda þær reglur, sem að ofan greinir.
        Þegar Vinnueftirlit ríkisins krefst þess eða þegar aðstæður að öðru
   leyti gefa tilefni til, skal innflytjandi eða framleiðandi láta gera
   rannsóknir, athuganir, mælingar, þrýstiraunir og aðrar þær kannanir, sem
   nauðsynlegar eru til þess að ganga úr skugga um, að viðkomandi búnaður
   standist þær kröfur, sem gerðar eru varðandi aðbúnað, hollustuhætti og
   öryggi.^1)

   ^1)Sjá rg. 478/1985 og rg. 153/1986, sbr. 424/1987 og 561/1987. Rg.
   500/1994.

                                    30. gr.
        Sérhver vél, sem afhent er eða sýnd hér á landi, skal vera greinilega
   og varanlega merkt framleiðanda og sé um innflutta vél að ræða, skal hún
   einnig merkt nafni og heimilisfangi þess, sem flytur vélina inn, eða merkt
   á annan þann hátt, að auðvelt sé að komast að raun um, hver sé
   framleiðandi vélarinnar, og þegar við á, hver sé innflytjandinn.

                                    31. gr.
        Sá, sem tekur að sér að setja upp, breyta eða gera við vélar, tæki
   eða annan búnað, skal fara eftir þeim reglum og fyrirmælum, sem gilda
   fyrir viðkomandi tæki, vélar eða annan búnað.
        Taki viðgerð aðeins til eins eða nokkurra hluta vélar eða tækis, skal
   sá, sem verkið framkvæmir, fara eftir þeim reglum og fyrirmælum, sem gilda
   fyrir hvern einstakan hluta tækis eða vélar.
        Verði sá, sem setur upp, breytir eða gerir við tæki, vélar eða annan
   búnað, var við einhverja ágalla eða vanbúnað, sem þýðingu kynni að hafa að
   því er varðar aðbúnað, heilsu eða öryggi manna, skal hann umsvifalaust
   gera eigandanum eða þeim, sem notar tækið, viðvart.

                                    32. gr.
        Þeir, sem annast hönnun á þeim búnaði, sem talinn er í 1. mgr. 29.
   gr., framleiðslusamstæðum, húsnæði vinnustaða og hverjum þeim mannvirkjum
   öðrum, sem ætluð eru til notkunar vegna atvinnurekstrar, skulu við
   hönnunarstarf taka tillit til góðs aðbúnaðar, hollustuhátta og öryggis,
   hvað varðar starf og rekstur í þeim byggingum og mannvirkjum, sem um er að
   ræða.
        Fylgja skal þeim lögum og reglum,^1) sem á hverjum tíma gilda um
   aðbúnað, hollustuhætti og öryggi á vinnustöðum.
        Ákvæði þessarar greinar gilda einnig um þá, sem taka að sér
   ráðgjafarstörf um aðbúnað, hollustuhætti og öryggi á vinnustöðum.

   ^1)Rg. 478/1985 og 500/1994.

                                    33. gr.
        Ákvæðin í 29. gr., 30. gr., 32. gr. og 2. mgr. 34. gr. gilda einnig
   um þá, sem útvega, selja eða afhenda efni eða vörur, sem geta verið
   hættuleg eða á annan hátt dregið úr öryggi eða valdið sjúkdómshættu.

                                    34. gr.
        Stjórn Vinnueftirlits ríkisins setur nánari reglur^1) um þau atriði,
   sem um er fjallað í 29.33. gr.
        Ákvæðin í 29.33. gr. leysa notandann ekki undan neinum skyldum
   samkvæmt lögum þessum.

   ^1) 326/1994, 327/1994, 328/1994, 329/1994, 330/1994, 331/1994, 496/1994,
   502/1994, 503/1994, 504/1994 og 562/1994.

                                    35. gr.
        Stjórn Vinnueftirlits ríkisins getur, þegar sérstaklega stendur á,
   sett reglur eða tekið ákvarðanir, sem víkja frá kröfunum í 29.33. gr.
   Slíkar ákvarðanir getur forstjóri Vinnueftirlits ríkisins tekið í algerum
   undantekningartilvikum, þegar sérstakar ástæður eru fyrir hendi.

                         e. Skyldur verktaka og fleiri.
                                    36. gr.
        Ef fleiri en einn verktaki starfa við mannvirkjagerð samtímis, skal
   byggingarstjóri, ef hann er til staðar, en annars byggingarmeistari, sjá
   um, að samhæfðar séu ráðstafanir til þess að koma í veg fyrir slys eða
   óhollustu.
        Ákvæði þetta rýrir ekki að neinu leyti skyldur einstakra
   framkvæmdaaðila sem atvinnurekenda samkvæmt lögum þessum.
        Stjórn Vinnueftirlits ríkisins skal setja nánari reglur um þessi
   atriði.

                                   V. kafli.
                                Framkvæmd vinnu.
                                    37. gr.
        Vinnu skal haga og framkvæma þannig, að gætt sé fyllsta öryggis og
   góðs aðbúnaðar og hollustuhátta.
        Fylgja skal viðurkenndum stöðlum, ákvæðum laga og reglugerða, svo og
   fyrirmælum Vinnueftirlits ríkisins, að því er varðar aðbúnað,
   hollustuhætti og öryggi.

                                    38. gr.
        Stjórn Vinnueftirlits ríkisins setur nánari reglur^1) um, hvaða
   kröfur skuli uppfylltar varðandi skipulag, tilhögun og framkvæmd vinnu,
   svo sem:

   a.
           um öryggis- og heilbrigðisráðstafanir, er varða störf,
           starfsaðferðir, vinnslu- og framleiðsluaðferðir, t.d. til þess að
           koma í veg fyrir hrun, fall, skrið, titring, hávaða, sprengi- og
           brunahættu eða heilsuvá vegna geislunar, eitraðra eða hættulegra
           efna, gastegunda, gufu, reyks eða annarrar loftmengunar, hita,
           kulda, ódauns, sýkingar af smitnæmum sjúkdómum eða heilsutjón
           vegna rangrar stöðu við vinnu, rangra hreyfinga eða of mikils
           álags og um aðrar þær ráðstafanir, sem þýðingu kynnu að hafa í
           þessu sambandi,
   b.
           um bann gegn sérlega hættulegum störfum, framleiðslu-, starfs- og
           vinnsluaðferðum,
   c.
           um að settar skuli upp á vinnustað greinilegar aðvaranir og/eða
           vinnusvæði girt eða afmörkuð með öðrum hætti,
   d.
           um gerð og notkun hlífðarbúnaðar, svo sem um hentugan fatnað,
           öryggishjálma, hlífðarbúnað gegn hávaða og geislun,
           hlífðargleraugu, vinnuskó, rykgrímur, gasgrímur, annan búnað til
           þess að verjast loftmengun og annan búnað ótalinn. Starfsmenn eru
           skyldir til þess að nota slíkan öryggisbúnað, þegar þeir, að mati
           Vinnueftirlits ríkisins, þarfnast hans við vinnu sína.

   ^1) 325/1994, 326/1994, 327/1994, 328/1994, 329/1994, 330/1994, 331/1994,
   496/1994, 497/1994, 498/1994, 499/1994, 500/1994, 501/1994, 502/1994,
   503/1994, 504/1994 og 562/1994.

                                    39. gr.
        Þar sem aðstæður með tilliti til heilbrigðis og öryggis starfsmanna
   krefjast þess, skal stjórn Vinnueftirlits ríkisins hlutast til um, að
   hlutaðeigandi fyrirtæki geri áætlanir um framleiðslu-, starfs- og
   vinnsluaðferðir.
        Slíkar áætlanir og breytingar á þeim skulu kynntar öryggisnefndum,
   áður en þær eru framkvæmdar.

                                    40. gr.
        Stjórn Vinnueftirlits ríkisins setur reglur um:

   a.
           að störf, sem í kann að vera falin veruleg hætta á slysum,
           eitrunum eða sjúkdómum, verði aðeins framkvæmd af einstaklingum,
           sem fengið hafa tiltekna fræðslu, þjálfun, lokið hafa sérstöku
           prófi og/eða náð hafa ákveðnum aldri,
   b.
           ráðningu manna, sem er líkamlega eða andlega áfátt, til ákveðinna
           starfa, þegar bæklun þeirra, sjúkdómur eða aldur getur leitt til
           aukinnar slysa- eða sjúkdómshættu,
   c.
           takmarkanir á eða bann við, að starfsmenn vinni einir að tilteknum
           verkefnum eða störfum,
   d.
           vinnu- og hvíldartíma bifreiðastjóra, sem að staðaldri flytja
           fólk, og stjórnenda þeirra véla og tækja, sem mönnum getur stafað
           sérstök hætta af, sbr. 58. gr. laga þessara,
   e.
           önnur hliðstæð tilvik ótalin.

                                   VI. kafli.
                                  Vinnustaður.
                                    41. gr.
        Vinnustaður merkir í lögum þessum umhverfi innan húss eða utan, þar
   sem starfsmaður hefst við eða þarf að fara um vegna starfa sinna.

                                    42. gr.
        Vinnustaður skal þannig úr garði gerður, að þar sé gætt fyllsta
   öryggis og góðs aðbúnaðar og hollustuhátta.
        Fylgja skal viðurkenndum stöðlum, ákvæðum laga og reglugerða, svo og
   fyrirmælum Vinnueftirlits ríkisins, að því er varðar aðbúnað,
   hollustuhætti og öryggi.

                                    43. gr.
        Stjórn Vinnueftirlits ríkisins setur reglur^1) um fyrirkomulag fastra
   og bráðabirgðavinnustaða, innan húss og utan, sem m.a. fjalla um:

   a.
           húsnæði, svo sem vinnurými, lofthæð, loftrými, gólf, veggi, loft,
           lýsingu, hita, loftræstingu og loftskipti, varnir gegn hávaða,
           titringi, geislun og fleira,
   b.
           aðbúnað starfsmanna og fleira, svo sem setu- og matsali,
           kaffistofur, búningsherbergi, fatageymslur og fatahengi, salerni
           og þvagstæði, þvotta- og baðherbergi, svo og um gæðakröfur og
           staðla slíks húsnæðis,
   c.
           neyðarútgang frá vinnustað, svo og umferðarleiðir innan
           vinnusvæða, svo sem göngubrautir, stiga og útgönguleiðir,
   d.
           annað ótalið, sem stuðlað getur að bættum aðbúnaði, hollustuháttum
           og öryggi.

   ^1)Rg. 478/1985 og 493/1987, sbr. 430/1992. Rg. 500/1994.

                                    44. gr.
        Þar sem sérstakar aðstæður með tilliti til öryggis og heilbrigðis
   starfsmanna krefjast þess, setur stjórn Vinnueftirlits ríkisins sérstakar
   reglur^1) um, að áætlanir og hönnunargögn vegna nýbygginga eða breytinga á
   tiltekinni starfsemi, uppsetningu á húshlutum, vélum, tækjum eða öðrum
   búnaði skuli lagðar fyrir Vinnueftirlit ríkisins til umsagnar eða
   samþykktar, áður en breyting eða uppsetning er gerð.

   ^1)Rg. 493/1987, sbr. 430/1992.

                                  VII. kafli.
                         Vélar, tækjabúnaður og fleira.
                                    45. gr.
        Aflvél merkir í lögum þessum vél, eða hluta vélar, sem breytir einu
   orkuformi í annað.
        Farandvél merkir í lögum þessum tæki, sem getur flutt sig úr stað með
   eigin aflvél.
        Vinnuvél merkir í lögum þessum tæki, sem knúið er af aflvél og hægt
   er að vinna með nánar tiltekin störf.
        Farandvinnuvél merkir í lögum þessum tæki, sem er hvort tveggja í
   senn farandvél og vinnuvél.
        Búvél merkir í lögum þessum hvers konar áðurnefndar vélar, sem
   notaðar eru við bústörf.

                                    46. gr.
        Vélar, vélahlutar, ílát, geymar, katlar, áhöld, tæki, virki hvers
   konar og húshlutar, samstæður og annar búnaður skal þannig úr garði
   gerður, að gætt sé fyllsta öryggis og góðs aðbúnaðar og hollustuhátta.
        Fylgja skal viðurkenndum stöðlum, ákvæðum laga og reglugerða, svo og
   fyrirmælum Vinnueftirlits ríkisins, að því er varðar aðbúnað,
   hollustuhætti og öryggi.

                                    47. gr.
        Stjórn Vinnueftirlits ríkisins setur nánari reglur^1) um gerð og
   notkun véla, tækja og annars búnaðar, sem nota á við atvinnurekstur, svo
   sem um:

   a.
           gerð, útfærslu, uppsetningu, tilkynningarskyldu og prófanir,
   b.
           á hvern hátt eða hvort leggja skuli fyrir Vinnueftirlitið til
           umsagnar eða samþykktar áætlanir eða önnur gögn um gerð,
           framleiðslu eða uppsetningu slíks búnaðar,
   c.
           notkun, viðhald og gæslu slíks búnaðar.

   ^1) 326/1994, 327/1994, 328/1994, 329/1994, 330/1994, 331/1994, 496/1994,
   500/1994, 502/1994, 503/1994, 504/1994 og 562/1994.

                                    48. gr.
        Vinnueftirlit ríkisins getur lagt bann við framleiðslu, innflutningi,
   sölu, afhendingu, notkun og auglýsingum á sérlega hættulegum búnaði.

                                    49. gr.
        Hvers konar vélar, tæki og búnað, sem getið er um í 46. gr., nema
   bifreiðar og vélar, sem lúta öðrum lögum, skal skrá og skoða samkvæmt
   nánari fyrirmælum í reglum,^1) sem stjórn Vinnueftirlits ríkisins setur í
   samráði við forstjóra Vinnueftirlitsins.
        Um greiðslur fyrir skráningu og skoðun farandvéla, farandvinnuvéla og
   búvéla skal Vinnueftirlit ríkisins semja gjaldskrá, sem
   félagsmálaráðuneytið staðfestir.
        Stjórn Vinnueftirlitsins setur reglur um kennslu, þjálfun og próf, er
   gefi til kynna næga hæfni og þekkingu þeirra aðila, sem óska eftir leyfi
   til að mega stjórna eða fara með tilteknar vélar, enda sé ekki kveðið á um
   slík leyfi í öðrum lögum.

   ^1)Rg. 153/1986, sbr. 424/1987 og 561/1987. Rg. 203/1972, sbr. 62/1988.
   Rg. 198/1983, sbr. 300/1995.

                                  VIII. kafli.
                            Hættuleg efni og vörur.
                                    50. gr.
        Efni og vörur, sem geta verið hættuleg eða á annan hátt stofnað
   heilsu og öryggi manna í voða, þar með talin sprengi- og eldfim efni og
   sprengiefni, má aðeins framleiða eða nota við framleiðslu eða á annan hátt
   á vinnustað, ef þeim framleiðslu-, starfs- og vinnsluaðferðum er beitt,
   sem tryggja að starfsmenn séu varðir gegn slysum, eitrunum og sjúkdómum.
        Nauðsynlegar og auðskildar leiðbeiningar á íslensku skulu fylgja með,
   um meðferð, viðhald, flutning, uppsetningu og frágang, þegar viðkomandi
   hlutir eru afhentir.
        Við framleiðslu, geymslu, merkingu, flutning og notkun skal fylgja
   viðurkenndum stöðlum, ákvæðum laga og reglugerða, svo og fyrirmælum
   Vinnueftirlits ríkisins, að því er varðar hollustuhætti og öryggi.

                                    51. gr.
        Vinnueftirlit ríkisins gefur út leiðbeiningar um framleiðslu,
   umbúðir, áfyllingu, merkingu, meðferð, geymslu, flutning og notkun efna og
   vara,^1) sem geta verið hættuleg, dregið verulega úr öryggi eða leitt geta
   til lakari aðbúnaðar eða hollustuhátta.
        Vinnueftirlit ríkisins getur bannað framleiðslu, flutning og notkun
   hættulegra efna og vara.^1) Sama gildir um efni og vörur, þegar ekki
   liggja fyrir, að mati stofnunarinnar, fullnægjandi upplýsingar um
   innihald, samsetningu, meðferð, notkun eða vörslu þeirra.
        Framkvæmd ákvæða þessarar greinar skal gerð í samráði við viðkomandi
   heilbrigðisyfirvöld og/eða aðra sérfróða aðila, sem um þessi mál fjalla.

   ^1)Augl. 382/1991.

                                   IX. kafli.
                            Hvíldartími og frídagar.
                                    52. gr.
        Vinnutíma skal haga þannig, að á hverjum sólarhring, reiknað frá
   byrjun vinnudags, fái starfsmenn a.m.k. 10 klukkustunda samfellda hvíld.
        Samfelldan hvíldartíma má stytta í 8 klukkustundir, með samkomulagi
   milli aðila vinnumarkaðarins um framkvæmd, þegar um er að ræða:

   a.
           vaktavinnu,
   b.
           störf að landbúnaði,
   c.
           björgun verðmæta frá skemmdum, svo sem sjávarafla.

                                    53. gr.
        Verði truflun á starfsemi vegna ytri aðstæðna, svo sem vegna veðurs
   eða annarra náttúruafla, slysa, orkuskorts, bilunar í vélum, tækjum eða
   öðrum búnaði eða annarra tilsvarandi ófyrirséðra atburða, má víkja frá
   ákvæðum 52. gr., að því marki sem nauðsynlegt er, til þess að koma í veg
   fyrir verulegt tjón, þar til regluleg starfsemi hefur komist á að nýju.
        Aðilar vinnumarkaðarins skulu gera með sér samkomulag um framkvæmd
   slíkra frávika.

                                    54. gr.
        Vinnueftirlit ríkisins getur veitt undanþágur frá ákvæðum 52. gr.,
   þegar:

   a.
           starfið er þess eðlis, að ekki er hægt að stöðva starfsemina,
   b.
           sérstakir atvinnuhættir gera frávik nauðsynleg.

        Aðilar vinnumarkaðarins skulu gera með sér samkomulag um slíka
   vinnuframkvæmd.
        Frávik frá samfelldri hvíld má gera í undantekningartilvikum, án þess
   að slíkt leyfi hafi verið fengið, ef ekki hefur verið unnt að afla þess í
   tæka tíð.
        Atvinnurekandi skal tilkynna slík frávik tafarlaust til
   Vinnueftirlits ríkisins.
        Samkomulag aðila vinnumarkaðarins um framkvæmd 52., 53. og 54. gr.
   skal tilkynnt Vinnueftirliti ríkisins, sem bannar styttingu hvíldartímans,
   ef það telur hættu stafa af lengingu vinnutímans.

                                    55. gr.
        Á hverju sjö daga tímabili skulu starfsmenn fá a.m.k. einn vikulegan
   frídag, sem tengist beint samfelldum daglegum hvíldartíma, sbr. 52. gr.
        Að svo miklu leyti sem því verður við komið, skal vikulegur frídagur
   vera á sunnudegi og að svo miklu leyti sem því verður við komið, skulu
   allir þeir, sem starfa í fyrirtækinu, fá frí á þeim degi.
        Ef nauðsyn krefur má fresta vikulegum frídegi og gefa þess í stað frí
   síðar:

   a.
           þeim sem starfa í heilbrigðis- og vistunarstofnunum eða við önnur
           hjúkrunar- og líknarstörf,
   b.
           þeim sem vinna við vörslu dýra og gróðurs,
   c.
           þeim sem annast framleiðslu- og þjónustustörf, þar sem sérstakar
           aðstæður gera slík frávik nauðsynleg,
   d.
           þeim sem annast þau störf, sem nauðsynleg eru vegna öryggismála og
           varðveislu verðmæta.

        Ennfremur má veita frávik, þegar ytri aðstæður, svo sem veður og
   önnur náttúruöfl, slys, orkuskortur, bilun á vélum, tækjum eða öðrum
   búnaði, eða aðrir tilsvarandi ófyrirséðir atburðir trufla eða hafa truflað
   rekstur.
        Aðilar vinnumarkaðarins skulu gera með sér samkomulag um framkvæmd
   þessarar greinar.

                                    56. gr.
        Vinnueftirlit ríkisins getur veitt undanþágu frá 1. mgr. 55. gr.
   þegar:

   a.
           ekki er hægt að gera hlé á vinnu vegna eðlis hennar,
   b.
           sérstakir starfshættir valda því, að slík frávik eru nauðsynleg.

        Frávik að því er varðar einstakan frídag má þó gera, án þess að slíkt
   leyfi hafi verið fengið, ef ekki hefur verið unnt að afla þess í tæka tíð.
   Atvinnurekandi skal tilkynna slík frávik tafarlaust til Vinnueftirlits
   ríkisins.
        Aðilar vinnumarkaðarins skulu gera með sér samkomulag um framkvæmd 1.
   mgr. þessarar greinar.
        Þegar sérstakar ástæður eru fyrir hendi getur Vinnueftirlit ríkisins
   ákveðið tímabundnar undanþágur frá ákvæðunum um vikulega frídaga, skv. 55.
   gr.

                                    57. gr.
        Stjórn Vinnueftirlits ríkisins getur sett reglur um það, hvenær megi
   víkja frá reglunum um vikulegan frídag, með samkomulagi við þá aðila, sem
   hlut eiga að máli.

                                    58. gr.
        Stjórn Vinnueftirlits ríkisins getur sett reglur um takmörkun
   vinnutíma við störf, sem geta verið hættuleg heilsu manna eða öryggi.

                                   X. kafli.
                            Vinna barna og unglinga.
                                    59. gr.
        [Barn merkir í lögum þessum einstakling innan 16 ára aldurs.
        Ungmenni merkja í lögum þessum unglinga 16 og 17 ára.]^1)

   ^1)[9]L. 61/1990, 1. gr.

                                    60. gr.
        [Börn yngri en 14 ára má ekki ráða nema til léttra, hættulítilla
   starfa. Ekki má láta börn á aldrinum 14 og 15 ára, né heldur þau sem yngri
   eru, vinna við hættulegar vélar og við hættulegar aðstæður.
        Stjórn Vinnueftirlits ríkisins setur leiðbeinandi skilgreiningar um
   hvað teljast létt, hættulítil störf, hættulegar vélar og hættulegar
   aðstæður, sbr. [10]lög nr. 53/1966, um vernd barna og ungmenna,^1) og að
   höfðu samráði við barnaverndarráð Íslands.]^2)

   ^1)Nú [11]l. 58/1992.^2)[12]L. 61/1990, 2. gr.

                                    61. gr.
        Vinnutími [barna],^1) sem eru 14 og 15 ára, skal ekki fara fram úr
   venjulegum vinnutíma fullorðinna, sem starfa í sömu starfsgrein.
        [Unglingar 16 og 17 ára]^1) mega ekki vinna lengur en 10
   klukkustundir á dag. Vinnutíminn skal vera samfelldur og aðeins vera
   rofinn af hæfilegum matmáls-, kaffi- og hvíldartímum.

   ^1)[13]L. 61/1990, 3. gr.

                                    62. gr.
        Unglingar, sem eru 16 og 17 ára, skulu hafa minnst 12 klukkustunda
   hvíld á sólarhring. Hvíldartíminn skal að jafnaði vera á tímanum milli
   klukkan 19 og 7.
        Stjórn Vinnueftirlits ríkisins getur sett sérstakar reglur um lengd
   vinnutíma unglinga 16 og 17 ára og hvenær hann skal vera, fyrir störf og
   starfsgreinar, þegar aðstæður eru slíkar, að nauðsynlegt er að setja
   slíkar reglur.

                                    63. gr.
        Stjórn Vinnueftirlits ríkisins getur sett reglur um:

   a.
           að hve miklu leyti megi leyfa vinnu unglinga, sem eru 16 og 17
           ára, fram yfir venjulegan vinnutíma í viðkomandi starfsgrein,
   b.
           takmörkun á því að unglingar, sem eru 16 og 17 ára, vinni við þau
           skilyrði, sem nefnd eru í 3. mgr. 55. gr. og 1. mgr. 56. gr.,
           staflið a.

                                   XI. kafli.
                Heilsuvernd, læknisskoðanir og aðrar rannsóknir.
                                    64. gr.
        Rækja skal atvinnusjúkdómavarnir í samræmi við ákvæði laga þessara og
   laga um heilbrigðisþjónustu í samvinnu við heilbrigðisyfirvöld.

                                    65. gr.
        Heilsuvernd starfsmanna merkir í lögum þessum þjónustu, sem komið er
   á fót, til þess að:

   a.
           stuðla að því, að starfsmenn séu verndaðir gegn hvers konar
           heilsuvá eða heilsutjóni, sem stafa kann af vinnu þeirra eða
           vinnuskilyrðum,
   b.
           stuðla að því, að vinnu sé hagað þannig, að starfsmenn fái
           verkefni við hæfi og stuðla að andlegri og líkamlegri aðlögun
           þeirra að starfsumhverfi,
   c.
           stuðla að andlegri og líkamlegri vellíðan starfsmanna.

                                    66. gr.
        Heilsuvernd starfsmanna skal falin þeirri heilsugæslustöð eða
   sjúkrahúsi, sem næst liggur og/eða auðveldast er að ná til, sbr. [14]19.
   gr. laga nr. 57/1978.
        Hvert fyrirtæki skal gera skriflegan samning við stjórn viðkomandi
   heilbrigðisstofnunar (stofnana) um fyrirkomulag og framkvæmd þeirrar
   þjónustu, sem veita skal. Vinnueftirlit ríkisins skal sjá um, að slíkir
   samningar séu gerðir, og hlutast til um að skorið sé úr ágreiningi, er upp
   kann að koma milli heilsugæslustöðvar, sjúkrahúss og atvinnurekanda.

                                    67. gr.
        Stjórn Vinnueftirlits ríkisins skal í samráði við heilbrigðisyfirvöld
   setja reglur^1) um, að starfsmenn skuli gangast undir læknisskoðun, áður
   en þeir eru ráðnir til starfa, meðan þeir eru í starfi og þegar við á,
   eftir að þeir eru hættir störfum, ef starfsskilyrði eru/voru slík að mati
   stjórnarinnar, að heilsutjón gæti hlotist af, enda sé ástæða til þess að
   ætla, að á þann hátt megi koma í veg fyrir eða hefta atvinnusjúkdóma.
        Í reglum þessum skal nánar kveðið á um, í hverju læknisskoðun skuli
   fólgin og hverjar mælingar eða aðrar rannsóknir skuli framkvæma. Taka skal
   tillit til starfsumhverfis. Hægt er að setja slíkar reglur fyrir einstaka
   vinnustaði og/eða starfsgreinar. Kveða skal á um, hvort slíkar skoðanir,
   mælingar eða rannsóknir skuli vera reglubundnar og hversu tíðar þær skuli
   vera.
        Ákvarðanir um læknisskoðanir, mælingar og aðrar rannsóknir skal taka
   í samráði við sérfræðinga og stofnanir á viðkomandi sviðum
   læknisfræðinnar.
        Reglur, sem settar eru samkvæmt þessari grein, skulu sendar landlækni
   til umsagnar.

   ^1)Rg. 478/1985 og 500/1994.

                                    68. gr.
        Vinnueftirlit ríkisins skal hafa í þjónustu sinni lækni og skal hann
   vera sérmenntaður embættislæknir eða hafa jafngilda menntun til starfsins.
        Verkefni hans er:

   a.
           að vera tengiliður Vinnueftirlits ríkisins við
           heilbrigðisyfirvöld,
   b.
           að veita forstöðu atvinnusjúkdóma- og heilsugæsludeild, sbr. 73.
           gr. laga þessara,
   c.
           að sjá um, að haldin sé skrá yfir atvinnusjúkdóma, vinnuslys og
           eitranir, sbr. 78. gr., staflið f og 81. gr. laga þessara,
   d.
           að vinna að þeim málum öðrum, er snerta heilbrigði og heilsuvernd
           starfsmanna, eftir nánari ákvörðun stjórnar Vinnueftirlits
           ríkisins.

                                    69. gr.
        Atvinnurekandi skal tryggja, að heilsuverndareftirlit,
   læknisskoðanir, mælingar og rannsóknir valdi ekki tekjutapi starfsmanna.
        Starfsmönnum og fyrrverandi starfsmönnum ber skylda til að gangast
   undir eftirlit, skoðanir, mælingar og rannsóknir samkvæmt reglum þeim,^1)
   sem gilda á hverjum tíma.

   ^1)Sbr. rg. 478/1985 og 500/1994.

                                    70. gr.
        Stjórn Vinnueftirlits ríkisins getur sett sérstakar reglur um
   læknisskoðun barna og unglinga undir 18 ára aldri, þegar þau hefja störf.
   Í þessum tilvikum gildir 67. gr. laga þessara. Sérstaka skoðun má fella
   niður, ef fyrir liggur nýtt vottorð skólalæknis um það, að hann hafi
   skoðað viðkomandi og ekki sé vitað til að hann hafi eða hafi áður haft
   neinn þann sjúkdóm, sem geti haft áhrif á öryggi hans eða heilbrigði í
   tilteknu starfi.

                                    71. gr.
        Ef einstakir starfsmenn eða hópar manna vinna við skilyrði, er talist
   geta varasöm heilsu þeirra eða öryggi, skal Vinnueftirlit ríkisins hlutast
   til um, að jafnframt eftirliti með starfsmönnum sé veitt aukin fræðsla um
   þá slysa- og/eða sjúkdómshættu, sem kann að vera bundin við starfsumhverfi
   þeirra, sbr. 14. gr. og 78. gr., staflið e, laga þessara.

                                    72. gr.
        Séu af hálfu þeirra aðila, sem fara með gæðaeftirlit á vinnustöðum
   vegna matvælaframleiðslu, gerðar aðrar kröfur en þær, sem Vinnueftirlit
   ríkisins gerir um læknisskoðun og aðrar rannsóknir með tilliti til
   heilbrigðis starfsmanna, skal stjórn Vinnueftirlits taka tillit til slíkra
   sérþarfa við ákvörðun á umfangi læknisskoðunar og annarra rannsókna.

                                  XII. kafli.
                            Vinnueftirlit ríkisins.
                                    73. gr.
        Vinnueftirlit er eftirlit með aðbúnaði, hollustuháttum og öryggi á
   vinnustöðum. Það eftirlit er í höndum sérstakrar stofnunar, sem nefnist
   Vinnueftirlit ríkisins.
        Félagsmálaráðherra fer með þessi mál.
        Vinnueftirlit ríkisins er sjálfstæð stofnun.
        Ráðherra er heimilt að skipta stofnuninni í deildir að fengnum
   tillögum stjórnar stofnunarinnar.
        Ráðherra skal setja reglur um skiptingu landsins í eftirlitsumdæmi að
   fengnum tillögum stjórnar og forstjóra stofnunarinnar.
        Ráðherra setur með reglugerð^1) nánari ákvæði um framkvæmd á lögum
   þessum.

   ^1)Rg. 153/1986, sbr. 424/1987 og 561/1987.

                                    74. gr.
        Ráðherra skipar stjórn stofnunarinnar þannig: Þrjá stjórnarmenn
   tilnefnda af Alþýðusambandi Íslands, tvo stjórnarmenn tilnefnda af
   Vinnuveitendasambandi Íslands, einn stjórnarmann tilnefndan af
   Vinnumálasambandi samvinnufélaganna, einn stjórnarmann tilnefndan af
   Bandalagi starfsmanna ríkis og bæja, einn stjórnarmann tilnefndan af
   Sambandi íslenskra sveitarfélaga og einn stjórnarmann án tilnefningar.
   Varamenn í stjórnina skulu skipaðir á sama hátt.
        Ráðherra skipar formann stjórnar úr hópi stjórnarmanna og ákveður
   stjórnarlaun. Skipun stjórnar skal vera til fjögurra ára í senn.

                                    75. gr.
        Stjórn Vinnueftirlits ríkisins hefur með höndum stjórn
   stofnunarinnar, markar henni stefnu og starfssvið í samræmi við lög og
   fer, ásamt forstjóra, með tengsl stofnunarinnar við félagsmálaráðuneytið.

                                    76. gr.
        Félagsmálaráðherra skipar forstjóra Vinnueftirlits ríkisins og setur
   honum erindisbréf, hvort tveggja samkvæmt tillögum stjórnar
   stofnunarinnar.
        Forstjóri sér um daglega stjórn stofnunarinnar. Hann skal gera
   tillögur til stjórnarinnar um starfs- og fjárhagsáætlun og ber ábyrgð á
   fjárreiðum stofnunarinnar.
        Forstjóri ræður starfslið stofnunarinnar með samþykki stjórnar
   hennar.
        Forstjóri stofnunarinnar situr stjórnarfundi og ennfremur aðrir
   starfsmenn stofnunarinnar, þegar við á. Þeir skulu hafa þar málfrelsi og
   tillögurétt.

                                    77. gr.
        Til þess að standast kostnað af framkvæmd laga þessara skulu
   fyrirtæki þau, er lög þessi gilda um, greiða í ríkissjóð iðgjöld, sem
   innheimt skulu ásamt slysatryggingagjaldi, sbr. lög um almannatryggingar.
        Iðgjöld skulu reiknast af sama stofni og slysatryggingaiðgjald, sbr.
   1. mgr. þessarar greinar. Hundraðshluti iðgjalds skal ákveðinn með
   reglugerð^1) fyrir eitt ár í senn, með hliðsjón af fjárhagsáætlun
   Vinnueftirlits ríkisins, ásamt leiðréttingu vegna tekjuafgangs eða
   tekjuhalla næsta reikningsárs á undan.
        Aðrar tekjur stofnunarinnar eru skrásetningar- og eftirlitsgjöld
   samkvæmt 1. mgr. 49. gr. og gjöld fyrir aukaþjónustu samkvæmt 4. mgr. 80.
   gr.

   ^1)Rg. 480/1983, sbr. 239/1989 og 232/1990.

                                    78. gr.
        Vinnueftirlit ríkisins hefur það verkefni að:

   a.
           leiðbeina fyrirtækjum, öryggisnefndum, öryggisnefndum sérgreina,
           aðilum vinnumarkaðarins og opinberum aðilum um mál er varða
           starfsumhverfi,
   b.
           aðstoða félagsmálaráðuneytið við undirbúning á reglugerðum í
           samræmi við lög þessi,
   c.
           gefa út reglur og leiðbeiningar í samræmi við lög þessi,
   d.
           afla og viðhalda þekkingu um félagslega og tæknilega þróun í þeim
           tilgangi að stuðla að því að efla öryggi og bæta hollustuhætti í
           starfsumhverfi,
   e.
           veita, í samstarfi við aðila vinnumarkaðarins, fræðslu og
           upplýsingar varðandi hættur á vinnustöðum og varnir gegn þeim, svo
           og um nýja tækni og þekkingu, sem stuðlað getur að umbótum á
           aðbúnaði, hollustuháttum og öryggi á vinnustöðum,
   f.
           sjá um að haldin sé skrá yfir hvers konar sjúkdóma, sem ætla má,
           að eigi orsakir í starfsumhverfi, tíðni þeirra og útbreiðslu.
           Vinnueftirlitið skal m.a. á grundvelli fyrirliggjandi upplýsinga
           eiga frumkvæði að því, að rannsóknir verði framkvæmdar af
           viðeigandi stofnunum á hinum ýmsu tegundum atvinnusjúkdóma, svo og
           fylgjast með, að aðgerðir séu viðhafðar til varnar gegn og
           lækningar á þeim,
   g.
           fjalla um öryggisþætti í áætlunum um vinnslu- og
           framleiðsluaðferðir, vinnustaði, tækni- og tækjabúnað og fleira.
           Einnig um notkun efna, þegar í lögum eða reglugerðum er mælt svo
           fyrir, að leyfi Vinnueftirlits ríkisins þurfi til,
   h.
           hafa eftirlit með og sjá um, að lögunum og þeim reglum, sem settar
           eru samkvæmt þeim, sé framfylgt.

                                    79. gr.
        Ráðherra setur Vinnueftirliti ríkisins starfsreglur í samráði við
   stjórn stofnunarinnar.
        Ráðherra getur falið Vinnueftirliti ríkisins að fjalla um tiltekin
   mál og verkefni, skyld þeim verkefnum, sem lög þessi fjalla um.

                                    80. gr.
        Forstjóri Vinnueftirlits ríkisins eða stjórn stofnunarinnar ákveður
   hvaða tiltekin verkefni samkvæmt nánari skilgreiningu verði falin öðrum.
   Vinnueftirlit ríkisins skal fylgjast með slíku eftirliti annarra aðila.
        Fyrir ýmiss konar aukaþjónustu, svo sem eftirlit með lokuðum
   vatnshitunarkerfum, þrýstiraunir, gasmælingar í geymum vegna eld- og
   sprengihættu, fallprófanir á lyftum, eftirlit með fermingu og affermingu
   kaupskipa, námskeið og próf, upplýsingaspjöld og -rit, ber þeim að greiða,
   sem óska slíkrar þjónustu eða þarfnast hennar að dómi Vinnueftirlits
   ríkisins. Hið sama gildir um kannanir og rannsóknir, sem fram eiga að fara
   annars staðar en hjá þeim, sem þjónustunnar þarfnast.
        Vinnueftirlit ríkisins setur nánari reglur um framkvæmd 1. og 2. mgr.
   þessarar greinar.
        Ráðherra setur gjaldskrá um aukaþjónustu að fengnum tillögum
   forstjóra Vinnueftirlits ríkisins.
        Heimilt er að innheimta greiðslu fyrir aukaþjónustu áður en hún er
   veitt.

                                    81. gr.
        Ráðherra skal að fengnum tillögum Vinnueftirlits ríkisins setja
   reglur^1) um tilkynningar- og skráningarskyldu hvers konar vinnuslysa og
   meiðsla, eitrana, atvinnusjúkdóma og annarra þeirra tilvika, sem þýðingu
   geta haft í þessu sambandi. Læknir, sem kemst að því eða fær grun um, að
   einstaklingar eða hópar manna hafi orðið fyrir skaðlegum verkunum vegna
   vinnu sinnar, skal tafarlaust tilkynna það Vinnueftirliti ríkisins.
   Ráðherra skal setja nánari reglur um skyldu lækna og um það, til hvaða
   annarra aðila hún nær.
        Komi fyrir eitrun eða slys á vinnustað, skal atvinnurekandi eða
   fulltrúi hans á vinnustað tilkynna það lögreglustjóra og Vinnueftirliti
   ríkisins, svo fljótt sem unnt er og eigi síðar en innan sólarhrings.
        Tryggingastofnun ríkisins skal senda Vinnueftirliti ríkisins afrit af
   tilkynningum um slys á vinnustöðum, sem stofnuninni berast.
        Vinnueftirlitið skal framkvæma rannsókn á orsökum eitrana og slysa,
   sem því berst vitneskja um, í þeim tilgangi að geta stuðlað að því, að
   komið sé í veg fyrir slíkar eitranir og slys á vinnustöðum.

   ^1)Rg. 612/1989.

                                    82. gr.
        Öllum starfsmönnum Vinnueftirlits ríkisins skal, hvenær sólarhrings
   sem er, heimill frjáls aðgangur að sérhverjum vinnustað, sem lög þessi
   taka til, enda geri þeir atvinnurekanda ekki ónæði utan venjulegs
   vinnutíma, nema nauðsyn krefji. Þeim er heimilt að krefjast nauðsynlegra
   upplýsinga starfi sínu viðkomandi af atvinnurekanda og sérhverjum
   starfsmanni, sem er í vinnu eða hefur verið í vinnu einhvern tíma síðustu
   þrjá mánuði. Þeim er heimilt að skoða skjöl þau og skilríki, sem eiga að
   vera fyrir hendi samkvæmt lögum þessum.
        Starfsmenn Vinnueftirlitsins skulu sýna skilríki um starf sitt.
        Löggæslumenn aðstoða við eftirlit sé nauðsyn á því.
   Félagsmálaráðherra getur sett nánari reglur um slíka aðstoð að höfðu
   samráði við dómsmálaráðherra.

                                    83. gr.
        Starfsmenn Vinnueftirlits ríkisins mega ekki nota aðstöðu sína til að
   afla sér annarra upplýsinga um starfsemina en þeirra, sem eru nauðsynlegar
   eða kunna að vera nauðsynlegar vegna eftirlitsins. Eigi mega þeir heldur
   láta öðrum í té upplýsingar um starfsemina, starfsmenn eða aðra aðila, ef
   þeir hafa fengið vitneskjuna vegna eftirlits síns og ástæða er til að
   ætla, að henni skuli haldið leyndri.
        Starfsmenn Vinnueftirlitsins mega ekki láta uppi við atvinnurekanda
   eða fulltrúa hans, að eftirlitsferð sé gerð vegna umkvörtunar.

                                    84. gr.
        Hafi Vinnueftirlit ríkisins krafist þess með hæfilegum fyrirvara, að
   lagfæring á vanbúnaði eða öðru ástandi, sem brýtur gegn lögum þessum eða
   reglum og tilkynningum, sem eru í samræmi við lögin, og umbætur hafa ekki
   verið gerðar, þegar frestur sá er liðinn, sem gefinn var, getur
   Vinnueftirlitið látið stöðva vinnu eða lokað starfseminni eða þeim hluta
   hennar, sem krafan beinist að.

                                    85. gr.
        Telji Vinnueftirlitið að veruleg hætta sé á ferðum fyrir líf eða
   heilbrigði starfsmanna eða annarra, getur það krafist þess, að strax sé
   bætt úr skorti á nægjanlegu öryggi, eða látið hætta vinnu í þeim hluta
   starfseminnar, sem þannig er á sig kominn.
        Áfrýjun á ákvörðunum samkvæmt 84. gr. og 85. gr. frestar ekki stöðvun
   vinnu eða lokun starfsemi eða hluta hennar.

                                    86. gr.
        Ef atvinnurekanda eða starfsmönnum, sem falin hefur verið verkstjórn,
   öryggisvarsla eða öryggistrúnaðarstarf, sbr. 4., 5., 6., 13. og 23. gr.,
   verður ljóst að skyndilega hafi upp komið bráð hætta á heilsutjóni eða
   vinnuslysum starfsmanna á vinnustað, svo sem vegna loftmengunar, eitraðra,
   eldfimra eða hættulegra efna, hættu á hruni jarðvegs, vörustæðu eða
   burðarvirkis, fallhættu, sprengihættu eða annarrar alvarlegrar hættu, er
   þeim skylt að hlutast til um að starfsemin verði stöðvuð strax og/eða að
   starfsfólk hverfi frá þeim stað þar sem hættuástand ríkir.
        Aðgerðir samkvæmt 1. mgr. þessarar greinar gera þá aðila, sem að ofan
   greinir, ekki ábyrga fyrir því tjóni, sem fyrirtækið kann að verða fyrir
   vegna stöðvunar eða fráhvarfa starfsmanna af vinnustað, þar sem hið bráða
   hættuástand var talið ríkja samkvæmt 1. mgr. þessarar greinar.
        Vinnueftirliti ríkisins skal gert aðvart svo fljótt sem verða má, og
   skal það umsvifalaust senda fulltrúa sinn á staðinn til að meta ástand og
   kringumstæður og til að úrskurða um hvort starfsemin skuli stöðvuð áfram,
   hafi hún verið stöðvuð, og um nauðsynlegar úrbætur, sem gera þarf til þess
   að starfsemin og vinnustaðurinn teljist hættulaus.

                                    87. gr.
        Ef stöðvun starfsemi virðist geta haft þau áhrif, að eyðilegging á
   verðmætum eða þjóðhagslegt tjón geti hlotist af, getur Vinnueftirlitið
   lagt dagsektir á fyrirtækið í stað lokunar. Sektirnar skulu ákveðnar
   annaðhvort sem viðurlög strax þegar krafa er gerð eða þegar frestur til
   umbóta er útrunninn. Upphæð dagsektanna skal fara eftir því, hve
   aðkallandi umbæturnar eru, og eftir stærð og umsvifum fyrirtækisins.
        Atvinnurekandi getur innan hálfs mánaðar frá kröfugerðinni áfrýjað
   sektarákvæðum til stjórnar Vinnueftirlits ríkisins, sem strax og unnt er
   skal taka ákvörðun um málið og eigi síðar en eftir einn mánuð. Hafi
   stjórnin ekki fellt úrskurð sinn þá gildir úrskurður Vinnueftirlitsins.
        Sektir þessar eru kræfar með lögtaksrétti.

                                    88. gr.
        Í hverju fyrirtæki skal vera eftirlitsbók eða annað tilsvarandi
   skráningarform, þar sem skráðar eru heimsóknir eftirlitsmanna og
   athugasemdir þeirra, bönn Vinnueftirlits ríkisins og önnur fyrirmæli og
   tilkynningar, er varða starfsumhverfi.
        Ennfremur skal skrá hvers konar meiðsli, eitranir og slys og annað
   það, sem máli kann að skipta fyrir starfsmenn og/eða fyrirtæki.
        Vinnueftirlit ríkisins skal setja nánari reglur um gerð, notkun og
   varðveislu eftirlitsbóka og annarra skjala.

                                    89. gr.
        Ráðherra setur reglur um samstarf Vinnueftirlitsins við aðra opinbera
   aðila og leitar áður álits meðráðherra sinna.

                                  XIII. kafli.
         Tilkynningarskylda fyrirtækja, veiting starfsleyfa og fleira.
                                    90. gr.
        Starfsemi merkir í lögum þessum skipulagða aðgerð eða framkvæmd,
   hvort sem um vinnustað samkvæmt 41. gr. er að ræða eða ekki.
        Fyrirtæki merkir í lögum þessum alla þá, sem reka starfsemi, hvort
   sem um er að ræða stofnanir, félagasamtök, einstaklinga eða aðra aðila. Um
   einstaklinga gildir einu, hvort þeir vinna einir eða hafa aðra í þjónustu
   sinni.

                                    91. gr.
        Vinnueftirlit ríkisins skal halda skrá yfir þau fyrirtæki, sem lög
   þessi gilda um. Stofnunin hagnýtir sér í þessu efni þær skrár, sem
   tiltækar eru hjá Hagstofu Íslands og öðrum opinberum aðilum.
        Vinnueftirlit ríkisins hefur samvinnu um þessi mál við þá aðila, sem
   með lögum eða reglugerðum er falið að veita fyrirtækjum framleiðslu-,
   iðnaðar-, starfs- eða vinnsluleyfi, hverju nafni sem nefnast.

                                    92. gr.
        Senda skal Vinnueftirliti ríkisins afrit af iðnaðarleyfum, sem
   lögreglustjórar láta af hendi samkvæmt [15]12. gr. iðnaðarlaga nr.
   42/1978.

                                    93. gr.
        Sérhver, sem ætlar að hefja rekstur fyrirtækis eða breyta eldra
   fyrirtæki, skal leita umsagnar Vinnueftirlits ríkisins um það, hvort hin
   fyrirhugaða starfsemi sé í samræmi við lög þessi og reglugerðir settar
   samkvæmt þeim. Í því skyni skal hann láta stofnuninni í té sundurliðaða
   greinargerð með nægilegum uppdráttum yfir húsakynni og fyrirkomulag véla,
   tækja og annars búnaðar og öðrum upplýsingum, sem máli kunna að skipta,
   eftir reglum, sem Vinnueftirlit ríkisins setur, eða eftir fyrirmælum
   forstjóra stofnunarinnar.
        Vilji hlutaðeigandi ekki una fyrirmælum forstjórans, getur hann
   skotið máli sínu til stjórnar stofnunarinnar, sbr. 98. gr. laga þessara.

                                    94. gr.
        Hver sá, sem tekur að sér byggingu verksmiðja, verkstæða eða annars
   þess háttar, uppsetningu véla, tækja eða annars búnaðar, hverju nafni sem
   nefnist, skal vera ábyrgur gagnvart Vinnueftirliti ríkisins um, að
   öryggisbúnaður sé samkvæmt lögum þessum og í samræmi við tillögur,
   fyrirmæli eða úrskurði forstjóra eða stjórnar Vinnueftirlits ríkisins.

                                    95. gr.
        Hver sá, sem hefur með höndum starfsemi, sem lög þessi gilda um, skal
   hafa sérstakt starfsleyfi Vinnueftirlits ríkisins til tryggingar því, að
   starfsemi fullnægi viðurkenndum stöðlum, ákvæðum laga og reglugerða, svo
   og fyrirmælum Vinnueftirlits ríkisins, að því er aðbúnað, hollustuhætti og
   öryggi á vinnustöðum snertir.
        Stjórn Vinnueftirlits ríkisins setur nánari reglur um veitingu
   starfsleyfa og um gildistíma þeirra.

                                    96. gr.
        Sérhver starfsemi, sem lög þessi ná til, skal tilkynnt Vinnueftirliti
   ríkisins áður en hún hefst.
        Óheimilt er að hefja rekstur í fyrirtæki eða hluta fyrirtækis fyrr en
   eftirlitsmaður hefur gefið réttum aðilum vottorð um, að allur útbúnaður sé
   í fullu lagi og í samræmi við fyrirmæli forstjóra eða stjórnar
   Vinnueftirlits ríkisins, að mati eftirlitsmannsins.

                                    97. gr.
        Sé öðrum aðilum með lögum eða reglugerðum falið að veita fyrirtækjum
   framleiðslu-, iðnaðar-, starfs- eða vinnsluleyfi, hverju nafni sem
   nefnast, tekur starfsleyfi, sem Vinnueftirlit ríkisins gefur út, ekki
   gildi fyrr en viðkomandi fyrirtæki hefur aflað sér annarra tilskilinna
   leyfa.

                                  XIV. kafli.
                               Áfrýjun úrskurða.
                                    98. gr.
        Ákvörðunum forstjóra Vinnueftirlits ríkisins og annarra starfsmanna
   stofnunarinnar má skjóta til stjórnarinnar innan fjögurra vikna frá því
   viðkomandi aðila hefur verið tilkynnt ákvörðunin. Stjórnin skal fella
   úrskurð um málið, svo fljótt sem verða má.
        Úrskurði stjórnarinnar má skjóta til ráðherra innan fjögurra vikna
   frá því ákvörðun stjórnarinnar var tilkynnt viðkomandi, sbr. þó 2. mgr.
   87. gr.

                                   XV. kafli.
                                  Refsiákvæði.
                                    99. gr.
        Brot gegn lögum þessum eða reglugerðum settum samkvæmt þeim varða
   sektum, nema þyngri refsing liggi við að öðrum lögum.
        Sektir renna í ríkissjóð.
        Með mál út af brotum á lögum þessum eða reglugerðum settum samkvæmt
   þeim fer að hætti opinberra mála.

                                  XVI. kafli.
                                  Gildistaka.
                                    100. gr.
        Lög þessi öðlast gildi 1. janúar 1981. ...

                               Bráðabirgðaákvæði.
        1. Nú brýtur starfsemi við gildistöku laga þessara að einhverju leyti
   í bága við ákvæði þeirra, og skal þá forstjóra Vinnueftirlits ríkisins
   heimilt að veita tiltekinn frest til þess að koma því í lag, sem ábótavant
   kann að reynast.

   2.
           Reglugerð samkvæmt 6. mgr. 73. gr., svo og reglur samkvæmt lögum
           þessum skal setja svo fljótt sem verða má. Þar til þær hafa verið
           staðfestar, skulu þær reglugerðir og reglur,^1) sem nú gilda um
           þau mál, er lög þessi taka til, vera í gildi, enda brjóti ákvæði
           þeirra eigi í bága við ákvæði laga þessara.
   3.
           Félagsmálaráðherra skal fyrir 1. júní 1981 setja reglugerð^2) um
           þau ákvæði laga þessara, sem snerta landbúnaðinn. Skal þar m.a.
           kveðið á um aðild Stéttarsambands bænda að ákvörðunum um þau
           ákvæði laganna er sérstaklega varða landbúnaðinn. Reglugerðin skal
           samin í samráði við stjórn Vinnueftirlits ríkisins,
           Stéttarsambands bænda og Búnaðarfélags Íslands.
   4.
           ...
   5.
           [Lög þessi skal endurskoða í samráði við aðila vinnumarkaðarins og
           stjórn Vinnueftirlits ríkisins eigi síðar en fyrir árslok
           1990.]^3)

   ^1)Um rg. skv. fyrri lögum, sjá Lagasafn 1973, d. 553.^2)Rg.
   288/1981.^3)[16]L. 15/1986, 1. gr.

References

   Visible links
   1. http://www.althingi.is/dba-bin/lawformpr.pl?lnr=1980046
   2. file:///altext/stjtnr.html#1970051
   3. file://1976012.html
   4. file://1964034.html
   5. file:///altext/stjtnr.html#1974071
   6. file://1964034.html
   7. file://1986020.html
   8. file://1938080.html#g11
   9. file:///altext/stjt/1990.061.html
  10. file:///altext/stjtnr.html#1966053
  11. file://1992058.html
  12. file:///altext/stjt/1990.061.html
  13. file:///altext/stjt/1990.061.html
  14. file:///altext/stjtnr.html#1978057?g19
  15. file://1978042.html#g12
  16. file:///altext/stjtnr.html#1986015?g1
