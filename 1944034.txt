
   --------------------------------------------------------------------------

                                                      Lög um þjóðfána Íslendinga

                             1944, nr. 34, 17. júní

   --------------------------------------------------------------------------

                                     1. gr.
           Hinn almenni þjóðfáni Íslendinga er heiðblár með mjallhvítum
   krossi og eldrauðum krossi innan í hvíta krossinum. Armar krossanna ná
   alveg út í jaðra fánans, og er breidd þeirra ^2/[9], en rauða krossins
   ^1/[9] af fánabreiddinni. Bláu reitirnir eru rétthyrndir ferhyrningar:
   stangarreitirnir jafnhliða og ytri reitirnir jafnbreiðir þeim, en helmingi
   lengri. Hlutfallið milli breiddar fánans og lengdar er 18:25.

                                     2. gr.
           Ríkisstjórn, Alþingi og aðrar opinberar stofnanir svo og fulltrúar
   utanríkisráðuneytis Íslands erlendis skulu nota þjóðfánann klofinn að
   framan: tjúgufána.
           Tjúgufáninn er að því leyti frábrugðinn hinum almenna þjóðfána, að
   ytri reitir hans eru þrefalt lengri en stangarreitirnir og klauf upp í
   hann að framan, skorin eftir beinum línum, dregnum frá ytri hornum fánans
   inn að miðlínu hans. Línur þessar skera innjaðra ytri reitanna, þar sem
   saman koma ^4/[7] ytri og ^3/[7] innri hlutar lengdar þeirra. Þar, sem
   línur þessar nema við arm rauða krossins, er hann þverskorinn.
           Póst- og símafáni svo og tollgæslufáni eru tjúgufánar með merki í
   efra stangarreit miðjum: póst- og símafáninn með póstlúðri hringuðum utan
   um stjörnu og út frá stjörnunni eldingarleiftur, en tollfáninn með
   upphafstéi (T). Merki þessi eru silfurlit.

                                     3. gr.
           Fáni hafnsögumanns er hinn almenni þjóðfáni með hvítum jöðrum á
   alla vegu, jafnbreiðum krossunum, þ.e. ^4/[7] af breidd bláu reitanna.

                                     4. gr.
           Engin önnur merki en þau, er greinir í 2. og 3. gr., má nota í
   þjóðfánanum.

                                     5. gr.
           Tjúgufánann má aðeins nota á húsum og við hús, sem notuð eru að
   öllu eða mestu leyti í þágu ríkis eða ríkisstofnana, nema um sé að ræða
   heimili eða embættisskrifstofu fulltrúa utanríkisráðuneytis Íslands
   erlendis. Þótt hús sé eign ríkis eða ríkisstofnana, má ekki nota
   tjúgufánann á því, ef leigt er að mestu eða öllu einstökum mönnum eða
   einkastofnunum. Hins vegar má nota tjúgufánann á húsi, sem er í eign
   einstakra manna eða einkastofnana, ef ríkið eða ríkisstofnanir hafa húsið
   á leigu og nota það að öllu eða mestu leyti til sinna þarfa.
           Tjúgufánann má aðeins nota á skipum, sem eru í eign ríkis eða
   ríkisstofnana og notuð í þeirra þarfir, með þeim undantekningum, sem hér
   segir:

           Ef ríkið tekur skip á leigu til embættisþarfa (strandgæslu,
           tollgæslu, póstflutnings, vitaeftirlits, hafnsögu o.s.frv.), má
           það nota tjúgufánann af þeirri gerð, sem við á samkvæmt 2. gr.
           Skip, sem annast póstflutning eftir samkomulagi eða samningi við
           ríkisstjórnina, mega nota póstfánann á umsömdum póstleiðum, enda
           hafi þau rétt til að sigla undir íslenskum fána.

                                     6. gr.
           Þjóðfánann skal draga að hún á þar til gerðri stöng. Á húsum getur
   stöngin verið annaðhvort beint upp af þaki hússins eða gengið út frá hlið
   þess, enda sé stönginni í báðum tilfellum komið fyrir á smekklegan hátt.
   Enn fremur má nota stöng, sem reist er á jörðu. Á skipum skal stönginni
   komið fyrir í skut eða á ásenda aftur af því siglutré, sem aftast er. Ef
   um smáskip eða báta er að ræða, má draga fánann að hún á siglutré, eða
   aftasta siglutré, ef fleiri eru en eitt.

                                     7. gr.
           Með forsetaúrskurði skal kveða á um fánadaga og hve lengi dags
   fánanum megi halda við hún.^1)

   ^1)[2]Forsetaúrsk. 5/1991.

                                     8. gr.
           Nú rís ágreiningur um rétta notkun þjóðfánans, og sker þá
   dómsmálaráðuneytið úr.

                                     9. gr.
           Sýnishorn af réttum litum og hlutföllum þjóðfánans skal vera til á
   vissum stöðum, sem dómsmálaráðuneytið ákveður og auglýsir, svo og hjá
   öllum lögreglustjórum. Bannað er að hafa á boðstólum, selja eða leigja
   aðra fána en þá, sem gerðir eru með réttum litum og réttum hlutföllum
   reita og krossa.

                                    10. gr.
           Lögreglan skal hafa eftirlit með því, að enginn noti þjóðfána, sem
   er ekki í samræmi við sýnishorn þau, er greinir í 9. gr., eða svo
   upplitaður eða slitinn, að verulega frábrugðinn sé réttum fána um lit og
   stærðarhlutföll reita. Má gera slíka fána upptæka, ef notaðir eru á stöng
   eða sýndir úti eða inni, þar sem almenningur getur séð þá.

                                    11. gr.
           Lög þessi ná til allra þjóðfána, sem notaðir eru á venjulegan
   hátt, svo að almenningur eigi kost á að sjá þá úti eða inni, en ekki til
   skrautfána, borðfána eða því um líkra fána, sem þó skulu jafnan vera
   gerðir þannig, að réttir séu litir og stærðarhlutföll reita og krossa.

                                    12. gr.
           Enginn má óvirða þjóðfánann, hvorki í orði né verki.
           Óheimilt er að nota þjóðfánann sem einkamerki einstaklinga, félaga
   eða stofnana eða auðkennismerki á aðgöngumiðum, samskotamerkjum eða öðru
   þess háttar.
           Óheimilt er einstökum stjórnmálaflokkum að nota þjóðfánann í
   áróðursskyni við kosningaundirbúning eða kosningar.
           Óheimilt er að nota fánann í firmamerki, vörumerki eða á
   söluvarning, umbúðir um eða auglýsingu á vörum.
           Nú hefur verið skrásett af misgáningi vörumerki, þar sem notaður
   er þjóðfáninn án heimildar, og skal þá afmá það úr vörumerkjaskrá samkvæmt
   kröfu dómsmálaráðuneytisins.
           Nú setur maður þjóðfánann á söluvarning eða umbúðir hans, og skal
   þá fenginn dómsúrskurður um, að honum sé óheimilt að nota fánamerkið eða
   hafa vörur til sölu, sem auðkenndar eru með því. Auk þess má skylda hann
   til þess, ef nauðsyn krefur, að ónýta vörurnar eða umbúðir þeirra, svo
   framarlega sem þær eru þá í vörslum hans eða hann á annan hátt hefur umráð
   yfir þeim.

                                    13. gr.
           Dómsmálaráðuneytið getur, ef þörf þykir, sett með reglugerð
   sérstök ákvæði til skýringar ákvæðum laga þessara.^1)

   ^1)[3]Leiðbeiningar 222/1966. [4]Augl. 221/1991.

                                    14. gr.
           Brot gegn 4. og 5. gr. og 1. mgr. 12. gr. varða sektum, varðhaldi
   eða fangelsi allt að einu ári.
           Brot gegn öðrum ákvæðum laga þessara og gegn forsetaúrskurðum eða
   reglugerðum settum samkvæmt þeim varða sektum.
           Mál út af brotum þessum fara að hætti opinberra mála.

References

   Visible links
   1. http://www.althingi.is/dba-bin/lawformpr.pl?lnr=1944034
   2. file://1991005.html
   3. file://ekkitil/ekkitil.html?LEIÐ/1966222
   4. file://ekkitil/ekkitil.html?AUGL/1991221
