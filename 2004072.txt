                                    dálkum.

   --------------------------------------------------------------------------

                        Lög um uppfinningar starfsmanna

                              2004 nr. 72 7. júní

   --------------------------------------------------------------------------

                           Taka gildi 1. janúar 2005.

                            I. kafli. Almenn ákvæði.
                             1. gr. Skilgreiningar.
 Orðið uppfinning merkir í lögum þessum aðeins uppfinningu sem unnt er að fá
                         einkaleyfi fyrir hér á landi.
Orðið starfsmaður merkir hvern þann sem ráðinn er til starfa hjá hinu opinbera
                                eða einkaaðila.
                            2. gr. Frávíkjanleg lög.
  Víkja má frá ákvæðum laga þessara með samningum nema ótvírætt sé kveðið á um
                             annað í lögum þessum.

             II. kafli. Réttarstaða starfsmanns og atvinnurekanda.
                  3. gr. Réttur starfsmanns til uppfinningar.
 Starfsmaður á rétt til uppfinningar sem hann kemur fram með að svo miklu leyti
             sem annað leiðir eigi af lögum þessum eða öðrum lögum.
                   4. gr. Framsal réttar til atvinnurekanda.
  Ef starfsmaður hefur komið fram með uppfinningu sem er þáttur í starfi hans
getur atvinnurekandi krafist framsals réttarins yfir uppfinningunni til sín enda
sé hagnýting hennar á starfssviði atvinnurekandans. Atvinnurekandinn hefur sama
rétt þótt hagnýting uppfinningarinnar sé ekki á starfssviði atvinnurekandans ef
 uppfinning starfsmannsins tengist tilteknu verkefni sem atvinnurekandinn hefur
                                  falið honum.
Ákvæði 1. mgr. eiga einnig við ef fleiri starfsmenn en einn, sem ráðnir eru til
            starfa hjá atvinnurekanda, standa saman að uppfinningu.
                       5. gr. Tilkynning um uppfinningu.
Hafi starfsmaður komið fram með uppfinningu skv. 4. gr. skal hann án ástæðulauss
 dráttar tilkynna atvinnurekanda með sannanlegum hætti um uppfinninguna og gefa
  þannig upplýsingar um hana að atvinnurekandinn geti metið mikilvægi hennar.
       6. gr. Biðtími atvinnurekanda, þagnarskylda og einkaleyfisumsókn.
 Óski atvinnurekandi eftir því að öðlast rétt til uppfinningar skv. 4. gr. skal
hann skýra starfsmanninum frá því innan þriggja mánaða frá móttöku tilkynningar
                                  skv. 5. gr.
   Áður en fresturinn rennur út er starfsmanni óheimilt, sbr. þó 3. mgr., án
   skriflegs samþykkis atvinnurekandans, að upplýsa aðra um uppfinninguna eða
ráðstafa henni þannig að unnt sé að birta upplýsingar um uppfinninguna eða nota
  hana í þágu annarra. Þetta gildir þó ekki ef atvinnurekandinn hefur lýst því
            yfir skriflega að hann hafi ekki áhuga á uppfinningunni.
 Fyrir lok frestsins og eftir að hafa fullnægt tilkynningarskyldu sinni skv. 5.
gr. getur starfsmaðurinn sótt um einkaleyfi fyrir uppfinningunni en hann skal þó
   áður tilkynna atvinnurekandanum það. Starfsmaðurinn getur ekki fyrir fram
 afsalað sér rétti til að sækja um einkaleyfi nema vikið hafi verið frá ákvæðum
3. og 4. gr. með samningi milli atvinnurekanda og starfsmanns sem ráðinn er til
                           að vinna að uppfinningum.
                         7. gr. Sanngjarnt endurgjald.
  Ef atvinnurekandi öðlast rétt til uppfinningar starfsmanns skv. 4. gr. eða á
öðrum grundvelli á starfsmaðurinn rétt á sanngjörnu endurgjaldi, jafnvel þótt um
 annað hafi verið samið, nema verðmæti uppfinningarinnar fari ekki fram úr því
 sem ætla má með sanngirni að starfsmanninum beri að inna af hendi með tilliti
                             til heildarkjara hans.
       Við ákvörðun endurgjalds skal sérstakt tillit tekið til verðmætis
    uppfinningarinnar og mikilvægis hennar fyrir starfsemi atvinnurekandans,
 ráðningarkjara starfsmanns og hlutdeildar starfsmannsins í uppfinningunni. Ef
starfsmaðurinn er ráðinn til að vinna að uppfinningum má semja um að sanngjarnt
      endurgjald fyrir uppfinningu felist í ráðningarkjörum starfsmannsins
                                  einvörðungu.
Krafa um endurgjald fyrnist á tíu árum. Telst fyrningarfrestur frá þeim tíma er
 atvinnurekandinn hefur gefið til kynna að hann vilji öðlast uppfinninguna. Að
 öðru leyti gilda ákvæði laga um fyrningu skulda og annarra kröfuréttinda eftir
                                 því sem við á.
  Jafnvel þótt um annað hafi verið samið má breyta samningum um endurgjald að
kröfu annars aðila síðar þegar aðstæður þær sem lágu til grundvallar hafa breyst
verulega eða aðrar sérstakar aðstæður mæla með því. Á grundvelli 1. málsl. skal
þó aldrei endurgreiða fé sem starfsmaður hefur tekið við samkvæmt fyrri ákvörðun
                                 um endurgjald.
                               8. gr. Starfslok.
Uppfinning sem 4. gr. tekur til telst hafa orðið til á starfstíma ef sótt er um
einkaleyfi fyrir henni innan sex mánaða frá raunverulegum starfslokum nema líkur
 megi leiða að því að uppfinningin hafi orðið til eftir raunveruleg starfslok.
 Ógilt er hvert það samkomulag milli atvinnurekanda og starfsmanns er takmarkar
rétt starfsmannsins til að ráðstafa þeim uppfinningum sem verða til meira en ári
                            eftir formleg starfslok.

                            III. kafli. Gildistaka.
                               9. gr. Gildistaka.
 Lög þessi öðlast gildi 1. janúar 2005. Lögin taka einungis til uppfinninga sem
  koma fram eftir gildistöku laganna. Ófrávíkjanleg ákvæði laganna skulu gilda
 gagnvart samningum sem gerðir eru fyrir gildistöku laganna um uppfinningar sem
koma fram eftir gildistöku þeirra, sbr. þó sérákvæði um ráðningu starfsmanna til
                           að vinna að uppfinningum.

References

   Visible links
   1. http://www.althingi.is/dba-bin/lawformpr.pl?lnr=2004072
