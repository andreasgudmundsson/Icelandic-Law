
   --------------------------------------------------------------------------

                                                             Lög um lögreglumenn

                              1972 nr. 56 29. maí

   --------------------------------------------------------------------------

                                     1. gr.
          Ríkið heldur uppi starfsemi lögregluliðs, sem hefur það verkefni að
           gæta almannaöryggis og halda uppi lögum og reglu, stemma stigu við
   lögbrotum og vinna að uppljóstrun brota, sem framin eru, samkvæmt því, sem
                        nánar greinir í [lögum um meðferð opinberra mála].^1)

   ^1)[2]L. 92/1991, 61. gr.

                                     2. gr.
        Dómsmálaráðherra fer með yfirstjórn lögreglunnar, en lögreglustjórar
   fara með stjórn lögregluliðs, hver í sínu umdæmi.
        [Í Reykjavík er sérstakur lögreglustjóri. Utan Reykjavíkur eru
   sýslumenn lögreglustjórar hver í sínu umdæmi.]^1)
        Ráðherra getur ákveðið, að hluti lögregluliðs skuli gegna
   lögreglustörfum hvar sem er á landinu. Hann setur reglur^2) um störf þess
   lögregluliðs og hvernig stjórn þess skuli háttað.

   ^1)[3]L. 92/1991, 61. gr.^2)Rg. 165/1990.

                                     3. gr.
        Ráðherra ákveður tölu lögreglumanna í hverju umdæmi, að fengnum
   tillögum hlutaðeigandi lögreglustjóra, sbr. þó 3. mgr.
        Ráðherra setur reglur um störf og starfssvið lögreglumanna og skipar
   þá í störf sín. Hann getur og sett reglur um starfsstig innan
   lögregluliðs.
        Ekki má skipa í lögreglumannsstarf, nema fé hafi verið veitt til þess
   í fjárlögum, bæði að því er varðar tölu lögreglumanna og starfsstig. Þegar
   sérstaklega stendur á og ráðherra telur nauðsynlegt öryggis vegna, að
   lögreglulið sé aukið umfram hið fasta lögreglulið, getur hann bætt við
   varalögreglumönnum um afmarkaðan tíma. Varalögreglumenn fá laun úr
   ríkissjóði eftir reglum, sem ráðherra setur.
        Á stöðum, þar sem þörf er á löggæslu vegna sérstakra aðstæðna, svo
   sem á vertíðum, má ráða lögreglumenn til starfa, eftir því sem fé er veitt
   til þess á fjárlögum.

                                     4. gr.
        Skipshafnir varðskipanna og tollverðir teljast til lögreglumanna
   ríkisins. Tollverðir, sem voru í starfi fyrir gildistöku [4]laga nr.
   56/1963, verða þó ekki kvaddir til lögreglustarfa gegn vilja sínum.
        Ef nauðsyn ber til, geta lögreglumenn kvatt sér til aðstoðar hvern
   fulltíða mann, sem viðstaddur er, til að afstýra óreglu eða óspektum á
   almannafæri.
        Heimilt er dómsmálaráðherra að ákveða, með samkomulagi við
   fjármálaráðherra, að lögreglumenn skuli gegna tollgæslustörfum jafnframt
   öðrum löggæslustörfum, eftir nánari fyrirmælum lögreglustjóra og eftir
   reglum, sem settar eru í samráði við tollgæslustjóra. Þar sem slík
   starfstilhögun er ákveðin, skal þess getið við auglýsingu á
   lögreglumannastarfi.
        [Lögreglumenn ríkisins, sbr. 1. mgr., mega hvorki gera verkfall né
   taka þátt í verkfallsboðun.]^1)

   ^1)[5]L. 82/1986, 1. gr.

                                     5. gr.
        [Lögreglumenn, hvort sem þeir eru í föstu starfi eða kvaddir
   lögreglunni til aðstoðar, eru opinberir starfsmenn og njóta sömu verndar
   og aðstöðu og þeir menn er gegna borgaralegri skyldu.
        Engan má ráða eða skipa lögreglumann eftir 1. júlí 1990 án þess að
   hann hafi lokið námi í Lögregluskóla ríkisins. Heimilt er að lausráða nema
   til reynslu til lögreglustarfa meðan á námi þeirra stendur í Lögregluskóla
   ríkisins. Reynsluráðning skal aldrei standa lengur en tvö ár. Heimilt er
   að ráða til lögreglustarfa menn án prófs frá Lögregluskóla ríkisins til
   afleysinga í sumarleyfum á tímabilinu 15. maí til 30. september ár hvert.
   Ákvæði varðandi próf frá Lögregluskóla ríkisins ná ekki til skipshafna á
   varðskipum, tollvarða, héraðslögreglumanna eða varalögreglumanna; þó skulu
   þeir, sem lokið hafa prófi frá Lögregluskóla ríkisins, ganga fyrir um
   þessi störf þar sem það á við.
        Enginn má á neinn hátt tálma því að maður gegni lögreglustörfum. Brot
   gegn ákvæði þessu varðar sektum nema þyngri refsing liggi við að lögum og
   skal með mál út af brotum þessum fara að hætti opinberra mála.]^1)
        [Ríkissjóður skal bæta lögreglumönnum meiðsli og tjón sem þeir verða
   fyrir vegna starfs síns.]^2)
        ...^3)

   ^1)[6]L. 64/1989, 1. gr.^2)[7]L. 64/1989, 2. gr.^3)[8]L. 50/1993, 29. gr.

                                     6. gr.
        Ef sérstaklega stendur á, getur ráðherra mælt svo fyrir, að
   lögreglulið skuli gegna löggæslustörfum utan umdæmis síns, og ákveður þá
   jafnframt, hver skuli fara með stjórn þess.
        Gæta skal þess þó jafnan, að hægt sé að halda uppi löggæslu á þeim
   stað, sem lið er flutt frá.

                                     7. gr.
        Að fengnum tillögum [sýslumanns]^1) er ráðherra heimilt að ákveða, að
   í lögsagnarumdæmi skuli vera starfandi 28 héraðslögreglumenn.
        Hlutverk héraðslögreglumanna er að gegna almennum löggæslustörfum,
   þegar á þarf að halda, þar á meðal að halda uppi reglu á mannfundum og
   skemmtunum.
        Ráðherra setur reglur um störf héraðslögreglumanna og um greiðslu
   kostnaðar vegna þeirra.
        Lögreglustjóri getur heimilað héraðslögreglumönnum að taka sér
   aðstoðarmenn til þess að halda uppi reglu á skemmtistöðum.

   ^1)[9]L. 108/1988, 2. gr.

                                     8. gr.
        Lögreglustjóra er heimilt að binda skemmtanaleyfi því skilyrði, að
   lögreglumenn verði á skemmtistað, og skal leyfishafi greiða kostnað af
   þeirri löggæslu, samkvæmt reglum,^1) sem ráðherra setur.
        Enn fremur má í slíkum reglum kveða á um greiðslu kostnaðar af
   gæslustörfum vegna framkvæmda á almannafæri, þar sem lögreglustjóri telur
   nauðsynlegt að fyrirskipa slíka löggæslu.

   ^1)Rg. 587/1987.

                                     9. gr.
        Við embætti lögreglustjórans í Reykjavík skal starfræktur
   lögregluskóli, er veiti lögreglumönnum undirstöðumenntun í lögreglufræðum.
   Skal að jafnaði eigi skipa aðra í lögregluþjónsstöðu en þá, er staðist
   hafa próf í skólanum. Framhaldsnámskeið skulu haldin svo oft sem aðstæður
   leyfa. Heimilt er og að efna til lögreglunámskeiða utan Reykjavíkur.
        Ráðherra setur reglugerð^1) um námstilhögun í lögregluskólanum og
   prófkröfur.

   ^1)Rg. 660/1981, sbr. 472/1986 og 459/1988.

                                    10. gr.
        Lögreglumenn má ekki nota til að hafa önnur afskipti af vinnudeilum
   en að halda þar eins og annars staðar uppi friði og afstýra skemmdum,
   meiðslum og vandræðum.

                                    11. gr.
        Ráðherra getur með reglugerð sett nánari ákvæði um framkvæmd þessara
   laga.^1) Hann ákveður, hver skuli vera einkenni og búnaður lögreglumanna,
   og setur reglur um réttindi og skyldur lögreglumanna.

   ^1)Rg. 587/1987 (löggæsla á skemmtunum o.fl.). Rg. 118/1990, sbr. 139/1993
   (um einkennisbúninga lögreglumanna o.fl.).

                                    12. gr.
        Greiða skal úr ríkissjóði kostnað við framkvæmd laga þessara, sem
   ekki er samkvæmt lögunum greiddur af öðrum aðilum.

                                    13. gr.
        ...^1)

   ^1)[10]L. 108/1988, 3. gr.

                                    14. gr.
        ...^1)
        Ríkið tekur við húsnæði, sem ríki og sveitar- eða sýslufélög hafa
   stofnað til sameiginlega, án greiðslu fyrir viðtöku þess, en sveitar- eða
   sýslufélög halda eignarhluta sínum í því. Ef afnotum í þágu lögreglunnar
   lýkur, ráðstafa eignaraðilar sameiginlega slíkum fasteignum.
        ...^1)

   ^1)[11]L. 108/1988, 4. gr.

References

   Visible links
   1. http://www.althingi.is/dba-bin/lawformpr.pl?lnr=1972056
   2. file:///altext/stjt/1991.092.html
   3. file:///altext/stjt/1991.092.html
   4. file:///altext/stjtnr.html#1963056
   5. file:///altext/stjtnr.html#1986082?g1
   6. file:///altext/stjt/1989.064.html
   7. file:///altext/stjt/1989.064.html
   8. file://1993050.html#g29
   9. file:///altext/stjt/1988.108.html
  10. file:///altext/stjt/1988.108.html
  11. file:///altext/stjt/1988.108.html
