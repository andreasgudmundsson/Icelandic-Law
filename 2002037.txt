
   --------------------------------------------------------------------------

                            Lög um rafeyrisfyrirtæki

                             2002 nr. 37 16. apríl

   --------------------------------------------------------------------------

                            Tóku gildi 7. maí 2002.
                               1. gr. Gildissvið.
     Lög þessi gilda um rafeyrisfyrirtæki. Með rafeyrisfyrirtæki er átt við
lögpersónu, aðra en viðskiptabanka eða sparisjóði samkvæmt [2]lögum nr. 113/1996
 eða lánastofnanir aðrar en viðskiptabanka og sparisjóði samkvæmt [3]lögum nr.
             123/1993, sem gefur út greiðslumiðil í formi rafeyris.
 Með rafeyri er átt við peningaleg verðmæti, í formi kröfu á útgefanda, sem eru
geymd á rafrænum miðli og gefin út í skiptum fyrir fjárhæð, sem er ekki lægri en
   hin útgefnu peningalegu verðmæti, og samþykkt sem greiðslumiðill af öðrum
                           fyrirtækjum en útgefanda.
                       2. gr. Takmarkanir á gildissviði.
Viðskiptaráðherra er heimilt að undanþiggja rafeyrisfyrirtæki frá einstökum eða
  öllum ákvæðum laga þessara ef að hámarki er unnt að geyma 6.000 kr. á hinum
          rafræna miðli og einu af eftirfarandi skilyrðum er fullnægt:
         1. rafeyrir, sem fyrirtækið gefur út, er aðeins viðurkenndur sem
     greiðslumiðill hjá dótturfyrirtækjum fyrirtækisins, hjá móðurfyrirtæki
     fyrirtækisins eða hjá öðrum dótturfyrirtækjum móðurfyrirtækisins, eða
     2. rafeyrir, sem rafeyrisfyrirtækið gefur út, er aðeins viðurkenndur sem
greiðslumiðill hjá takmörkuðum fjölda fyrirtækja sem augljóslega má afmarka þar
  sem þau eru öll á sama athafnasvæði eða öðru afmörkuðu svæði á athafnasvæði
 rafeyrisfyrirtækis eða eru í nánum fjárhagslegum eða viðskiptalegum tengslum.
    Rafeyrisfyrirtæki sem fellur undir 1. mgr. skal árlega skila skýrslu um
        starfsemi sína til Fjármálaeftirlitsins eftir nánari reglum sem
      Fjármálaeftirlitið setur þar sem fram skulu m.a. koma upplýsingar um
 heildarfjárhæð skuldbindinga vegna óinnleysts rafeyris. Skýrslunni skal skilað
                            fyrir 1. apríl ár hvert.
                                3. gr. Stofnun.
                    Rafeyrisfyrirtæki skal vera hlutafélag.
 Rafeyrisfyrirtæki verður ekki stofnað með lægra hlutafé en 90 millj. kr. Þó má
hlutafé aldrei nema lægri fjárhæð en jafngildi einnar milljónar evra í íslenskum
  krónum miðað við opinbert viðmiðunargengi eins og það er skráð hverju sinni.
                              4. gr. Starfsleyfi.
 Ákvæði 4. og 5. gr. laga um viðskiptabanka og sparisjóði gilda um starfsleyfi
innlends rafeyrisfyrirtækis vegna starfsemi hér á landi. Þá gilda 82. og 83. gr.
 sömu laga um útgáfu rafeyris hjá rafeyrisfyrirtæki með staðfestu í ríki innan
 Evrópska efnahagssvæðisins sem hefur starfsemi hér á landi. Loks gilda 86. og
  87. gr. laga um viðskiptabanka og sparisjóði um útgáfu rafeyris hjá innlendu
     rafeyrisfyrirtæki á hinu Evrópska efnahagssvæði. Um heimildir erlends
  rafeyrisfyrirtækis með staðfestu utan Evrópska efnahagssvæðisins fer skv. 2.
               mgr. 85. gr. laga um viðskiptabanka og sparisjóði.
Ákvæði III. kafla laga um viðskiptabanka og sparisjóði gilda um synjun umsóknar
                       um starfsleyfi rafeyrisfyrirtækis.
Þrátt fyrir ákvæði 1. mgr. er erlendu rafeyrisfyrirtæki sem veitir þjónustu hér
      á landi einungis heimilt að gefa út rafeyri. Sama gildir um innlent
                rafeyrisfyrirtæki sem veitir þjónustu erlendis.
                               5. gr. Starfsemi.
  Rafeyrisfyrirtækjum, viðskiptabönkum, sparisjóðum og öðrum lánastofnunum er
                       einum heimilt að gefa út rafeyri.
   Önnur starfsemi rafeyrisfyrirtækis en útgáfa rafeyris skal takmörkuð við:
   1. náskylda fjármálaþjónustu eða aðra þjónustu, svo sem umsýslu rafeyris með
því að annast rekstrarþætti og aðra stoðþætti sem tengjast útgáfu hans og útgáfu
 og umsýslu annarra greiðslumiðla, að undanskilinni hvers konar lánveitingu, og
   2. geymslu gagna frá fyrirtækjum eða hinu opinbera á hinum rafræna miðli sem
                             rafeyrir er geymdur á.
    Rafeyrisfyrirtæki má ekki eiga hlut í öðrum fyrirtækjum nema þau annist
rekstrarþætti sem tengjast rafeyri sem viðkomandi rafeyrisfyrirtæki gefur út eða
                                    dreifir.
                       6. gr. Endurgreiðanleiki rafeyris.
Handhafi rafeyris getur, á þeim tíma sem rafeyririnn er í gildi, beðið útgefanda
  um að innleysa hann á nafnverði í mynt eða peningaseðlum eða með því að færa
    hann á reikning án annars endurgjalds en þess sem er nauðsynlegt til að
                              framkvæma þá aðgerð.
   Í samningi á milli rafeyrisfyrirtækis og handhafa rafeyris skal tilgreina
                   skilyrði fyrir innlausn með skýrum hætti.
 Í samningum skv. 2. mgr. er heimilt að setja lágmark fjárhæðar fyrir innlausn.
           Lágmark fjárhæðar má ekki vera hærra en samsvarar 500 kr.
                            7. gr. Eiginfjárkröfur.
  Eigið fé rafeyrisfyrirtækis skal ávallt vera að lágmarki 90 millj. kr. Þó má
   eigið fé rafeyrisfyrirtækis aldrei nema lægri fjárhæð en jafngildi einnar
milljónar evra í íslenskum krónum miðað við opinbert viðmiðunargengi eins og það
er skráð hverju sinni. Um útreikning eigin fjár rafeyrisfyrirtækja fer skv. 54.
                   gr. laga um viðskiptabanka og sparisjóði.
Þrátt fyrir 1. mgr. skal rafeyrisfyrirtæki ávallt hafa yfir að ráða fé sem er að
                     minnsta kosti 2% af því sem hærra er:
        1. fjárskuldbindingum hverju sinni vegna útistandandi rafeyris, eða
       2. meðalfjárskuldbindingum næstliðinna sex mánaða vegna útistandandi
                                   rafeyris.
  Hafi rafeyrisfyrirtæki ekki starfað í sex mánuði skal eigið fé þess vera að
                     minnsta kosti 2% af því sem hærra er:
        1. fjárskuldbindingum hverju sinni vegna útistandandi rafeyris, eða
     2. heildarfjárhæð sex mánaða áætlunar um fjárskuldbindingar hennar vegna
útistandandi rafeyris. Heildarfjárhæð sex mánaða áætlunar um fjárskuldbindingar
       viðkomandi fyrirtækis vegna útistandandi rafeyris skal koma fram í
   viðskiptaáætlun fyrirtækisins með fyrirvara um breytingar á áætluninni sem
                  Fjármálaeftirlitið kann að hafa óskað eftir.
 Rafeyrisfyrirtæki skal senda Fjármálaeftirlitinu tvisvar á ári útreikninga sem
     sýna að ákvæðum greinar þessarar hafi verið fylgt, ásamt nauðsynlegum
        fylgigögnum samkvæmt nánari reglum sem Fjármálaeftirlitið setur.
                     8. gr. Traustur og varfærinn rekstur.
Rafeyrisfyrirtæki skal hafa fullnægjandi innra eftirlitskerfi. Kerfið skal vera
í samræmi við fjárhagslega áhættu og aðra áhættu sem rafeyrisfyrirtæki er búin.
   Fjármálaeftirlitið getur sett reglur um eftirlitskerfi vegna áhættuþátta í
                         starfsemi rafeyrisfyrirtækja.
 Um framkvæmdastjóra og stjórnarmenn rafeyrisfyrirtækis gildir 38. gr. laga um
                         viðskiptabanka og sparisjóði.
                         9. gr. Takmörkun fjárfestinga.
        Fjárfestingar rafeyrisfyrirtækis skulu að minnsta kosti samsvara
fjárskuldbindingum þess vegna útistandandi rafeyris. Rafeyrisfyrirtæki er aðeins
  heimilt að fjárfesta í seljanlegum eignum eða kröfum samkvæmt reglugerð sem
    viðskiptaráðherra setur um takmörkun fjárfestinga rafeyrisfyrirtækja. Í
  reglugerðinni skal m.a. koma fram í hvaða eignum og kröfum rafeyrisfyrirtæki
  getur fjárfest, mat á verðmæti eigna, takmarkanir á markaðsáhættu og hámark
                                 fjárfestinga.
Ef verðgildi eigna eða krafna skv. 1. mgr. fer niður fyrir fjárhæð skuldbindinga
 rafeyrisfyrirtækis vegna útistandandi rafeyris skal Fjármálaeftirlitið sjá til
þess að viðkomandi rafeyrisfyrirtæki geri án tafar viðeigandi ráðstafanir til að
                            ráða bót á því ástandi.
 Rafeyrisfyrirtæki skal senda Fjármálaeftirlitinu tvisvar á ári útreikninga sem
     sýna að ákvæðum greinar þessarar hafi verið fylgt, ásamt nauðsynlegum
        fylgigögnum samkvæmt nánari reglum sem Fjármálaeftirlitið setur.
                             10. gr. Ársreikningar.
 Um ársreikninga og endurskoðun rafeyrisfyrirtækis fer skv. VII. kafla laga um
 viðskiptabanka og sparisjóði, að undanskilinni 65. gr. laganna, eftir því sem
                                 við getur átt.
    Fjármálaeftirlitinu er heimilt að setja nánari reglur um ársreikninga og
                        endurskoðun rafeyrisfyrirtækja.
                                11. gr. Samruni.
       Samruni rafeyrisfyrirtækis við viðskiptabanka, sparisjóð eða annað
 rafeyrisfyrirtæki er því aðeins heimill að ákvörðun þar að lútandi hafi hlotið
   samþykki minnst ^2/3 hluta greiddra atkvæða, svo og samþykki hluthafa eða
   stofnfjáreigenda viðkomandi stofnana sem ráða yfir minnst ^2/3 hlutum þess
   hlutafjár eða stofnfjár sem farið er með atkvæði fyrir á hluthafafundum að
fengnu samþykki ráðherra og umsögn Fjármálaeftirlitsins. Um slíkan samruna gilda
að öðru leyti ákvæði laga um hlutafélög eftir því sem við getur átt og samningar
                              hlutaðeigandi aðila.
           12. gr. Meðferð trúnaðarupplýsinga og virkir eignarhlutir.
Um meðferð trúnaðarupplýsinga í tengslum við rafeyrisfyrirtæki gilda ákvæði 43.
      gr. laga um viðskiptabanka og sparisjóði. Ákvæði 10.13. gr. laga um
 viðskiptabanka og sparisjóði gilda um virka eignarhluti í rafeyrisfyrirtækjum.
                       13. gr. Afturköllun starfsleyfis.
 Ráðherra getur afturkallað starfsleyfi rafeyrisfyrirtækis að fengnum tillögum
                             Fjármálaeftirlitsins:
     1. hafi hlutaðeigandi fyrirtæki fengið starfsleyfið á grundvelli falsaðra
                    yfirlýsinga eða á annan óeðlilegan hátt,
   2. uppfylli hlutaðeigandi fyrirtæki ekki ákvæði 3. gr. um stofnfé eða 7. gr.
                                  um eigið fé,
   3. nýti hlutaðeigandi fyrirtæki ekki starfsleyfi innan tólf mánaða frá því að
 það var veitt, afsali sér ótvírætt leyfinu eða hætti starfsemi í meira en sex
                                mánuði samfellt,
   4. brjóti hlutaðeigandi fyrirtæki með alvarlegum hætti eða ítrekað gegn lögum
      þessum, reglum, samþykktum eða reglugerðum settum samkvæmt þeim, eða
       5. séu aðstæður með þeim hætti sem greinir í 7. mgr. 10. gr. laga um
  viðskiptabanka og sparisjóði um hæfi hluthafa eða 38. gr. sömu laga um hæfi
                          stjórnarmanna og stjórnenda.
   Áður en til afturköllunar kemur skv. 1. mgr. skal hlutaðeigandi fyrirtæki
              veittur hæfilegur frestur til úrbóta sé þess kostur.
   Uppfylli rafeyrisfyrirtæki ekki skilyrði 7. gr. um eigið fé skal ráðherra
      afturkalla starfsleyfi hlutaðeigandi fyrirtækis að fengnum tillögum
 Fjármálaeftirlitsins, enda hafi eigið fé ekki verið fært í lögmælt horf innan
                 þeirra tímamarka sem Fjármálaeftirlit ákveður.
                14. gr. Tilkynning um afturköllun starfsleyfis.
     Afturköllun á starfsleyfi rafeyrisfyrirtækis skal tilkynnt stjórn eða
 framkvæmdastjóra og rökstudd skriflega. Tilkynning um afturköllun skal birt í
  Lögbirtingablaði og auglýst í fjölmiðlum. Starfræki hlutaðeigandi fyrirtæki
 útibú eða þjónustustarfsemi í öðru ríki innan Evrópska efnahagssvæðisins skal
        tilkynna lögbærum eftirlitsaðilum í því ríki um afturköllunina.
   Komi til afturköllunar á starfsleyfi rafeyrisfyrirtækis skal hlutaðeigandi
                               fyrirtæki slitið.
                               15. gr. Eftirlit.
   Fjármálaeftirlitið hefur eftirlit með starfsemi rafeyrisfyrirtækja, svo og
 starfsemi innlendra rafeyrisfyrirtækja erlendis, nema annað leiði af lögum eða
alþjóðasamningum sem Ísland er aðili að. Um eftirlitið fer samkvæmt ákvæðum laga
          þessara og laga um opinbert eftirlit með fjármálastarfsemi.
      Fjármálaeftirlitið getur krafist hvers konar gagna og upplýsinga frá
     einstaklingum eða lögaðilum sem eiga eða hyggjast eignast eða fara með
   eignarhlut í rafeyrisfyrirtæki í því skyni að meta hvort þeir falli undir
       tilkynningarskyldu skv. 12. gr. laga þessara, sbr. 10. gr. laga um
viðskiptabanka og sparisjóði, og hvort þeir teljist hæfir til að fara með virkan
                                  eignarhlut.
   Telji Fjármálaeftirlitið að starfsemi samkvæmt lögum þessum sé stunduð án
 tilskilinna leyfa getur það krafist gagna og upplýsinga hjá viðkomandi aðilum
  sem nauðsynleg eru til að ganga úr skugga um hvort svo sé. Getur það krafist
þess að slíkri starfsemi sé hætt þegar í stað. Jafnframt er því heimilt að birta
   opinberlega nöfn aðila sem taldir eru bjóða þjónustu án tilskilinna leyfa.
 Heimilt er að beita ákvæðum laga um opinbert eftirlit með fjármálastarfsemi um
  dagsektir og leit og hald á gögnum við upplýsingaöflun og eftirlit samkvæmt
                                 þessari grein.
                               16. gr. Viðurlög.
 Fyrir brot á lögum þessum skal refsað með sektum eða fangelsi allt að tveimur
         árum liggi ekki þyngri refsing við broti samkvæmt öðrum lögum.
                              17. gr. Innleiðing.
Lög þessi eru sett með hliðsjón af ákvörðunum sameiginlegu EES-nefndarinnar nr.
  44/2001 og 45/2001 um breytingu á IX. viðauka við EES-samninginn frá 2. maí
 1992, og til þess að taka upp í innlendan rétt annars vegar ákvæði tilskipunar
   Evrópuþingsins og ráðsins 2000/28/EB frá 18. september 2000 um breytingu á
  tilskipun 2000/12/EB um stofnun og rekstur lánastofnana og hins vegar ákvæði
   tilskipunar Evrópuþingsins og ráðsins 2000/46/EB frá 18. september 2000 um
           stofnun og rekstur rafeyrisstofnana og eftirlit með þeim.
                              18. gr. Gildistaka.
                         Lög þessi öðlast þegar gildi.
                                    19. gr.
                                    20. gr.
                                    21. gr.
                                    22. gr.
Ákvæði til bráðabirgða. Nú gefur fyrirtæki út rafeyri í samræmi við gildandi lög
við gildistöku laga þessara og skal þá litið svo á að það hafi starfsleyfi skv.
                                4. gr. laganna.
Innan tveggja mánaða frá gildistöku laganna skal fyrirtæki skv. 1. mgr. afhenda
Fjármálaeftirlitinu áætlun um hvernig það hyggst uppfylla skilyrði laganna innan
sex mánaða frá gildistöku þeirra eða hvernig það hyggst slíta fyrirtækinu innan
     sömu tímamarka. Fyrirtæki skal einnig veita Fjármálaeftirlitinu allar
    upplýsingar sem nauðsynlegar eru til að meta hvort það uppfylli eða muni
                           uppfylla skilyrði laganna.

References

   Visible links
   1. http://www.althingi.is/dba-bin/lawformpr.pl?lnr=2002037
   2. file://1996113.html
   3. file://1993123.html
