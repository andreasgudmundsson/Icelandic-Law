
   --------------------------------------------------------------------------

                                              Lög um Listskreytingasjóð ríkisins

                             1990, nr. 71, 11. maí

   --------------------------------------------------------------------------

                                     1. gr.
           Listskreytingasjóður ríkisins hefur það markmið að fegra opinberar
   byggingar og umhverfi þeirra með listaverkum og stuðla þannig að
   listsköpun í landinu.
           Sjóðurinn hefur sjálfstæðan fjárhag og eigin stjórn sem nánar er
   fyrir mælt í lögum þessum. Málefni sjóðsins heyra undir
   menntamálaráðuneytið.

                                     2. gr.
           Opinberar byggingar merkja í lögum þessum allar byggingar sem
   ríkissjóður fjármagnar að nokkru eða öllu leyti. Undanþegnar eru þó
   byggingar sem reistar eru til bráðabirgða, byggingar sem standa fjarri
   alfaraleið, skemmubyggingar og aðrar sambærilegar byggingar. Að jafnaði
   skal miða við að bygging, sem listskreyta á, sé að einhverju eða öllu
   leyti í eigu ríkisins.
           Heimilt er að veita úr Listskreytingasjóði styrki vegna
   listskreytingar bygginga sem reistar eru á vegum ríkisstofnana er hafa
   sjálfstæðan fjárhag og eru því ekki háðar beinni fjárveitingarákvörðun
   Alþingis um byggingarframkvæmdir. Heimilt skal einnig að veita úr sjóðnum
   styrki vegna listaverka sem komið er fyrir á almannafæri á vegum ríkis eða
   sveitarfélaga þótt ekki sé í beinum tengslum við opinberar byggingar.
   Nánari ákvæði um styrkveitingar samkvæmt þessari málsgrein skal setja í
   reglugerð.

                                     3. gr.
           Tekjur sjóðsins eru:

           1. [Árlegt framlag úr ríkissjóði eftir því sem ákveðið er í
           fjárlögum.]^1)
           2. Vaxtatekjur.
           3. Aðrar tekjur.

   ^1)[2]L. 144/1995, 1. gr.

                                     4. gr.
           Framlag ríkissjóðs skv. 1. tölul. 3. gr. skal vera sérliður á
   fjárlögum og ákvarðast í samráði við byggingardeild
   menntamálaráðuneytisins og Fjárlaga- og hagsýslustofnun.
           Greiða skal til Listskreytingasjóðs eigi minna en ^1/[12] árlegs
   framlags á mánuði, hvert fjárlagaár, og skal uppgjöri ríkisins við sjóðinn
   lokið fyrir 10. desember ár hvert.

                                     5. gr.
           Stjórn Listskreytingasjóðs ríkisins skal skipuð af
   menntamálaráðherra, þannig: Tveir menn samkvæmt tilnefningu Sambands
   íslenskra myndlistarmanna, einn samkvæmt tilnefningu Arkitektafélags
   Íslands, einn samkvæmt tilnefningu Sambands íslenskra sveitarfélaga og
   formaður, skipaður án tilnefningar.
           Stjórnina skal skipa til tveggja ára í senn.
           Varamenn skulu skipaðir á sama hátt.
           Afl atkvæða ræður úrslitum mála í sjóðstjórn. Halda skal gerðabók
   um stjórnarfundi.
           Menntamálaráðherra ákveður þóknun stjórnarmanna sem greiðist úr
   sjóðnum ásamt öðrum kostnaði við starfsemi hans.

                                     6. gr.
           Þegar ákveðið hefur verið að reisa mannvirki sem lög þessi taka
   til skulu arkitekt mannvirkisins og byggingarnefnd, sem hlut á að máli,
   hafa samband við stjórn Listskreytingasjóðs þannig að byggingin verði frá
   öndverðu hönnuð með þær listskreytingar í huga sem ráðlegar teljast. Í
   kostnaðaráætlun um slíkar byggingar skal jafnan gert ráð fyrir
   listskreytingu með hliðsjón af lögunum.

                                     7. gr.
           Stefnt skal að því að um meiri háttar verkefni á sviði
   listskreytinga fari fram opinber samkeppni í samræmi við reglur Sambands
   íslenskra myndlistarmanna. Heimilt skal sjóðstjórn að ákveða að samkeppni
   um listskreytingu skuli opin listamönnum á Norðurlöndum, svo og í öðrum
   þeim löndum þar sem íslenskir myndlistarmenn njóta sömu réttinda.
           Með listskreytingu er átt við hvers konar fasta og lausa listmuni,
   svo sem veggskreytingar innan húss og utan, höggmyndir, málverk,
   myndvefnað og hvers konar listræna fegrun.
           Skal leitast við að dreifa verkefnum milli listgreina þannig að í
   hverri byggingu séu fleiri en ein tegund listskreytinga.

                                     8. gr.
           Sjóðstjórnin skal samþykkja fyrirhugaða listskreytingu þeirra
   mannvirkja sem lög þessi taka til og hvernig staðið skuli að framkvæmdum í
   samvinnu við arkitekt byggingar og byggingarnefnd hennar. Stjórnin getur
   kvatt sérfróða menn til aðstoðar við einstök verkefni.

                                     9. gr.
           Heimilt er, eftir því sem fjárhagur sjóðsins leyfir, að verja úr
   honum fé til listskreytingar bygginga sem þegar eru fullbyggðar og skal þá
   hafa samráð við arkitekt byggingarinnar ef þess er kostur.

                                    10. gr.
           Verja má úr Listskreytingasjóði til listskreytingar bygginga, sem
   lög þessi ná til, fjárhæð sem svarar til 1% álags á framlög ríkisins til
   hlutaðeigandi byggingar, miðað við verðlag á þeim tíma er styrkveiting er
   ákveðin. Heimilt er þó sjóðstjórn að verja hærri fjárhæð en þessu svarar
   ef sérstakar ástæður þykja til og fjárhagur sjóðsins leyfir.
           Þegar um er að ræða byggingar sem sveitarfélög, eitt eða fleiri,
   standa að ásamt ríkinu er stjórn Listskreytingasjóðs heimilt að binda
   framlag úr sjóðnum til listskreytingar skilyrði um mótframlag af hálfu
   hlutaðeigandi sveitarfélaga. Sama gildir um framlög vegna bygginga á vegum
   ríkisstofnana sem hafa sjálfstæðan fjárhag, sbr. 2. mgr. 2. gr.
           Stjórn Listskreytingasjóðs er heimilt að veita styrk úr sjóðnum
   vegna kostnaðar við undirbúning umsóknar um framlag til listskreytingar,
   svo sem samkeppni eða gerð viðamikilla líkana.
           Um heimild sjóðstjórnar til að endurskoða fjárhæð framlaga vegna
   verðbreytinga, sem verða frá því að framlag er ákveðið og þar til það
   kemur til greiðslu, svo og um afturköllun framlaga sem ekki eru nýtt innan
   tiltekinna tímamarka, má ákveða í reglugerð.

                                    11. gr.
           Stjórn Listskreytingasjóðs getur hvort heldur óskað eftir að gerð
   séu ný listaverk eða keypt fullgerð listaverk eða listaverk sem unnið er
   að. Heimilt er að kaupa listaverk frá Norðurlöndum og öðrum löndum, enda
   séu gagnkvæm réttindi í samskiptum milli landanna á þessu sviði.

                                    12. gr.
           Nú hefur verið veitt framlag úr Listskreytingasjóði til
   listskreytingar í eða við tiltekna byggingu. Skal þá óheimilt að flytja
   listaverk, sem framlagið miðast við, varanlega úr byggingunni eða frá
   henni, nema með samþykki stjórnar sjóðsins á grundvelli nýrrar umsóknar.
           Óheimilt er að selja listaverk sem notið hefur framlags úr
   Listskreytingasjóði nema með samþykki sjóðstjórnar, enda sé þá samið um
   endurgreiðslu framlagsins í sjóðinn.
           Setja skal í reglugerð ákvæði um merkingar listskreytinga sem
   sjóðurinn veitir framlag til.

                                    13. gr.
           Semja skal við bankastofnun um að annast fjárvörslu
   Listskreytingasjóðs og skal þess gætt að hann njóti jafnan bestu
   vaxtakjara. Heimilt skal stjórn sjóðsins, með samþykki
   menntamálaráðuneytisins, að semja við félagasamtök, sem aðild eiga að
   sjóðnum, um að annast rekstur hans að öðru leyti.
           Reikningsár sjóðsins er almanaksárið og skulu rekstrar- og
   efnahagsreikningar endurskoðaðir af Ríkisendurskoðun árlega og birtir í
   Stjórnartíðindum.

                                    14. gr.
           Menntamálaráðuneytið setur í reglugerð nánari ákvæði um framkvæmd
   laga þessara.^1)

   ^1)[3]Rg. 146/1992.

                                    15. gr.
           Lög þessi öðlast þegar gildi. ...

References

   Visible links
   1. http://www.althingi.is/dba-bin/lawformpr.pl?lnr=1990071
   2. file://ekkitil/ekkitil.html?1995144#g1
   3. file://ekkitil/ekkitil.html?REGL/1992146
