
   --------------------------------------------------------------------------

                            Lög um félagslega aðstoð

                              2007 nr. 99 11. maí

   --------------------------------------------------------------------------

  Upphaflega [1]l. 118/1993. Tóku gildi 1. janúar 1994. Breytt með l. 148/1994
   (tóku gildi 1. jan. 1995), l. 144/1995 (tóku gildi 1. jan. 1996; komu til
 framkvæmda skv. fyrirmælum í 59. gr.), l. 152/1995 (tóku gildi 29. des. 1995),
l. 92/1997 (tóku gildi 1. sept. 1997), l. 82/1998 (tóku gildi 1. okt. 1998), l.
  60/1999 (tóku gildi 1. júlí 1999), l. 93/2001 (tóku gildi 1. júlí 2001), l.
  74/2002 (tóku gildi 17. maí 2002; komu til framkvæmda skv. fyrirmælum í 36.
gr.), [2]l. 76/2003 (tóku gildi 1. nóv. 2003) og l. 91/2004 (tóku gildi 2. júlí
                                     2004).
 Endurútgefin, sbr. l. 166/2006, 19. gr., sem [3]l. 99/2007. Tóku gildi 30. maí
 2007. Breytt með l. 160/2007 (tóku gildi 1. jan. 2008) og [4]l. 112/2008 (tóku
 gildi 1. okt. 2008 nema 12. tölul. 59. gr. sem tók gildi 25. sept. 2008; koma
               til framkvæmda skv. fyrirmælum í 2. mgr. 56. gr.).

1. gr. Bætur félagslegrar aðstoðar eru mæðra- og feðralaun, barnalífeyrir vegna
         skólanáms eða starfsþjálfunar ungmennis á aldrinum 1820 ára,
           umönnunargreiðslur, makabætur, umönnunarbætur, dánarbætur,
endurhæfingarlífeyrir, heimilisuppbót, frekari uppbætur, [styrkir vegna kaupa á
 bifreið],^1) uppbót vegna kaupa á bifreið, uppbót vegna reksturs bifreiðar og
          endurgreiðsla umtalsverðs kostnaðar við læknishjálp og lyf.
  Bætur félagslegrar aðstoðar greiðast eingöngu þeim sem lögheimili eiga hér á
landi, sbr. 1. gr. laga um lögheimili, og að uppfylltum öðrum skilyrðum laganna
og reglugerða sem settar eru með stoð í þeim. Þar er heimilt að tengja greiðslu
        bótanna við tekjur aðrar en húsaleigubætur, eftir því sem við á.
         Tryggingastofnun ríkisins greiðir bætur samkvæmt lögum þessum.
   Kostnaður við bætur félagslegrar aðstoðar greiðist úr ríkissjóði samkvæmt
                ákvörðun fjárlaga og fjáraukalaga hverju sinni.
                            ^1)[5]L. 112/2008, 58. gr.
                          2. gr. Mæðra- og feðralaun.
 Heimilt er að greiða mæðra- og feðralaun til einstæðra foreldra sem hafa börn
sín undir 18 ára aldri á framfæri og eru búsett hér á landi. Ráðherra setur með
   reglugerð^1) nánari ákvæði um greiðslu mæðra- og feðralauna. Þar er einnig
 heimilt að skilyrða greiðslu mæðra- og feðralauna við að meðlagsúrskurður hafi
       verið kveðinn upp eða fyrir liggi staðfest samkomulag um greiðslu
                                framfærslueyris.
              Árleg mæðra- og feðralaun skulu vera sem hér segir:

Með tveimur börnum                               63.900 kr.
Með þremur börnum eða fleiri                     166.152 kr.

  Tryggingastofnun ríkisins er heimilt að greiða mæðra- og feðralaun til maka
  elli- eða örorkulífeyrisþega þegar bætur almannatrygginga falla niður vegna
 vistunar á stofnun. Heimilt er að greiða maka einstaklings sem sætir gæsluvist
 eða afplánar fangelsi mæðra- eða feðralaun enda hafi vistin varað a.m.k. þrjá
                                    mánuði.
Mæðra- og feðralaun falla niður einu ári eftir að viðtakandi launanna skráir sig
í þjóðskrá í óvígða sambúð með öðrum en foreldri barnsins eða barnanna, sbr. og
 49. gr. laga um almannatryggingar. Nú skráir viðtakandi launanna sig í óvígða
sambúð með foreldri barnsins eða barnanna, fyrrverandi sambýlisaðila eða gengur
                   í hjúskap og falla þá launin strax niður.
                          ^1)Rg. 540/2002, sbr. 907/2007.
                             3. gr. Barnalífeyrir.
Tryggingastofnun ríkisins er heimilt að greiða barnalífeyri vegna skólanáms eða
   starfsþjálfunar ungmennis á aldrinum 1820 ára ef annað foreldri eða báðir
    foreldrar eru látnir, enn fremur ef foreldrar eru ellilífeyrisþegar eða
   örorkulífeyrisþegar, annað eða báðir. Samkvæmt málsgrein þessari greiðist
eingöngu einfaldur barnalífeyrir. Tryggingastofnun metur sönnun um skólavist og
 starfsþjálfun. Skilyrði er að námið og þjálfunin taki a.m.k. sex mánuði hvert
   ár. Ef um er að ræða óreglulegt nám eða námskeið skal námstími reiknaður í
  kennslustundafjölda á almanaksárinu og telst þá sex mánaða nám samsvara 624
 kennslustundum. Brot úr mánuði telst heill mánuður. Ungmennið sjálft sækir um
    barnalífeyri samkvæmt þessari málsgrein. Tryggingastofnun getur frestað
afgreiðslu barnalífeyris þar til sex mánaða námstíma er náð. Nú verður úrskurði
  skv. 1. mgr. 62. gr. barnalaga eigi við komið vegna efnaleysis foreldris eða
   ekki tekst að hafa uppi á því og er þá heimilt að greiða barnalífeyri með
       ungmenni er stundar sannanlegt nám, í samræmi við þessa málsgrein.
   Tryggingastofnun getur krafist framlagningar skattframtala með umsóknum um
    barnalífeyri. Heimilt er að greiða barnalífeyri með ungmenni er stundar
   sannanlegt nám ef ljóst er að ungmenninu er ókleift að innheimta greiðslur
 samkvæmt úrskurði á grundvelli 1. mgr. 62. gr. barnalaga. Við ákvörðun á rétti
til barnalífeyris samkvæmt framansögðu er heimilt að líta til efnahags barns og
                          annarra tekna sem það hefur.
         Ráðherra setur reglugerð^1) um nánari framkvæmd greinarinnar.
                                 ^1)Rgl. 140/2006.
                           4. gr. Umönnunargreiðslur.
Tryggingastofnun er heimilt að inna af hendi umönnunargreiðslur til framfærenda
fatlaðra og langveikra barna, sem dveljast í heimahúsi eða á sjúkrahúsi, allt að
96.978 kr. á mánuði og/eða taka aukinn þátt í greiðslu sjúkrakostnaðar ef andleg
 eða líkamleg hömlun barns hefur í för með sér tilfinnanleg útgjöld og sérstaka
     umönnun eða gæslu. Heimilt er að inna af hendi umönnunargreiðslur til
 framfærenda barna með alvarleg þroskafrávik, sem jafna má við fötlun, og barna
     með alvarleg hegðunarvandamál sem jafna má við geðræna sjúkdóma. Þegar
  sérstaklega stendur á er heimilt að hækka umönnunargreiðslur um allt að 25%.
   Almenn leikskóla- og skólaþjónusta skerðir ekki umönnunargreiðslur. Önnur
   dagleg, sértæk þjónusta og vistun utan heimilis, þar með talin umtalsverð
skammtímavistun, skerðir umönnunargreiðslur. Tryggingalæknar meta þörf samkvæmt
                                 ákvæði þessu.
         Ráðherra setur reglugerð^1) um nánari framkvæmd greinarinnar.
     ^1)Rg. 504/1997, sbr. 229/2000, 130/2001, 519/2002, 77/2005 og 1108/2006.
                      5. gr. Makabætur og umönnunarbætur.
  Heimilt er, ef sérstakar aðstæður eru fyrir hendi, að greiða maka elli- eða
      örorkulífeyrisþega makabætur sem eru allt að 80% af grunnlífeyri og
tekjutryggingu almannatrygginga. Jafnframt er heimilt, ef sérstakar aðstæður eru
fyrir hendi, að greiða öðrum sem halda heimili með elli- eða örorkulífeyrisþega
  umönnunarbætur. Ráðherra setur nánari reglur^1) um framkvæmd þessa ákvæðis.
                                 ^1)Rgl. 407/2002.
                               6. gr. Dánarbætur.
  Heimilt er að greiða hverjum þeim, sem verður ekkja eða ekkill innan 67 ára
        aldurs, bætur í sex mánuði eftir lát maka, 27.429 kr. á mánuði.
Ef hlutaðeigandi er með barn yngra en 18 ára á framfæri eða við aðrar sérstakar
aðstæður er heimilt að greiða bætur í a.m.k. 12 mánuði til viðbótar en þó aldrei
                 lengri tíma en 48 mánuði, 20.565 kr. á mánuði.
                         7. gr. Endurhæfingarlífeyrir.
 Heimilt er þegar ekki verður séð hver örorka einstaklings verður til frambúðar
  eftir sjúkdóma eða slys að greiða endurhæfingarlífeyri í allt að tólf mánuði
 eftir að greiðslu [sjúkradagpeninga samkvæmt lögum um sjúkratryggingar]^1) eða
slysadagpeninga samkvæmt lögum um almannatryggingar lýkur eða þar til unnt er að
     meta varanlega örorku, þó aldrei lengur en í 18 mánuði. Skilyrði er að
viðkomandi gangist undir greiningu eða meðferð á sjúkrastofnun eða utan slíkrar
    stofnunar. Endurhæfingarlífeyrir skal nema sömu fjárhæð og grunnlífeyrir
   örorkulífeyris ásamt tekjutryggingu. Um aðrar tengdar bætur fer eftir sömu
      reglum sem um elli- og örorkulífeyri. Sjúkrahúsvist í greiningar- og
                 endurhæfingarskyni skerðir ekki bótagreiðslur.
        Heimilt er að setja reglugerð um nánari framkvæmd greinarinnar.
                            ^1)[6]L. 112/2008, 58. gr.
                             8. gr. Heimilisuppbót.
Heimilt er að greiða einhleypingi, sem nýtur óskertrar tekjutryggingar samkvæmt
   lögum um almannatryggingar og er einn um heimilisrekstur án þess að njóta
 fjárhagslegs hagræðis af sambýli eða samlögum við aðra um húsnæðisaðstöðu eða
fæðiskostnað, að auki heimilisuppbót, 23.164 kr. á mánuði. Eigi viðkomandi rétt
    á skertri tekjutryggingu samkvæmt lögum um almannatryggingar skal lækka
                      heimilisuppbótina eftir sömu reglum.
                            9. gr. Frekari uppbætur.
 Heimilt er að greiða frekari uppbætur til elli- og örorkulífeyrisþega ef sýnt
            þykir að lífeyrisþegi geti ekki framfleytt sér án þess.
                           10. gr. Bifreiðakostnaður.
    Heimilt er að greiða til elli- og örorkulífeyrisþega, örorkustyrkþega og
 umönnunargreiðsluþega uppbót vegna kaupa á bifreið sem bótaþega er nauðsyn að
    hafa vegna hreyfihömlunar ef sýnt er að bótaþegi geti ekki komist af án
                                 uppbótarinnar.
  Sama gildir um rekstur bifreiðar eigi í hlut elli- eða örorkulífeyrisþegi og
                               örorkustyrkþegar.
 [Heimilt er að greiða styrk til að afla bifreiðar sem nauðsynleg er vegna þess
að líkamsstarfsemi er hömluð eða vantar líkamshluta. Ráðherra setur reglugerð um
    greiðslur samkvæmt ákvæði þessu, m.a. um sex mánaða búsetuskilyrði.]^1)
                            ^1)[7]L. 112/2008, 58. gr.
      11. gr. Endurgreiðsla umtalsverðs kostnaðar við læknishjálp og lyf.
  Nú verða útgjöld sjúkratryggðs [samkvæmt lögum um sjúkratryggingar]^1) vegna
læknishjálpar og lyfja umtalsverð og er Tryggingastofnun ríkisins þá heimilt að
endurgreiða hlutaðeigandi þennan kostnað að hluta eða að fullu að teknu tilliti
                                   til tekna.
         Ráðherra setur reglugerð^2) um nánari framkvæmd greinarinnar.
                    ^1)[8]L. 112/2008, 58. gr. ^2)Rg. 355/2005.
  12. gr. Þeir sem njóta þjónustu dagvistar samkvæmt lögum um málefni aldraðra
    skulu taka þátt í kostnaði af dagvistinni að hámarki sem nemur óskertum
   grunnlífeyri einstaklings samkvæmt lögum um almannatryggingar. Heimilt er
   Tryggingastofnun ríkisins að greiða kostnað vegna þjónustu dagvistar fyrir
    aldraða, sbr. [9]19. gr. laga nr. 125/1999, um málefni aldraðra, umfram
                   greiðslur skv. 1. málsl. þessarar greinar.
13. gr. Ef greiðsla samkvæmt lögum þessum er grundvölluð á tekjum umsækjanda eða
bótaþega skulu þær ákveðnar skv. 16. gr. laga um almannatryggingar. Einnig skal
   beita 52. og 55. gr. laga um almannatryggingar vegna upplýsinga um tekjur,
 þagmælsku starfsmanna Tryggingastofnunar ríkisins og endurheimtu á ofgreiddum
                                     bótum.
 14. gr. Ákvæði laga um almannatryggingar gilda um bætur félagslegrar aðstoðar
 eftir því sem við á, m.a. um kærurétt til úrskurðarnefndar almannatrygginga og
                                um hækkun bóta.
[Félags- og tryggingamálaráðherra]^1) getur með reglugerð^2) sett frekari ákvæði
            um greiðslu félagslegrar aðstoðar samkvæmt lögum þessum.
    ^1)L. 160/2007, 11. gr. ^2)Rg. 595/1997, sbr. 161/1999, 442/2001, 890/2002,
   235/2003, 990/2003, 95/2006 og 297/2008; rg. 179/2003, rg. 939/2003, sbr.
 860/2004, 916/2005, 1063/2005, 917/2006, 696/2007, 772/2008 og 1194/2008; rg.
   878/2008, sbr. 1192/2008; rg. 1190/2008, rg. 1191/2008, rg. 1193/2008, rg.
                                   170/2009.
 Ákvæði til bráðabirgða. Konur, sem fá greiddan ekkjulífeyri 31. desember 1995,
  skulu fá ekkjulífeyri greiddan til 67 ára aldurs enda uppfylli þær skilyrði
     fyrir greiðslu ekkjulífeyris sem giltu fyrir 1. janúar 1996. Greiðsla
    ekkjulífeyris til þessa hóps skal vera í samræmi við reglur um greiðslu
                 ekkjulífeyris sem giltu fyrir 1. janúar 1996.

References

   Visible links
   1. file://1993118.html
   2. file://2003076.html
   3. file://2007099.html
   4. file://2008112.html
   5. file://2008112.html
   6. file://2008112.html
   7. file://2008112.html
   8. file://2008112.html
   9. file://1999125.html#g19
