
   --------------------------------------------------------------------------

                                                Lög um Rafmagnseftirlit ríkisins

                              1979 nr. 60 31. maí

   --------------------------------------------------------------------------

                                     1. gr.
                 Eftirlit af hálfu ríkisins með vörnum gegn hættu og tjóni af
     raforkuvirkjum skal vera í höndum stofnunar, er nefnist Rafmagnseftirlit
                                                                    ríkisins.
               Skal Rafmagnseftirlit ríkisins rekið sem sjálfstæð stofnun með
                                                     sérstöku reikningshaldi.
            Rafmagnseftirlit ríkisins heyrir undir ráðherra þann, sem fer með
                                                                     orkumál.

                                     2. gr.
         Ráðherra skipar framkvæmdastjóra Rafmagnseftirlits ríkisins. Nefnist
                                       hann rafmagnseftirlitsstjóri ríkisins.
         Rafmagnseftirlitsstjóri skal veita stofnuninni forstöðu og jafnframt
                 vera ráðunautur ráðherra um allt, sem að lögum þessum lýtur.
                          Ráðherra setur rafmagnseftirlitsstjóra erindisbréf.

                                     3. gr.
               Ráðherra skipar og ræður starfsmenn stofnunarinnar, að fengnum
                                            tillögum rafmagnseftirlitsstjóra.

                                     4. gr.
          Raforkuvirki, hvort heldur til vinnslu, umbreytingar, flutnings eða
   nýtingar raforku, með svo hárri spennu, þeim straumstyrk eða þeirri tíðni,
    að lífshætta eða hætta á heilsutjóni eða eignatjóni geti stafað af, skulu
   vera þannig úr garði gerð, notuð, haldið við og eftir þeim litið, að hætta
                                af þeim verði svo lítil sem við verður komið.

                                     5. gr.
           Raforkuvirki mega ekki hafa í för með sér hættu fyrir eignir manna
        eða hættu á truflunum á starfrækslu virkja, sem fyrir eru. Sé unnt að
          afstýra slíkum truflunum með öryggisráðstöfunum, skulu þær gerðar á
   kostnað eiganda hinna nýju virkja. Þó má skylda eiganda hinna eldri virkja
    til að bera nokkurn hluta kostnaðarins, ef framkvæmd öryggisráðstafana er
         til verulegra hagsbóta fyrir starfrækslu þeirra framvegis. Svo má og
     ákveða, að eigandi eldri virkja skuli kosta að nokkru eða öllu leyti þær
        öryggisráðstafanir, sem framvegis verða hluti af hans virkjum og hans
      eign, ef þær eru nauðsynlegar sökum þess, að hin eldri virki hafa verið
        ófullkomnari eða miður trygg en venja er til eða krafist verður um ný
                  virki á þeim tíma þegar ráðstafanirnar koma til framkvæmda.
                               Rafmagnseftirlitsstjóri sker úr ágreiningi um:

   a.
           hvort raforkuvirki hafa í för með sér hættu fyrir eignir manna eða
           hættu á truflunum við starfrækslu eldri virkja,
   b.
           hvaða öryggisráðstafanir skuli framkvæma til að afstýra slíkum
           hættum og truflunum,
   c.
           hver eigi að koma þeim í verk og
   d.
           hvort, og að hve miklu leyti, eigandi hinna eldri virkja skuli
           taka þátt í kostnaðinum við þær.

                     Úrskurði rafmagnseftirlitsstjóra má áfrýja til ráðherra.
                    Áfrýjun frestar ekki framkvæmd aðkallandi öryggisaðgerða.

                                     6. gr.
           Rafmagnseftirlit ríkisins skal ætíð hafa óhindraðan aðgang að þeim
          raforkuvirkjum, sem það hefur eftirlit með, og rétt til að gera þær
        athuganir og rannsóknir, er það telur nauðsynlegar. Því er heimilt að
       kanna tæki og aðra hluta raforkuvirkja hjá verslunum, framleiðendum og
                                       öðrum, er hafa þau til sölu eða leigu.
               Rafmagnseftirlitið getur hvenær sem er tekið í sína vörslu eða
     innsiglað viðurkenningarskyld tæki og aðra hluta raforkuvirkja, sem ekki
     eru færðir til prófunar í tæka tíð eða ástæða er til að ætla, að notaðir
                                     verði án heimildar Rafmagnseftirlitsins.

                                     7. gr.
         Ráðherra setur í reglugerð^1) um raforkuvirki ákvæði til varnar gegn
    hættu og tjóni af þeim og til varnar gegn truflunum á starfrækslu virkja,
                                       sem fyrir eru eða síðar kunna að koma.
                                            Í reglugerð skal setja ákvæði um:

   a.
           Gerð, setningu og starfrækslu raforkuvirkja og annarra mannvirkja,
           sem sett eru eða notuð svo nálægt raforkuvirkjum, að tjón, hætta
           eða tilfinnanleg truflun geti stafað af.
   b.
           Takmörkun á eða bann við innflutningi, sölu og notkun tækja og
           einstakra hluta raforkuvirkja, sem fullnægja ekki settum
           skilyrðum.
   c.
           Skyldu til þess að gefa skýrslu um raforkuvirki, sem fyrir hendi
           eru, um ný virki og aukningu eldri virkja, svo og að hlíta
           fyrirmælum ráðherra um rannsókn á slíkum virkjum.
   d.
           Eftirlit með raforkuvirkjum af hálfu ríkisins, þar með talið
           eftirlit með innflutningi og sölu raforkuvirkja og hluta þeirra og
           með smíði þeirra innanlands. Má ákveða, að raforkuvirki, hlutar
           þeirra og efni til þeirra skuli merkt sérstöku
           viðurkenningarmerki. Er engum heimilt að nota merkið nema með
           leyfi Rafmagnseftirlits ríkisins og eftir þeim reglum, sem það
           setur um notkun þess.
   e.
           Prófun og viðurkenningu raffanga, sem flutt eru til landsins eða
           smíðuð innanlands.
   f.
           Löggildingu til rafvirkjunarstarfa og um menntun og hæfni
           eftirlitsmanna með raforkuvirkjum.
   g.
           Skyldu stjórna rafveitna til að hafa eftirlit með því, að
           rafmagnslagnir og tæki, sem notuð eru í sambandi við rafveitur
           þeirra, brjóti eigi í bága við ákvæði laga og reglugerða, og um
           heimild handa Rafmagnseftirliti ríkisins, eða rafveitum í umboði
           þess, að láta stöðva um stundarsakir starfrækslu raforkuvirkja og
           loka fyrir rafstrauminn hjá einstökum mönnum eða fyrirtækjum, sem
           hlíta ekki ákvæðum reglugerðarinnar, svo og að taka löggildingu um
           lengri eða skemmri tíma af þeim, sem hafa gerst brotlegir við
           reglugerðina.
   h.
           Ábyrgð eigenda, umráðamanna og notenda raforkuvirkja á ástandi og
           meðferð þeirra.
   i.
           Í reglugerð skal einnig setja ákvæði um hönnun og frágang
           raforkuvirkja með tilliti til umhverfis, endurbætur á raski við
           nýlagnir og samstarf við náttúruverndaraðila þar að lútandi.
   j.
           Í reglugerð má einnig setja ákvæði um fræðslu og upplýsingar til
           almennings um hættur af rafmagni og leiðir til að verjast þeim.

   ^1)Rg. 264/1971, sbr. 177/1978, 462/1979, 621/1980, 640/1981, 217/1982,
   185/1984, 243/1986, 346/1986, 378/1987, 116/1990, 131/1991, 542/1991,
   67/1992, 107/1992, 457/1992, 543/1993 og 674/1994, sjá og námsskrá
   372/1986. Rg. 52/1963 (um háspennusæstrengi).

                                     8. gr.
        Undanþegin eftirliti Rafmagnseftirlits ríkisins eru raforkuvirki í
   farartækjum, svo sem skipum, bifreiðum og flugvélum.
        Ef ágreiningur verður um, hvort tiltekin raforkuvirki falla undir
   Rafmagnseftirlit ríkisins eða ekki, sker ráðherra úr.

                                     9. gr.
        Til rekstrar Rafmagnseftirlits ríkisins skal fjár aflað á
   eftirfarandi hátt:

   1.
           Eigendur raforkuvera og rafveitna skulu árlega greiða til
           Rafmagnseftirlits ríkisins gjald allt að 1,2% af heildartekjum
           þeirra af raforkusölu og leigu mælitækja, að frádregnu andvirði
           aðkeyptrar raforku, söluskatti og verðjöfnunargjaldi. Ef eigandi
           raforkuvers notar sjálfur alla þá orku, sem þar er unnin, eða
           verulegan hluta hennar, og hún er ekki mæld eða verðlögð eða ekki
           er vitað um tekjur af raforkusölu, skal hann greiða gjald af
           áætlaðri notkun.
   2.
           Fyrir eftirlit með uppsetningu nýrra raforkuvirkja skal
           eftirlitinu greiðast kostnaður þess.
   3.
           Þeir, sem flytja inn til landsins eftirlitsskyld rafföng og hluta
           þeirra eða framleiða þau innanlands, greiði til eftirlitsins
           gjald, sem af innfluttum rafföngum og hlutum greiðist af tollverði
           viðkomandi vöru en af innlendri framleiðslu af verksmiðjuverði
           vörunnar. Má gjald þetta nema allt að ^3/[4] % af viðkomandi
           verði.
   4.
           Sérstök prófunar- og skrásetningargjöld af slíkum eftirlitsskyldum
           rafföngum.

        Ráðherra setur í reglugerð^1) nánari ákvæði um gjöld þessi. Heimil er
   stöðvun á rekstri og notkun virkjanna, ef gjaldið er ekki greitt á réttum
   gjalddaga.

   ^1)Rg. 497/1990.

                                    10. gr.
        Með dómi er heimilt að gera upptæk þau rafföng, sem framleidd eru,
   seld, afhent eða notuð andstætt öryggisfyrirmælum Rafmagnseftirlits
   ríkisins.

                                    11. gr.
        Öll gjöld samkvæmt lögum þessum má taka lögtaki á kostnað gjaldanda.

                                    12. gr.
        Brot gegn lögum þessum varða sektum.

                                    13. gr.
        Nánari ákvæði um framkvæmd þessara laga skal setja í reglugerð.^1)

   ^1)Rg. 144/1994, 145/1994 og 146/1994, sbr. 429/1994.

                                    14. gr.
        Með mál út af brotum á lögum þessum og reglugerðum samkvæmt þeim skal
   farið að hætti opinberra mála.

                                    15. gr.
        Lög þessi öðlast þegar gildi ...

References

   Visible links
   1. http://www.althingi.is/dba-bin/lawformpr.pl?lnr=1979060
