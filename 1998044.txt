
   --------------------------------------------------------------------------

                                                              Lög um húsnæðismál

                              1998 nr. 44 3. júní

   --------------------------------------------------------------------------

                                   1. þáttur.
                                 Almenn ákvæði.
                                   I. kafli.
                           Tilgangur og orðskýringar.
                                     1. gr.
                                   Tilgangur.
               Tilgangur laga þessara er að stuðla að því með lánveitingum og
      skipulagi húsnæðismála að landsmenn geti búið við öryggi og jafnrétti í
       húsnæðismálum og að fjármunum verði sérstaklega varið til þess að auka
    möguleika fólks til að eignast eða leigja húsnæði á viðráðanlegum kjörum.

                                     2. gr.
                                 Orðskýringar.
                                Merking orða í lögum þessum er sem hér segir:

   Almenn lán eru þær lánveitingar sem fólgnar eru í skiptum á húsbréfum
   fyrir fasteignaveðbréf sem gefin eru út með veði í íbúðarhúsnæði.

   Fasteignaveðbréf eru skuldabréf sem kaupandi eða eigandi íbúðarhúsnæðis
   gefur út með veði í íbúðarhúsnæði í tengslum við fasteignaviðskipti,
   nýbyggingar og meiri háttar viðbyggingar, endurbætur og endurnýjun á
   notuðu íbúðarhúsnæði.

   Félagasamtök merkja almenn félög eða almannasamtök sem starfa að
   húsnæðismálum með það langtímamarkmið að koma á fót húsnæði og sjá um
   rekstur þess í þágu félagsmanna sinna.

   Félög merkja félög sem rekin eru að hætti samvinnufélaga, hlutafélaga,
   einkahlutafélaga, sjálfseignarstofnana eða félaga með ótakmarkaðri ábyrgð
   er hafa að markmiði að byggja, eiga og reka leiguhúsnæði.

   Húsbréf eru markaðshæf skuldabréf sem gefin eru út í nafni Íbúðalánasjóðs
   í tengslum við lánveitingar hans.

   Húsnæðisbréf eru skuldabréf sem gefin eru út í nafni Íbúðalánasjóðs og
   sjóðurinn selur á almennum markaði í því skyni að afla fjár til starfsemi
   sinnar.

   Húsnæðislán nefnast þær lánveitingar sem Íbúðalánasjóður annast samkvæmt
   lögum þessum.

   Lán til leiguíbúða eru lán sem Íbúðalánasjóður veitir sveitarfélögum,
   aðilum á þeirra vegum, félögum eða félagasamtökum til byggingar eða kaupa
   á leiguhúsnæði með veði í hlutaðeigandi eign.

   Viðbótarlán eru lán sem Íbúðalánasjóður veitir einstaklingum til viðbótar
   almennu húsnæðisláni til öflunar eigin húsnæðis með veði í hlutaðeigandi
   eign, næst á eftir fasteignaveðbréfi, eftir tilvísun húsnæðisnefndar
   sveitarfélags.

                                   2. þáttur.
                              Stjórn húsnæðismála.
                                   II. kafli.
                                   Skipulag.
                                     3. gr.
                                  Yfirstjórn.
           Félagsmálaráðherra fer með yfirstjórn þeirra mála sem lög þessi
   taka til.

                                     4. gr.
                                Íbúðalánasjóður.
           Stofna skal sérstakan lánasjóð er nefnist Íbúðalánasjóður.
   Íbúðalánasjóður skal annast stjórn og framkvæmd húsnæðismála samkvæmt
   lögum þessum. Skal sjóðurinn vera ráðgefandi fyrir félagsmálaráðherra og
   önnur stjórnvöld í húsnæðismálum og fara með þau verkefni sem getið er í
   lögum þessum og ráðherra felur honum með reglugerð. Félagsmálaráðherra
   getur krafið stjórn Íbúðalánasjóðs um gögn og upplýsingar sem snerta
   málefni sjóðsins.
           Íbúðalánasjóður er sjálfstæð stofnun í eigu ríkisins er lýtur
   sérstakri stjórn og heyrir stjórnarfarslega undir félagsmálaráðherra.

                                     5. gr.
                                Sveitarstjórnir.
           Sveitarstjórn ber ábyrgð á og hefur frumkvæði að því að leysa
   húsnæðisþörf þess fólks í sveitarfélaginu sem þarfnast aðstoðar við
   húsnæðisöflun. Í því skyni skal sveitarstjórn fylgjast með þörf á húsnæði
   í sveitarfélaginu.

                                     6. gr.
                                Húsnæðisnefndir.
           Sveitarstjórnir skipa húsnæðisnefndir sveitarfélaga.
           Húsnæðisnefndir sveitarfélaga fara með stjórn og samræmingu
   húsnæðismála á vegum sveitarfélags.

                                  III. kafli.
                                Íbúðalánasjóður.
                                     7. gr.
                                    Stjórn.
           Félagsmálaráðherra skipar stjórn Íbúðalánasjóðs til fjögurra ára í
   senn. Stjórnina skipa fimm menn og jafnmargir til vara. Félagsmálaráðherra
   skipar formann og varaformann úr hópi stjórnarmanna, en stjórn sjóðsins
   skiptir að öðru leyti með sér verkum. Ráðherra ákveður þóknun
   stjórnarmanna.

                                     8. gr.
                               Framkvæmdastjóri.
           Stjórn Íbúðalánasjóðs ræður framkvæmdastjóra til fimm ára í senn.
   Framkvæmdastjóri ræður annað starfsfólk. Hann annast daglegan rekstur
   skrifstofu sjóðsins, fjárreiður og reikningsskil. Framkvæmdastjóri
   framfylgir ákvörðunum stjórnar Íbúðalánasjóðs.

                                     9. gr.
                                   Verkefni.
           Verkefni Íbúðalánasjóðs eru:

           1. Að annast lánveitingar og sinna húsbréfaviðskiptum í samræmi
           við ákvæði laga þessara.
           2. Að annast lánveitingar til sveitarfélaga, félaga og
           félagasamtaka til byggingar eða kaupa á leiguhúsnæði.
           3. Að hafa umsjón með fjárhag, rekstri og annarri starfsemi
           Íbúðalánasjóðs og gæta þess að sjóðurinn starfi í samræmi við
           gildandi lög og reglugerðir.
           4. Að gera fjárhagsáætlun fyrir sjóðinn í samræmi við ákvæði
           fjárlaga þar sem fram komi sundurliðaður áætlaður
           rekstrarkostnaður.
           5. Að koma á framfæri við almenning upplýsingum um hlutverk og
           þjónustu Íbúðalánasjóðs.
           6. Að stuðla að tækninýjungum og öðrum umbótum í byggingariðnaði,
           m.a. með veitingu lána eða styrkja samkvæmt nánari ákvæðum í
           reglugerð sem ráðherra setur.
           7. Að fylgjast með íbúðaþörf í landinu og áætlanagerð
           sveitarfélaga um þörf á íbúðarhúsnæði.
           8. Að sinna öðrum verkefnum sem ráðherra felur sjóðnum með
           reglugerð á sviði húsnæðismála.

                                    10. gr.
                                    Tekjur.
           Íbúðalánasjóður fjármagnar þau verkefni sem honum eru falin
   samkvæmt lögum þessum með þeim hætti sem hér segir:

           1. Með tekjum af eigin fé sjóðsins, þ.e. afborgunum, vöxtum og
           verðtryggingu af veittum lánum.
           2. Með útgáfu húsbréfa.
           3. Með sölu húsnæðisbréfa og lántöku samkvæmt fjárlögum hverju
           sinni.

                                    11. gr.
                                    Varsla.
           Íbúðalánasjóður skal varðveita og ávaxta það fé sem hann hefur
   umsjón með. Stjórn Íbúðalánasjóðs getur, að fengnu samþykki
   félagsmálaráðherra, tekið ákvörðun um að fela öðrum varðveislu eigna
   sjóðsins, að nokkru leyti eða öllu. Þess skal gætt að sjóðurinn hafi
   jafnan nægilegt laust fé til að standa við skuldbindingar sínar.
           Stjórn Íbúðalánasjóðs skal, að fengnu samþykki félagsmálaráðherra,
   semja við lánastofnanir um afgreiðslu og innheimtu lána eða einstakra
   flokka þeirra.

                                    12. gr.
                                   Skipulag.
           Ráðherra er heimilt að ákveða með reglugerð, að fenginni tillögu
   stjórnar Íbúðalánasjóðs, frekari verkefni og skipulag sjóðsins, þar á
   meðal skiptingu hans í svið eða deildir að því leyti sem ekki er kveðið á
   um í lögum þessum.

                                   IV. kafli.
                                Húsnæðisnefndir.
                                    13. gr.
                                    Skipan.
           Sveitarstjórn skipar húsnæðisnefnd að loknum hverjum
   sveitarstjórnarkosningum. Nefndina skipa þrír til fimm menn og jafnmargir
   til vara. Formaður skal kjörinn af sveitarstjórn en að öðru leyti skiptir
   nefndin með sér verkum.

                                    14. gr.
                                   Verkefni.
           Helstu verkefni húsnæðisnefndar sveitarfélags eru:

           1. Að gera árlega áætlanir fyrir sveitarfélagið um þörf á
           íbúðarhúsnæði í sveitarfélaginu og að hafa milligöngu um, og geta
           átt frumkvæði að því, að aflað verði húsnæðis í því skyni og
           aðstoða einstaklinga við húsnæðisöflun.
           2. Að leggja mat á þörf einstaklinga, sem búa við erfiðar
           aðstæður, á viðbótarláni og hvort þeir uppfylli skilyrði í því
           efni.
           3. Að hafa milligöngu um töku lána hjá Íbúðalánasjóði fyrir hönd
           sveitarfélags til öflunar leiguhúsnæðis fyrir einstaklinga.
           4. Að veita almennar upplýsingar og ráðgjöf um húsnæðismál og
           húsaleigusamninga.
           5. Að aðstoða aldraða og fatlaða, svo og samtök þeirra við öflun
           húsnæðis, með ráðgjöf, við útboð, byggingarframkvæmdir,
           samningsgerð o.fl.

           Jafnframt sér húsnæðisnefnd um önnur þau verkefni sem
   sveitarstjórn felur henni á sviði húsnæðismála. Húsnæðisnefndir setja sér
   starfsreglur sem sveitarstjórnir skulu staðfesta og almenningur skal hafa
   greiðan aðgang að.
           Húsnæðisnefnd er heimilt að taka gjöld fyrir þjónustu sem hún
   veitir skv. 1. mgr. og á grundvelli gjaldskrár sem sveitarstjórn
   staðfestir. Gjöld þessi mega ekki nema hærri upphæð en sem nemur kostnaði
   við þá þjónustu sem húsnæðisnefnd lætur einstaklingum í té.

                                   3. þáttur.
                                  Húsnæðislán.
                                   V. kafli.
                                 Almenn ákvæði.
                                    15. gr.
                          Lánveitingar Íbúðalánasjóðs.
           Íbúðalánasjóður annast lánveitingar samkvæmt eftirfarandi
   lánaflokkum:

           1. Almenn lán skv. VI. kafla laga þessara til byggingar eða kaupa
           á íbúðarhúsnæði.
           2. Viðbótarlán til einstaklinga skv. VII. kafla laga þessara til
           byggingar eða kaupa á eigin íbúðarhúsnæði.
           3. Lán til leiguíbúða til sveitarfélaga, félagasamtaka og félaga
           skv. VIII. kafla laga þessara til byggingar eða kaupa á
           íbúðarhúsnæði til útleigu.

                                    16. gr.
                               Aðrir lánaflokkar.
           Stjórn Íbúðalánasjóðs er heimilt, að fengnu samþykki
   félagsmálaráðherra, að stofna til nýrra lánaflokka. Gert skal ráð fyrir
   öllum lánaflokkum í fjárhagsáætlun sjóðsins fyrir það ár sem veiting láns
   fer fram.
           Um nánari skilyrði lánveitinga samkvæmt þessari grein fer eftir
   því sem ákveðið er í lögum þessum og reglugerð sem félagsmálaráðherra
   setur að fenginni umsögn stjórnar Íbúðalánasjóðs.

                                    17. gr.
                                 Húsbréfadeild.
           Til þess að annast almenn húsnæðislán skal Íbúðalánasjóður
   starfrækja húsbréfadeild. Fjárhagur húsbréfadeildar skal aðskilinn frá
   öðrum þáttum í starfsemi Íbúðalánasjóðs. Hlutverk húsbréfadeildar er:

           1. Að gefa út flokka markaðshæfra húsbréfa í nafni Íbúðalánasjóðs
           með þeim kjörum og skilmálum sem ákveðin eru með lögum þessum eða
           reglugerð.
           2. Að skipta á húsbréfum og fasteignaveðbréfum.
           3. Að stuðla að því að greið sala sé á húsbréfum á markaði.
           4. Að gæta þess að inn- og útgreiðslur vegna fasteignaveðbréfa og
           húsbréfa standist á þannig að jafnvægi sé á hverjum ársfjórðungi.
           Í þessu skyni skal deildin gera áætlanir um fjárstreymi fram í
           tímann.

                                   VI. kafli.
                             Almenn lán  húsbréf.
                                    18. gr.
                                  Greiðslumat.
           Um skilyrði þess að húsbréfadeild samþykki skipti á húsbréfum
   fyrir fasteignaveðbréf fer eftir viðmiðunarreglum sem stjórn
   Íbúðalánasjóðs setur um veðhæfni fasteigna og greiðslugetu skuldara
   fasteignaveðbréfa. Ef þau skilyrði eru ekki uppfyllt er húsbréfadeild
   heimilt að synja um skipti á skuldabréfum.
           Við skipti á húsbréfum gegn fasteignaveðbréfum skv. 2. tölul. 17.
   gr. skal liggja fyrir mat á eftirfarandi þáttum:

           1. Veðhæfni þeirrar fasteignar sem lögð er að veði fyrir
           tilgreindri skuld.
           2. Greiðslugetu skuldara.
           3. Verðmæti húsbréfa og fasteignaveðbréfa miðað við markaðsvexti
           sambærilegra verðbréfa á viðskiptadegi. Sé ekki unnt að miða við
           vexti á viðskiptadegi skal miða við nýjustu og bestu heimildir um
           markaðsvexti.

           Stjórn Íbúðalánasjóðs skal, að fengnu samþykki félagsmálaráðherra,
   semja við viðskiptabanka og aðrar fjármálastofnanir um að annast mat skv.
   2. og 3. tölul. 2. mgr. og hafa með höndum samskipti útgefanda
   fasteignaveðbréfa við húsbréfadeild. Jafnframt má ákveða í reglugerð að
   mat skv. 1. tölul. 2. mgr. megi fela sérstökum trúnaðarmönnum.

                                    19. gr.
                               Fasteignaveðbréf.
           Fasteignaveðbréf skal vera verðtryggt með vísitölu neysluverðs,
   sbr. lög um vísitölu neysluverðs, og hafa sömu lánskjör og þau húsbréf sem
   skipta á fyrir fasteignaveðbréfið, sbr. 24. gr., að viðbættu föstu
   vaxtaálagi, sbr. 28. gr.
           Skipta má fasteignaveðbréfi og húsbréfum fyrir fjárhæð sem nemur
   allt að 70% af matsverði íbúðar, ef umsækjandi er að kaupa eða byggja sína
   fyrstu íbúð, en annars allt að 65% af matsverði íbúðar. Taka ber tillit
   til áhvílandi veðskulda þannig að fasteignaveðbréfið sé innan þessara
   marka. Ráðherra getur með reglugerð ákveðið hámarksfjárhæð
   fasteignaveðbréfa sem húsbréfadeild kaupir vegna hverrar fasteignar.

                                    20. gr.
                                   Matsverð.
           Stjórn Íbúðalánasjóðs setur reglur, sem félagsmálaráðherra
   staðfestir, um eðlilegt matsverð fasteigna sem skulu byggjast á viðmiðun
   við markaðsverð, brunabótamat, byggingarkostnað og samþykktan kostnað við
   meiri háttar endurnýjun eða endurbætur á íbúðarhúsnæði.

                                    21. gr.
                             Lánstími og lánskjör.
           Hámarkslánstími á fasteignaveðbréfum er húsbréfadeild kaupir skal
   vera 40 ár. Ráðherra skal kveða nánar á um lánstíma einstakra lánaflokka í
   reglugerð.
           Fasteignaveðbréf ber vexti og verðbætur frá þeim degi sem kaup
   takast eða þeim degi sem aðilar koma sér saman um.
           Vextir skulu vera óbreytanlegir allan lánstímann. Lánstími er hinn
   sami og lánstími húsbréfa.

                                    22. gr.
                                   Hlutkesti.
           Íbúðalánasjóður innheimtir afborganir og vexti af keyptum
   fasteignaveðbréfum og ráðstafar því fé sem þannig innheimtist til
   endurgreiðslu húsbréfa eftir hlutkesti sem sýslumaður hefur umsjón með.
   Þegar hlutkesti hefur farið fram skal auglýsa með tveggja mánaða fyrirvara
   númerin á húsbréfunum sem upp hafa komið til innlausnar. Skal kveða nánar
   á um framkvæmd þessa í reglugerð.

                                    23. gr.
                                Aukaafborganir.
           Skuldurum fasteignaveðbréfa er heimilt að greiða aukaafborganir af
   skuldabréfum sínum eða að endurgreiða skuldina að fullu fyrir gjalddaga.
   Til að jafna fjárstreymi vegna slíkra endurgreiðslna er heimilt að
   innleysa útgefin húsbréf eftir hlutkesti, sbr. 22. gr.

                                    24. gr.
                             Greiðslukjör húsbréfa.
           Húsbréf skulu gefin út í verðbréfaflokkum og skulu öll bréf í sama
   flokki bera sömu upphæð. Stjórn Íbúðalánasjóðs gerir tillögu til
   félagsmálaráðherra um verðtryggingarskilmála, endurgreiðsluform, lánstíma,
   vexti og heildarfjárhæðir í hverjum flokki. Félagsmálaráðherra tekur
   ákvörðun um framangreind atriði að fenginni umsögn Seðlabanka Íslands.

                                    25. gr.
                              Gjaldfallin húsbréf.
           Endurgreiðslur höfuðstóls og vaxta af húsbréfum, sem fallnar eru í
   gjalddaga, fyrnast sé þeirra ekki vitjað innan tíu ára frá gjalddaga.
   Húsbréf bera ekki vexti eða verðbætur eftir gjalddaga. Um ógildingu
   húsbréfa fer eftir almennum lögum.

                                    26. gr.
                              Verðbréfaviðskipti.
           Húsbréf skulu skráð á verðbréfaþingi eða í kauphöll.
           Fyrirtækjum sem leyfi hafa til verðbréfaviðskipta og annast
   viðskipti með húsbréf er skylt að hafa á reiðum höndum, og aðgengilega,
   nýjustu skráningu á gengi húsbréfa fyrir viðskiptaaðila sína.
   Viðskiptaaðilum er óheimilt að láta fara fram viðskipti sem eru í ósamræmi
   við það bil sem er á milli hæsta og lægsta söluverðs eða kaupverðs sem
   opinbert er, án þess að koma opinberlega slíku kaup- eða sölutilboði á
   framfæri. Fyrirtækjum, sem annast viðskipti með húsbréf, er skylt að
   tilkynna öll viðskipti sem þau annast jafnharðan til þess verðbréfaþings
   eða kauphallar sem annast skráningu húsbréfa.

                                    27. gr.
                                   Eftirlit.
           [Fjármálaeftirlitið]^1) skal hafa eftirlit með því að starfsemi
   húsbréfadeildar sé í samræmi við ákvæði laga þessara og reglugerða settra
   samkvæmt þeim. Um eftirlitið fer eftir ákvæðum laga um [opinbert eftirlit
   með fjármálastarfsemi].^1) Haft skal eftirlit með útgáfu húsbréfa og
   fjárhag húsbréfadeildar. Skal Íbúðalánasjóður veita
   [Fjármálaeftirlitinu]^1) allar þær upplýsingar sem það telur nauðsynlegar.
   Í þeim mæli sem [Fjármálaeftirlitið]^1) telur nauðsynlegt til að meta
   fjárhagsstöðu húsbréfadeildar hefur það rétt til að afla upplýsinga og
   láta fara fram vettvangsrannsóknir hjá öðrum deildum Íbúðalánasjóðs.
           Auk eftirlits með húsbréfadeild skv. 1. mgr. skal
   [Fjármálaeftirlitið]^1) hafa eftirlit með viðskiptum með húsbréf á
   eftirmarkaði á grundvelli laga um verðbréfaviðskipti og laga um
   verðbréfasjóði.
           Seðlabanki Íslands skal stuðla að því að jafnvægi ríki á
   húsbréfamarkaði. Seðlabankinn skal í þeim mæli sem hann telur nauðsynlegt
   hindra að verulegt misvægi myndist á markaðnum fyrir húsbréf.

   ^1)[2]L. 84/1998, 23. gr.

                                    28. gr.
                                   Vaxtaálag.
           Húsbréfadeildinni er heimilt að áskilja sér vaxtaálag til að mæta
   rekstrarkostnaði og áætluðum útlánatöpum. Félagsmálaráðherra ákveður
   vaxtaálag þetta, að fengnum tillögum stjórnar Íbúðalánasjóðs.

                                    29. gr.
                                   Reglugerð.
           Félagsmálaráðherra getur sett frekari fyrirmæli í reglugerð um
   fyrirkomulag og tilhögun húsbréfaviðskipta, þar á meðal um skyldur
   fasteignasala til þess að veita upplýsingar um gengi húsbréfa.

                                  VII. kafli.
                                  Viðbótarlán.
                                    30. gr.
                                  Lánveiting.
           Að beiðni húsnæðisnefndar sveitarfélags veitir Íbúðalánasjóður
   einstaklingum sem rétt eiga á almennu láni til kaupa á eigin íbúð
   viðbótarlán sem má nema allt að 25% af matsverði íbúðar. Heildarlánveiting
   úr Íbúðalánasjóði (almennt lán og viðbótarlán) getur þó aldrei orðið hærra
   en 90% af matsverði íbúðar. Taka ber tillit til áhvílandi veðskulda þannig
   að almennt lán og viðbótarlán séu innan þessara marka.
           Að fengnum tillögum Sambands íslenskra sveitarfélaga setur
   ráðherra nánari fyrirmæli í reglugerð um skilyrði lánveitinga skv. 1. mgr.
   Við veitingu viðbótarlána skal höfð hliðsjón af fjölskyldustærð, eignum,
   tekjum, íbúðarstærð og gerð húsnæðis.
           Að höfðu samráði við stjórn Íbúðalánasjóðs er ráðherra heimilt að
   setja í reglugerð nánari skilyrði fyrir veitingu almenns láns skv. 18. gr.
   til einstaklinga sem hyggjast taka bæði almennt lán og viðbótarlán.
           Sveitarstjórn er heimilt að takmarka fjölda viðbótarlána skv. 1.
   mgr. ef fyrirséð er að víkja verður frá fjárhagsáætlun sveitarfélagsins
   eða þau raski í verulegum atriðum fjárhag þess.

                                    31. gr.
                             Lánskjör viðbótarlána.
           Viðbótarlán skulu vera að fullu verðtryggð og skal höfuðstóll
   lánsins miðast við vísitölu neysluverðs eins og hún er á hverjum tíma.
           Viðbótarlán eru afborgunarlaus fyrsta árið.
           Hámarkslánstími viðbótarlána skal vera 40 ár. Ráðherra er heimilt
   að kveða nánar á um lánstíma í reglugerð.
           Viðbótarlán endurgreiðast að fullu með jöfnum greiðslum vaxta og
   afborgana (annuitet) að viðbættum verðbótum samkvæmt neysluvísitölu á
   eftirstöðvum lánstímans.
           Gjalddagar viðbótarlána skulu eigi vera færri en fjórir á ári.
   Íbúðalánasjóði er heimilt að fjölga gjalddögum ef það er talið æskilegt.
           Vextir af viðbótarlánum skulu taka mið af þeim lánskjörum sem
   Íbúðalánasjóði bjóðast hverju sinni. Stjórn Íbúðalánasjóðs skal við gerð
   fjárhagsáætlunar ár hvert ákveða vexti af slíkum lánum að fenginni umsögn
   Seðlabanka Íslands. Birta skal ákvarðanir um vexti í Lögbirtingablaði.
           Um lánskjör og matsverð fasteigna skulu að öðru leyti gilda
   meginreglur VI. kafla laga þessara um fasteignaveðbréf eftir því sem við
   getur átt.

                                    32. gr.
                         Sala íbúðar með viðbótarláni.
           Eiganda íbúðar sem á hvílir viðbótarlán er heimilt að selja íbúð
   sína, enda greiði hann annaðhvort upp viðbótarlánið eða afli samþykkis
   Íbúðalánasjóðs um yfirtöku kaupanda á láninu. Að höfðu samráði við
   húsnæðisnefnd sveitarfélags skal Íbúðalánasjóður við þær aðstæður gæta
   þess að nýr kaupandi sem ætlað er að yfirtaka viðbótarlánið uppfylli þau
   skilyrði sem gerð eru til þeirra sem ætluð eru slík lán.

                                  VIII. kafli.
                              Lán til leiguíbúða.
                                    33. gr.
                                    Almennt.
           Íbúðalánasjóður veitir sveitarfélögum, félögum og félagasamtökum,
   er hafa að markmiði að byggja, eiga og hafa umsjón með rekstri
   leiguhúsnæðis, lán til byggingar eða kaupa leiguíbúða.
           Samþykktir eða stofnskrár félaga og félagasamtaka skv. 1. mgr.
   skulu hafa hlotið staðfestingu félagsmálaráðherra áður en þau eru skráð og
   hefja starfsemi sína.

                                    34. gr.
                                  Samþykktir.
           Í samþykktum félaga og félagasamtaka skulu vera ákvæði um eigið
   fé, fjárhagslega ábyrgð, skipun stjórnar, fjölda stjórnarmanna, kjör
   stjórnarmanna, fundarboðun, hver geti skuldbundið félagið, reikningsár og
   endurskoðun og ráðstöfun eigin fjár við slit félags. Í reglugerð, sem
   félagsmálaráðherra setur, skal setja nánari fyrirmæli um efni samþykkta
   félaga og félagasamtaka, svo og skilyrði um eigið fé og fjárhagslega
   ábyrgð slíkra aðila.
           Félagsmálaráðherra lætur gera fyrirmyndir að samþykktum skv. 1.
   mgr.
           Félagsmálaráðuneytið heldur skrá yfir félög og félagasamtök sem
   hlotið hafa staðfestingu ráðherra. Allar breytingar á samþykktum slíkra
   aðila skulu tilkynntar félagsmálaráðuneytinu þegar í stað.
           Samþykktir, sem félagsmálaráðuneytið hefur þegar staðfest vegna
   félaga og félagasamtaka, sem undir lög þessi falla, halda gildi sínu.

                                    35. gr.
                                 Lánsumsóknir.
           Þegar sótt er um lán til leiguíbúða skv. 33. gr. skal koma fram í
   lánsumsókn fjöldi, gerð og stærð fyrirhugaðra íbúða, framkvæmdatími,
   áætlaður byggingarkostnaður og annað það sem nauðsynlegt er til þess að
   unnt sé að taka afstöðu til umsóknar. Einnig skal fylgja greinargerð um
   útvegun nauðsynlegs viðbótarfjár. Að lokinni athugun tekur Íbúðalánasjóður
   ákvörðun um hvort framkvæmdin og lánveiting falli að settum skilyrðum
   fyrir láni.
           Stjórn Íbúðalánasjóðs er heimilt að hafna lánsumsókn ef
   íbúðarhúsnæði telst óvandað eða ófullnægjandi að mati stjórnar sjóðsins.
           Félagsmálaráðherra setur með reglugerð frekari ákvæði um skilyrði
   lána til leiguíbúða, þar á meðal um gerð íbúða, stærðir þeirra, hagkvæmni
   og byggingarkostnað, svo og úrræði til þess að tryggja sem lægst
   íbúðarverð.

                                    36. gr.
                                   Lánskjör.
           Lán til leiguíbúða sem veitt eru sveitarfélögum, félagasamtökum og
   félögum til byggingar eða kaupa á leiguhúsnæði skulu tryggð með veði í
   hlutaðeigandi íbúð. Lánin skulu vera að fullu verðtryggð og höfuðstóll
   þeirra miðast við vísitölu neysluverðs eins og hún er á hverjum tíma.
           Lán til leiguíbúða mega nema allt að 90% af byggingarkostnaði eða
   kaupverði íbúðar, þó aldrei meira en 90% af þeim kostnaðargrundvelli af
   lánveitingu sem stjórn Íbúðalánasjóðs hefur samþykkt.
           Lánstími lána skv. 1. og 2. mgr. má nema allt að 50 árum. Lánin
   endurgreiðast að fullu með jöfnum greiðslum vaxta og afborgana (annuitet)
   að viðbættum verðbótum á lánstímanum. Gjalddagar lána skulu eigi vera
   færri en fjórir á ári. Stjórn Íbúðalánasjóðs er heimilt að fjölga
   gjalddögum ef það er talið æskilegt.
           Vextir af lánum til leiguíbúða skulu vera breytilegir. Stjórn
   Íbúðalánasjóðs skal við gerð fjárhagsáætlunar ár hvert ákveða vexti af
   slíkum lánum að fenginni umsögn Seðlabanka Íslands. Birta skal ákvarðanir
   um vexti í Lögbirtingablaði.

                                    37. gr.
                            Ráðstöfun leiguhúsnæðis.
           Um rétt til leiguhúsnæðis fer eftir félagslegum aðstæðum
   umsækjanda og því hvort tekjur hans og eignir eru innan tekju- og
   eignamarka sem nánar skulu ákveðin í reglugerð er félagsmálaráðherra setur
   að fenginni umsögn Sambands íslenskra sveitarfélaga.
           Um ráðstöfun íbúðarhúsnæðis sem húsnæðissamvinnufélög hafa fengið
   lán til byggingar eða kaupa á samkvæmt ákvæðum þessa kafla fer að öðru
   leyti eftir lögum um byggingar- og húsnæðissamvinnufélög.
           Aðilum, sem byggja eða kaupa leiguíbúðir, er heimilt að selja
   leigutaka, sem uppfyllir skilyrði 1. mgr., eignarhlut í íbúð með þeim
   kvöðum að eignarhluti kaupanda standi óhreyfður í íbúðinni á meðan hann
   hefur afnot af henni en greiðist síðan með fullum verðbótum samkvæmt
   vísitölu neysluverðs, án vaxta. Nánari reglur um eignarhlut leigutaka
   skulu settar í reglugerð.
           Óheimilt er að hafa eigendaskipti á íbúð sem á hvílir lán til
   leiguhúsnæðis nema til komi annaðhvort uppgreiðsla lánsins eða samþykki
   stjórnar Íbúðalánasjóðs.

                                    38. gr.
                           Leiguíbúðir sveitarfélaga.
           Sveitarfélagi er heimilt að stofna hlutafélag, sjálfseignarstofnun
   eða félag með ótakmarkaðri ábyrgð er annist útleigu íbúða í eigu
   sveitarfélagsins. Sveitarstjórn er heimilt að leggja slíku félagi til
   íbúðir í eigu sveitarfélags, ásamt þeim skuldbindingum sem þeim fylgja.
           Áður en skráning hlutafélags fer fram skulu samþykktir þess
   staðfestar af félagsmálaráðherra.
           Stofni sveitarfélag hlutafélag skv. 1. mgr. skal allt hlutafé þess
   vera í eigu sveitarfélags og skal sala þess óheimil án samþykkis
   félagsmálaráðherra. Að öðru leyti skulu ákvæði laga um hlutafélög gilda um
   slíkt félag eftir því sem við getur átt.
           Sveitarfélag er leggur félagi skv. 1. mgr. til íbúðir í eigu
   sveitarfélagsins ber áfram ábyrgð á þeim fjárhagsskuldbindingum sem til
   hefur verið stofnað vegna byggingar eða kaupa slíkra íbúða.
           Ráðherra setur nánari ákvæði í reglugerð um skilyrði þess að
   sveitarstjórn megi stofna félag skv. 1. mgr., hvað skuli koma fram í
   samþykktum þess og hvernig skuli hagað yfirfærslu eigna og skulda til
   slíks félags.

                                    39. gr.
                                 Leigufjárhæð.
           Félagsmálaráðherra er heimilt að ákveða í reglugerð að mánaðarlegt
   leigugjald íbúða sem njóta láns til leiguíbúða úr Íbúðalánasjóði skuli
   miðast við afborganir og vexti af slíku láni og vaxtakostnað af framlagi
   eiganda íbúðar auk almenns rekstrarkostnaðar. Víki lántakandi frá
   viðmiðunarleiguupphæð er stjórn Íbúðalánasjóðs heimilt að gjaldfella lán
   til leiguhúsnæðis sem veitt hefur verið.

                                    40. gr.
                    Eftirlit með félögum og félagasamtökum.
           Félög og félagasamtök samkvæmt lögum þessum skulu láta
   Íbúðalánasjóði í té bókhaldsgögn, ársskýrslur og upplýsingar um
   framkvæmdir, húsbyggingar, ráðstöfun leiguhúsnæðis og ákvörðun
   leigufjárhæðar óski Íbúðalánasjóður eftir því.
           Komi í ljós að félög eða félagasamtök hafi vikið frá skilyrðum
   lánveitinga eða um ráðstöfun leiguhúsnæðis er Íbúðalánasjóði heimilt að
   endurskoða lánskjör eða gjaldfella lán.

                                   4. þáttur.
                                 Önnur ákvæði.
                                   IX. kafli.
                            Kærunefnd húsnæðismála.
                                    41. gr.
                                    Skipan.
           Félagsmálaráðherra skipar kærunefnd húsnæðismála til þriggja ára í
   senn. Hlutverk nefndarinnar er að skera úr ágreiningsmálum er kunna að
   rísa vegna ákvarðana stjórnar Íbúðalánasjóðs og húsnæðisnefnda samkvæmt
   lögum þessum.
           Nefndarmenn skulu vera þrír og skulu a.m.k. tveir vera
   lögfræðingar. Félagsmálaráðherra skipar formann úr hópi nefndarmanna og
   skal hann fullnægja almennum skilyrðum til þess að hljóta skipun í embætti
   héraðsdómara. Varamenn skulu vera jafnmargir og skipaðir á sama hátt.
           Nefndin skal taka mál til meðferðar án tafar og kveða upp úrskurð
   sinn innan átta vikna frá því að nefndinni barst mál til úrskurðar.
           Nefndinni er heimilt að kveðja sér til ráðuneytis sérfróða aðila
   við úrskurð einstakra mála.
           Kostnaður við störf kærunefndar greiðist úr ríkissjóði.

                                    42. gr.
                                   Valdsvið.
           Telji umsækjandi um lán eða lánþegi á rétt sinn hallað af hálfu
   Íbúðalánasjóðs við framkvæmd laga þessara getur hann skotið viðkomandi
   ákvörðun eða afgreiðslu Íbúðalánasjóðs til kærunefndar húsnæðismála.
           Telji umsækjandi um viðbótarlán eða lánþegi slíks láns á rétt sinn
   hallað af hálfu húsnæðisnefndar eða sveitarstjórnar, þar sem slík nefnd er
   ekki starfandi, við framkvæmd laga þessara getur hann skotið viðkomandi
   ákvörðun eða afgreiðslu til kærunefndar húsnæðismála.
           Úrskurði kærunefndar húsnæðismála verður ekki skotið til
   félagsmálaráðherra.
           Félagsmálaráðherra getur með reglugerð sett nánari ákvæði um störf
   og starfshætti kærunefndar og skrifstofuhald.

                                   X. kafli.
                                  Varasjóður.
                                    43. gr.
                                    Stjórn.
           Starfræktur skal sérstakur varasjóður í eigu og á ábyrgð
   sveitarfélaga sem Íbúðalánasjóður varðveitir. Félagsmálaráðherra skipar
   stjórn varasjóðs til fjögurra ára í senn. Stjórnina skipa fimm menn og
   jafnmargir til vara. Þrír stjórnarmenn ásamt varamönnum skulu skipaðir
   eftir tilnefningu Sambands íslenskra sveitarfélaga, einn ásamt varamanni
   eftir tilnefningu fjármálaráðherra og einn ásamt varamanni af
   félagsmálaráðherra. Félagsmálaráðherra skipar formann stjórnarinnar og
   varamann hans og ákveður þóknun stjórnarmanna.
           Kostnaður við störf stjórnar varasjóðs greiðist úr varasjóði.

                                    44. gr.
                                   Hlutverk.
           Varasjóðurinn bætir einstök tjón sem Íbúðalánasjóður verður fyrir
   vegna útlánatapa á viðbótarlánum og vegna kostnaðar við uppboðsmeðferð
   eigna sem á hvíla viðbótarlán. Þegar fyrirsjáanlegt er að ábyrgð eða
   kostnaður muni falla á varasjóðinn skal Íbúðalánasjóður tilkynna stjórn
   varasjóðs slíkt.
           Varasjóðurinn skal aðskilinn frá öðrum fjárhag Íbúðalánasjóðs í
   bókhaldi og öðru reikningshaldi.

                                    45. gr.
                                    Framlög.
           Til þess að standa undir tjóni Íbúðalánasjóðs skv. 44. gr. greiða
   sveitarfélög tiltekinn hundraðshluta viðbótarlána sem framlag í varasjóð.
   Framlagið skal í upphafi nema 5,0% af viðbótarláni sem veitt er út á
   hverja íbúð í sveitarfélaginu. Viðbótarlán, sbr. 30. gr., skal ekki koma
   til útborgunar fyrr en framlag sveitarfélags í varasjóð hefur verið
   greitt.
           Hundraðshluti framlaga sveitarfélaga skv. 1. mgr. skal
   endurskoðaður á a.m.k eins árs fresti. Félagsmálaráðherra er með reglugerð
   heimilt að hækka eða lækka hlutfallið, að fenginni slíkri endurskoðun og
   umsögn Seðlabanka Íslands.
           Nánari ákvæði um varasjóð, samskipti Íbúðalánasjóðs og varasjóðs
   og uppgjör tjóna skulu sett í reglugerð sem félagsmálaráðherra gefur út að
   höfðu samráði við Samband íslenskra sveitarfélaga.

                                   XI. kafli.
                                  Ýmis ákvæði.
                                    46. gr.
            ^1)

   ^1)[3]L. 157/1998, 2. gr.

                                    47. gr.
                                  Afskriftir.
           Stjórn Íbúðalánasjóðs er heimilt að afskrifa útistandandi
   veðkröfur sjóðsins sem glatað hafa veðtryggingu við nauðungarsölu íbúðar.
           Félagsmálaráðherra setur, að fenginni umsögn stjórnar
   Íbúðalánasjóðs, reglugerð um nánari framkvæmd innheimtu krafna skv. 1.
   mgr. og um skilyrði fyrir afskriftum samkvæmt þessari grein.

                                    48. gr.
                                 Greiðsluvandi.
           Stjórn Íbúðalánasjóðs er heimilt að veita lán til allt að 15 ára í
   því skyni að leysa úr tímabundnum greiðsluerfiðleikum hjá lánþegum vegna
   almennra lána, viðbótarlána og lána sem sjóðurinn hefur yfirtekið, sbr.
   53. gr. Skilyrði er að greiðsluvandi stafi af óvæntum tímabundnum
   erfiðleikum vegna veikinda, slysa, minni atvinnu, atvinnuleysis eða af
   öðrum ófyrirséðum atvikum.
           Stjórn Íbúðalánasjóðs er heimilt, með sömu skilyrðum og um getur í
   1. mgr., að fresta greiðslum hjá einstökum lánþegum vegna almennra lána,
   viðbótarlána og lána sem sjóðurinn hefur yfirtekið, sbr. 53. gr., í allt
   að þrjú ár og leggja þær greiðslur við höfuðstól skuldarinnar, enda þyki
   slík aðstoð líkleg til að koma í veg fyrir greiðsluvanda.
           Lán skv. 1. mgr. og frestun á greiðslu skv. 2. mgr. geta farið
   saman.
           Stjórn Íbúðalánasjóðs er heimilt að fresta greiðslum hjá
   lántakendum lána til byggingar eða kaupa á leiguhúsnæði og lánþegum eldri
   lána, sem Íbúðalánasjóður hefur yfirtekið, sbr. 53. gr., vegna
   tímabundinna greiðsluerfiðleika. Skilyrði er að greiðsluvandi sé tilkominn
   vegna ófyrirséðra atvika eða endurskipulagningar á fjárhag félags eða
   félagasamtaka, enda þyki slík aðstoð líkleg til að koma í veg fyrir
   greiðsluvanda.
           Ráðherra setur nánari reglur um framkvæmd þessa ákvæðis að fengnum
   tillögum stjórnar Íbúðalánasjóðs.

                                    49. gr.
                                   Gjaldtaka.
           Félagsmálaráðherra ákvarðar með reglugerð, að fengnum tillögum
   stjórnar Íbúðalánasjóðs, lántökugjöld, gjöld vegna innheimtu af lánum
   stofnunarinnar sem eru í vanskilum og gjöld vegna skuldbreytinga, veðleyfa
   og veðbandslausna, svo og gjöld vegna annarrar sambærilegrar þjónustu.
   Heimilt er að jafna kostnaði niður á skuldara þannig að búseta hafi ekki
   áhrif á kostnaðinn.

                                    50. gr.
                                   Reglugerð.
           Félagsmálaráðherra setur með reglugerð^1) nánari ákvæði um
   framkvæmd laga þessara.

   ^1)Rg. 783/1998.

                                    51. gr.
                                   Viðurlög.
           Brot gegn lögum þessum og reglugerðum settum samkvæmt þeim geta
   varðað sektum.

                                  XII. kafli.
                            Gildistaka og lagaskil.
                                    52. gr.
                                  Gildistaka.
           Lög þessi öðlast gildi 1. janúar 1999.
           Við gildistöku laganna falla úr gildi [4]lög nr. 97/1993, um
   Húsnæðisstofnun ríkisins. Þau ákvæði [5]laga nr. 97/1993 sem vísað er til
   í ákvæði I til bráðabirgða skulu þó halda gildi sínu. Jafnframt skulu
   halda gildi sínu þau ákvæði [6]laga nr. 97/1993 sem vísað er til í ákvæði
   II til bráðabirgða og snerta innlausn félagslegra íbúða og útreikning
   innlausnarverðs. Enn fremur halda gildi sínu þau ákvæði sem vísað er til í
   ákvæði IV til bráðabirgða og varða réttarstöðu eigenda félagslegra íbúða,
   svo og þær greinar sem vísað er til í ákvæði V til bráðabirgða og snerta
   réttarstöðu þeirra sem gert hafa samninga um leigu á félagslegum
   leiguíbúðum og kaupleiguíbúðum. Loks skulu þau ákvæði [7]laga nr. 97/1993,
   sem vísað er til í ákvæði til bráðabirgða VII um meðferð umsókna um
   félagslegar eignaríbúðir, halda gildi sínu.
           Við gildistöku laga þessara skal félagsmálaráðherra gefa út þau
   ákvæði [8]laga nr. 97/1993 sem halda skulu gildi sínu skv. 2. mgr.
           Þrátt fyrir ákvæði 1. mgr. skulu ákvæði 13. gr. um skipan
   húsnæðisnefnda öðlast gildi þegar í stað. Frá sama tíma fellur úr gildi
   [9]39. gr. laga nr. 97/1993. Ákvæði 55. gr. um undirbúningsnefnd og 56.
   gr. um matsnefnd öðlast gildi þegar í stað. Félagsmálaráðherra skal skipa
   nefndir þessar eigi síðar en 1. júní 1998.
           Ákvæði 1. mgr. í ákvæði til bráðabirgða VII öðlast gildi þegar í
   stað.
           Við gildistöku laganna skal Húsnæðisstofnun ríkisins lögð niður.
   Íbúðalánasjóður skal þá taka við hlutverki, réttindum, öllum eignum,
   skyldum og skuldbindingum Húsnæðisstofnunar ríkisins.

                                    53. gr.
                                Sameining sjóða.
           Við gildistöku laga þessara skulu Byggingarsjóður ríkisins og
   Byggingarsjóður verkamanna lagðir niður og sameinaðir. Frá sama tíma tekur
   Íbúðalánasjóður við hlutverki, réttindum, eignum, skuldum og
   skuldbindingum Byggingarsjóðs ríkisins og Byggingarsjóðs verkamanna.
   Réttindi og undanþágur sem Byggingarsjóður ríkisins og Byggingarsjóður
   verkamanna njóta samkvæmt gildandi lögum skulu taka til Íbúðalánasjóðs.
           Greiðslu- og vistunarstaður skuldaskjala, sem eru í eigu eða til
   innheimtu hjá Byggingarsjóði ríkisins eða Byggingarsjóði verkamanna,
   verður hjá Íbúðalánasjóði þegar hann tekur til starfa. Íbúðalánasjóður
   tekur við öllum réttindum og öllum skyldum tengdum skuldaskjölum í eigu
   þeirra eða aðild að dómsmálum sem þeir reka eða rekin eru gegn þeim.
   Byggingarsjóður ríkisins og Byggingarsjóður verkamanna skulu birta tvær
   auglýsingar þessa efnis í Lögbirtingablaðinu. Skulu þær birtast með u.þ.b.
   tveggja vikna millibili, hin fyrri a.m.k. 30 dögum áður en Íbúðalánasjóður
   tekur til starfa. Ákvæði í veðskuldabréfum, sem gefin hafa verið út vegna
   lána úr Byggingarsjóði ríkisins og Byggingarsjóði verkamanna, skulu að
   öðru leyti halda gildi sínu.
           Við gildistöku laga þessara skal Tryggingarsjóður vegna
   byggingargalla skv. [10]81. gr. laga nr. 97/1993 lagður niður. Stjórn
   Íbúðalánasjóðs skal frá sama tíma taka við og varðveita sérstaklega
   framlög annarra framkvæmdaraðila en sveitarfélaga sem runnið hafa til
   Tryggingarsjóðs vegna byggingargalla. Jafnframt tekur Íbúðalánasjóður við
   því hlutverki að bæta meðan þörf gerist byggingargalla sem ekki teljast
   eðlilegt viðhald á íbúðum sem slíkir aðilar hafa byggt og af hefur verið
   greitt tryggingagjald. Þegar framangreindu hlutverki Tryggingarsjóðs vegna
   byggingargalla telst lokið skulu þeir fjármunir sem þá standa eftir
   endurgreiddir þeim framkvæmdaraðilum í hlutfalli við framlög þeirra til
   sjóðsins.
           Við gildistöku laga þessara tekur varasjóður skv. X. kafla laga
   þessara og ákvæði til bráðabirgða VIII við þeim hluta sveitarfélaga sem
   þau hafa lagt til Tryggingarsjóðs vegna byggingargalla.

                                    54. gr.
                                Skipun stjórnar.
           Stjórn Íbúðalánasjóðs skal skipuð í fyrsta sinn frá og með 1.
   janúar 1999. Á sama tíma lýkur skipunartíma núverandi húsnæðismálastjórnar
   og til starfa tekur stjórn Íbúðalánasjóðs samkvæmt þessum lögum.

                                    55. gr.
                               Undirbúningsnefnd.
           Félagsmálaráðherra skipar fimm manna undirbúningsnefnd til þess að
   annast undirbúning og nauðsynlegar aðgerðir vegna stofnunar Íbúðalánasjóðs
   og yfirtöku réttinda og skyldna samkvæmt lögum þessum. Nefndin skal hafa
   heimild til þess að gera hvers kyns löggerninga, sem eru nauðsynlegir
   vegna fyrirhugaðrar starfrækslu Íbúðalánasjóðs. Við gildistöku laga
   þessara skal Íbúðalánasjóður bundinn við þá löggerninga. Ráðherra setur
   nefndinni erindisbréf.
           Undirbúningsnefndin skal hafa fullan aðgang að öllum gögnum
   Húsnæðisstofnunar ríkisins og sjóða sem hún fer með. Skulu stjórnendur og
   starfsmenn stofnunarinnar veita nefndinni alla nauðsynlega aðstoð sem hún
   óskar eftir.
           Kostnaður við störf undirbúningsnefndarinnar greiðist úr
   ríkissjóði.

                                    56. gr.
                                   Matsnefnd.
           Félagsmálaráðherra skipar nefnd þriggja óvilhallra manna til þess
   að leggja mat á allar eignir og skuldir Húnæðisstofnunar ríkisins,
   Byggingarsjóðs ríkisins, Byggingarsjóðs verkamanna og annarra sjóða sem
   Húsnæðisstofnun ríkisins fer með eða varðveitir. Niðurstöður nefndarinnar
   skulu liggja fyrir í síðasta lagi 1. mars 1999. Ráðherra setur nefndinni
   erindisbréf.
           Matsnefndin skal hafa fullan aðgang að öllum gögnum
   Húsnæðisstofnunar ríkisins og sjóða sem hún fer með. Skulu stjórnendur og
   starfsmenn stofnunarinnar veita nefndinni nauðsynlega aðstoð.
           Kostnaður við störf nefndarinnar greiðist úr ríkissjóði.

                            Ákvæði til bráðabirgða.
                                       I.
                          Ákvæði [11]laga nr. 97/1993.
           Þrátt fyrir ákvæði laga þessara skulu eftirtalin ákvæði [12]laga
   nr. 97/1993, með síðari breytingum, ásamt fyrirsögnum einstakra greina,
   halda gildi sínu, að því er snertir lán sem veitt hafa verið úr
   Byggingarsjóði ríkisins og Byggingarsjóði verkamanna og eftir því sem við
   getur átt: 2.4. mgr. 16. gr., 36. gr., 44. gr., 46. gr., 9.13. mgr. 52.
   gr., 3. og 4. mgr. 58. gr. a, 64. gr., 2. mgr. 68. gr., 77. gr., 79. gr.,
   1., 3. og 4. mgr. 82. gr., 83.86. gr., 93. gr. a og ákvæði IV til
   bráðabirgða í þeim lögum, þó með þeim takmörkunum sem fram koma í lögum
   þessum.
           Jafnframt skulu halda gildi sínu þau ákvæði [13]laga nr. 97/1993
   sem vísað er til í ákvæðum til bráðabirgða II, IV, V og VII í lögum
   þessum.
           Telji aðili sem borið getur réttindi og skyldur samkvæmt ákvæðum
   til bráðabirgða IIV og VII á rétt sinn hallað af hálfu húsnæðisnefndar
   eða sveitarstjórnar, þar sem slík nefnd er ekki starfandi, við framkvæmd á
   þeim ákvæðum getur hann skotið viðkomandi ákvörðun eða afgreiðslu til
   kærunefndar húsnæðismála skv. IX. kafla laga þessara.

                                      II.
                             Innlausn eldri íbúða.
           Með íbúðir sem sveitarfélög hafa innleyst og ekki hefur verið
   endurúthlutað á grundvelli eldri laga við gildistöku laga þessara og
   íbúðir sem sveitarfélög innleysa eftir gildistöku laga þessara skal farið
   samkvæmt lögum þessum.
           Kaupskylda sveitarfélags eða annars framkvæmdaraðila sem kann að
   vera til staðar eftir að félagsleg íbúð hefur verið innleyst fellur niður
   eftir það.
           Ákveði sveitarstjórn eða annar framkvæmdaraðili að nýta sér
   forkaupsrétt á félagslegri íbúð eða kaupleiguíbúð, sem boðin er til sölu,
   fellur slíkur réttur niður eftir að íbúð hefur verið ráðstafað á ný.
   Sveitarstjórn eða framkvæmdaraðili skal þá gefa út yfirlýsingu um að niður
   séu fallnar kvaðir sem verið hafa á íbúðinni um forkaupsrétt og
   takmarkanir á ráðstöfunarrétti. Skal yfirlýsingunni þinglýst.
           Kaupskylda sveitarfélags við nauðungarsölu íbúðar skv. [14]86. gr.
   laga nr. 97/1993 skal ekki vara lengur en í 15 ár frá útgáfu síðasta
   afsals.
           Á meðan kaupskylda og forkaupsréttur sveitarfélaga á félagslegu
   húsnæði varir samkvæmt ákvæðum [15]laga nr. 97/1993, um Húsnæðisstofnun
   ríkisins, skulu húsnæðisnefndir, þar sem þær eru starfandi, annast meðferð
   mála vegna þeirra íbúða sem ganga til sveitarfélaga.
           Um útreikning á innlausnarverði félagslegra íbúða, sem
   sveitarfélög leysa til sín skv. 1. mgr., skal beita fyrirmælum 1. og 4.
   mgr. [16]87. gr. laga nr. 97/1993. Hafi íbúð verið byggð eftir gildistöku
   [17]laga nr. 51/1980 skal enn fremur gæta ákvæða 1. og 2. mgr. [18]88. gr.
   laga nr. 97/1993, en annars 1. 3. og 8. mgr. [19]89. gr. laga nr.
   97/1993, hafi íbúðin verið byggð fyrir gildistöku fyrrnefndra laga. Um
   íbúðir á vegum Byggingarfélags verkamanna fer eftir ákvæðum [20]90. gr.
   laga nr. 97/1993. Stjórn varasjóðs skv. 43. gr. laga þessara skal fjalla
   um heimildir húsnæðisnefnda skv. 4. mgr. [21]87. gr. laga nr. 97/1993.

                                      III.
                          Ráðstöfun innleystra íbúða.
           Íbúð sem sveitarstjórn hefur leyst til sín samkvæmt ákvæðum eldri
   laga getur hún ráðstafað þannig:

           1. Sveitarstjórn getur ákveðið að selja íbúðina á almennum
           markaði. Áður skal hún greiða upp áhvílandi lán sem veitt hafa
           verið af Byggingarsjóði verkamanna og Byggingarsjóði ríkisins.
           2. Sveitarstjórn getur ákveðið að leigja íbúðina út. Áður skal
           sveitarstjórn greiða upp áhvílandi lán sem veitt hafa verið af
           Byggingarsjóði verkamanna. Við þær aðstæður skal sveitarfélagið
           eiga rétt á nýju láni úr Íbúðalánasjóði skv. VIII. kafla laga
           þessara.

           Á næstu tveimur árum eftir gildistöku laga þessara er
   sveitarfélögum heimilt eftir tillögu húsnæðisnefnda sveitarfélaga að
   ákveða að tiltekinn hluti árlegra viðbótarlána skuli fara til að mæta
   endursölu innleystra íbúða, enda taki söluverð slíkra íbúða mið af
   markaðsverði íbúða á viðkomandi svæði.

                                      IV.
                         Sala og ráðstöfun eignaríbúða.
           Eftir gildistöku laga þessara getur eigandi félagslegrar
   eignaríbúðar hvenær sem er, að virtum ákvæðum um forkaupsrétt
   sveitarfélaga, selt íbúð sína á almennum markaði, greiði hann upp skuld
   við framkvæmdaraðila og lán sem veitt hafa verið af Byggingarsjóði
   verkamanna. Forkaupsréttur sveitarfélaga skal aldrei vera lengri en 30 ár
   frá útgáfu síðasta afsals íbúðar. Sveitarstjórn er heimilt að stytta þann
   tíma hvenær sem er.
           Um réttarstöðu eigenda félagslegra eignaríbúða fer að öðru leyti
   eftir því sem mælt er fyrir um í [22]70.[23]71. gr. laga nr. 97/1993
   eftir því sem við getur átt og með þeim takmörkunum sem í lögum þessum
   greinir.

                                       V.
                           Leigu- og kaupleiguíbúðir.
           Samningar, sem einstaklingar hafa gert um félagslegar leiguíbúðir,
   halda gildi sínu. Um samskipti leigutaka og framkvæmdaraðila gilda ákvæði
   laga um húsaleigusamninga. Um leigugjald gilda ákvæði [24]73. gr. laga nr.
   97/1993.
           Samningar, sem einstaklingar hafa gert um kaupleiguíbúðir, halda
   gildi sínu. Um réttarstöðu slíkra aðila og um samskipti við
   framkvæmdaraðila fer eftir því sem segir í 72. gr., 2., 3., 5. og 6. mgr.
   73. gr. og [25]76. gr. laga nr. 97/1993 með þeim takmörkunum þó sem í
   lögum þessum greinir.
           Einstaklingur, sem hefur kauprétt vegna íbúðar sem hann hefur á
   leigu, sbr. 1. mgr. [26]73. gr. laga nr. 97/1993, heldur þeim rétti. Um
   lánveitingar og lánskjör vegna slíkra kaupa fer eftir ákvæðum laga
   þessara.

                                      VI.
                               Framkvæmdaíbúðir.
           Framkvæmdalánssamningar, sem Húsnæðisstofnun ríkisins hefur gert
   fyrir gildistöku laga þessara skv. [27]58. gr. laga nr. 97/1993, skulu
   halda gildi sínu.
           Stjórn Íbúðalánasjóðs skal staðfesta lok framkvæmda og
   byggingarkostnað íbúða, sem fullgerðar eru eftir gildistöku laga þessara,
   með úttekt sinni.
           Sveitarstjórn eða annar framkvæmdaraðili skal skila lokauppgjöri á
   byggingarkostnaði innan mánaðar frá því er framkvæmdalánssamningur rann út
   eða lokaúttekt fór fram.
           Að uppfylltu ákvæði 3. mgr. skulu greiddar eftirstöðvar
   framkvæmdaláns sem Húsnæðisstofnun ríkisins hefur veitt.
           Um ráðstöfun íbúða samkvæmt þessu ákvæði sem koma til afhendingar
   eftir gildistöku laga þessara fer eftir því sem segir í ákvæði til
   bráðabirgða VII.

                                      VII.
                  Meðferð umsókna um félagslegar eignaríbúðir.
           Úthlutanir íbúða sem farið hafa fram og samningar sem gerðir hafa
   verið við einstaklinga um félagslegar eignaríbúðir fyrir 15. júní 1998
   skulu halda gildi sínu. Um meðferð slíkra íbúða, lánveitingar, réttarstöðu
   aðila og samskipti við framkvæmdaraðila fer eftir því sem segir í 42. gr.,
   43. gr., 51. gr., 1.8. mgr. 52. gr., 2. mgr. 54. gr., 2. mgr. 56. gr.,
   57. gr., 58. gr., 1. og 2. mgr. 58. gr. a, 59.61. gr., 64. gr., 1. mgr.
   68. gr., 69. gr. og [28]78. gr. laga nr. 97/1993.
           Með allar aðrar félagslegar eignaríbúðir sem eru á
   framkvæmdarstigi eða eru til endurúthlutunar við gildistöku laga þessara
   og ekki hefur verið úthlutað til einstaklinga fyrir 15. júní 1998 skal
   farið á grundvelli laga þessara hafi uppgjör og lánveitingar samkvæmt
   eldri lögum ekki verið lokið fyrir gildistöku laga þessara.
           Um kaupskyldu, forkaupsrétt og ráðstöfun félagslegra eignaríbúða
   gilda fyrirmæli ákvæðis til bráðabirgða II og IV.

                                     VIII.
                                  Varasjóður.
           Í varasjóð skv. X. kafla laga þessara skulu auk framlaga
   sveitarfélaga renna:

           1. Framlög sveitarfélaga til Tryggingarsjóðs vegna byggingargalla
           skv. [29]81. gr. laga nr. 97/1993, um Húsnæðisstofnun ríkisins.
           2. Söluhagnaður af íbúðum sem sveitarfélög hafa byggt og
           innleystar eru af hálfu sveitarfélaga og endurseldar með
           söluhagnaði.
           3. Framlög ríkissjóðs samkvæmt fjárlögum vegna afskrifta og
           niðurgreiðslna eldri lána Byggingarsjóðs verkamanna.

           Varasjóðurinn skal meðan þörf gerist bæta byggingargalla en ekki
   það sem telst eðlilegt viðhald á íbúðum sem sveitarfélög hafa byggt og af
   hefur verið greitt tryggingagjald samkvæmt ákvæðum [30]81. gr. laga nr.
   97/1993.
           Stjórn varasjóðsins skal nota söluhagnað af innleystum íbúðum,
   sbr. 2. tölul. 1. mgr., og framlög ríkissjóðs samkvæmt fjárlögum, sbr. 3.
   tölul. 1. mgr., til þess að greiða niður áhvílandi framreiknuð eldri
   veðlán Byggingarsjóðs verkamanna. Hámark niðurgreiðslu má nema mismun á
   uppgreiddu láni og 90% af markaðsverði þeirrar íbúðar sem um er að ræða,
   þó aldrei fyrr en íbúð er orðin eign sveitarfélags og að höfðu samráði við
   viðkomandi sveitarfélag.
           Varasjóður skal starfa í sjálfstæðum og aðskildum deildum vegna
   verkefna skv. 2. og 3. mgr. Stjórn sjóðsins er þó heimilt að færa fé á
   milli deilda ef ástæða þykir til. Félagsmálaráðherra setur að höfðu
   samráði við Samband íslenskra sveitarfélaga reglur um nánari framkvæmd 2.
   og 3. mgr.

                                      IX.
                             Könnun á leigumarkaði.
           Við samþykkt laga þessara skal félagsmálaráðherra í samráði við
   fulltrúa sveitarfélaga, aðra félagslega byggingaraðila, ASÍ og BSRB vinna
   að úttekt á leigumarkaði hér á landi og kanna þörf fyrir leiguíbúðir næstu
   ár. Á grundvelli samstarfs þessara aðila skal lögð fram framkvæmdaáætlun
   sem framlög ríkisins og sveitarfélaga skulu taka mið af í framtíðinni. Á
   meðan unnið er að áætlanagerð þessari og til ársloka 2000 er heimilt að
   veita lán til leiguíbúða, sbr. VIII. kafla laga þessara, með óbreyttum
   lánskjörum. Fjöldi og upphæð lána skal taka mið af framlagi ríkissjóðs á
   fjárlögum og áætluðum kostnaði.

References

   Visible links
   1. http://www.althingi.is/dba-bin/lawformpr.pl?lnr=1998044
   2. file:///altext/stjt/1998.084.html
   3. file:///altext/stjt/1998.157.html
   4. file://1993097.html
   5. file://1993097.html
   6. file://1993097.html
   7. file://1993097.html
   8. file://1993097.html
   9. file://1993097.html
  10. file://1993097.html
  11. file://1993097.html
  12. file://1993097.html
  13. file://1993097.html
  14. file://1993097.html
  15. file://1993097.html
  16. file://1993097.html
  17. file:///altext/stjtnr.html#1980051
  18. file://1993097.html
  19. file://1993097.html
  20. file://1993097.html
  21. file://1993097.html
  22. file:///altext/stjtnr.html#1993097?g70
  23. file://1993097.html
  24. file://1993097.html
  25. file://1993097.html
  26. file://1993097.html
  27. file://1993097.html
  28. file://1993097.html
  29. file://1993097.html
  30. file://1993097.html
