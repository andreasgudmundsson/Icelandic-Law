
   --------------------------------------------------------------------------

                                                             Lög um náttúruvernd

                              1996 nr. 93 14. júní

   --------------------------------------------------------------------------

                            Markmið náttúruverndar.
                                     1. gr.
          Tilgangur þessara laga er að stuðla að samskiptum manns og náttúru,
    þannig að ekki spillist að óþörfu líf eða land, né mengist sjór, vatn eða
                                                                 andrúmsloft.
            Lögin eiga að tryggja eftir föngum þróun íslenskrar náttúru eftir
            eigin lögmálum, en verndun þess sem þar er sérstætt eða sögulegt.
        Lögin eiga að auðvelda þjóðinni umgengni við náttúru landsins og auka
                                                              kynni af henni.

                                     2. gr.
           Með náttúruverndarsvæðum er í lögum þessum átt við friðlýst svæði,
         þ.e. náttúruvætti, friðlönd, þjóðgarða og fólkvanga, svo og svæði og
          náttúrumyndanir sem eru á náttúruminjaskrá. Til náttúruverndarsvæða
      teljast einnig afmörkuð svæði á landi og sjó sem njóta verndar samkvæmt
                                     öðrum lögum vegna náttúru eða landslags.
              Með náttúruminjum er átt við náttúruverndarsvæði, náttúruvætti,
     lífverur, búsvæði þeirra og vistkerfi sem friðlýst hafa verið eða ástæða
                                                          er til að friðlýsa.

                           Stjórn náttúruverndarmála.
                                     3. gr.
                     Umhverfisráðherra fer með yfirstjórn náttúruverndarmála.
        Við mótun stefnu í náttúruvernd og framkvæmdir og fræðslu á því sviði
      skal ráðherra hafa samráð við Náttúruvernd ríkisins, Náttúruverndarráð,
    Náttúrufræðistofnun Íslands, bændur og aðra landnotendur, sveitarstjórnir
       og samtök áhugamanna um náttúruvernd eftir því sem við á hverju sinni.

                                     4. gr.
                       Náttúruvernd ríkisins er ríkisstofnun undir yfirstjórn
                                                           umhverfisráðherra.
            Umhverfisráðherra skipar að loknum alþingiskosningum Náttúruvernd
      ríkisins fimm manna stjórn. Þrír skulu skipaðir án tilnefningar, þar af
   formaður sérstaklega, einn samkvæmt tilnefningu Náttúruverndarráðs og einn
      samkvæmt tilnefningu samgönguráðherra. Varamenn skulu skipaðir með sama
                                                                       hætti.
               Stjórnin hefur undir yfirstjórn ráðherra æðsta vald í málefnum
   Náttúruverndar ríkisins. Hún fjallar um starfs- og fjárhagsáætlanir hennar
                          og hefur eftirlit með fjárreiðum og ráðstöfun fjár.
          Umhverfisráðherra skipar forstjóra Náttúruverndar ríkisins til fimm
      ára í senn að fengnum tillögum stjórnar. Hann skal hafa sérþekkingu sem
        nýtist honum í starfi. Forstjóri fer í umboði stjórnar Náttúruverndar
   ríkisins með daglega stjórn stofnunarinnar og hefur yfirumsjón með rekstri
                               hennar. Forstjóri ræður aðra starfsmenn ...^1)
                   Ráðherra setur í reglugerð nánari fyrirmæli um hlutverk og
                starfsskyldur forstjóra og stjórnar, svo og um innra skipulag
                                                              stofnunarinnar.

   ^1)[2]L. 83/1997, 149. gr.

                                     5. gr.
        Hlutverk Náttúruverndar ríkisins er:

   a.
           umsjón, rekstur og eftirlit með náttúruverndarsvæðum í samræmi við
           lög,
   b.
           eftirlit með því að náttúru landsins sé ekki spillt með athöfnum,
           framkvæmdum eða rekstri, að svo miklu leyti sem slíkt eftirlit er
           ekki falið öðrum með sérstökum lögum; ráðherra skal, að höfðu
           samráði við aðrar stofnanir og aðila sem fara með eftirlit
           samkvæmt sérstökum lögum, setja í reglugerð nánari ákvæði um
           eftirlit stofnunarinnar,
   c.
           eftirlit með umferð og umgengni á svæðum í óbyggðum,
   d.
           undirbúningur að friðlýsingu svæða, umsjón með gerð verndaráætlana
           fyrir náttúruverndarsvæði og skráning náttúruminja,
   e.
           umsjón með gerð skipulagsáætlana fyrir náttúruverndarsvæði í
           hennar umsjá í samráði við skipulagsstjóra ríkisins,
   f.
           fræðsla á náttúruverndarsvæðum og almenn fræðsla um náttúruvernd,
           m.a. í fjölmiðlum,
   g.
           rekstur gestastofa á náttúruverndarsvæðum,
   h.
           álitsgerð vegna meiri háttar framkvæmda og rekstrar,
   i.
           friðunar- og uppgræðsluaðgerðir á sviði gróður- og skógverndar,
           sbr. 18. gr.,
   j.
           skýrslugerð til umhverfisráðherra um ástand náttúruverndarsvæða í
           umsjá stofnunarinnar, framkvæmdir á þeim o.fl. sem máli skiptir og
           varðar vörslu svæðanna,
   k.
           önnur störf að náttúruvernd samkvæmt ákvörðun ráðherra.

                      Umsjón og rekstur friðlýstra svæða.
                                     6. gr.
        Náttúruvernd ríkisins hefur umsjón með náttúruverndarsvæðum. Ráðherra
   getur falið stofnuninni umsjón með öðrum svæðum sem sérstök þykja sakir
   landslags, gróðurfars eða dýralífs.
        Á náttúruverndarsvæðum starfa landverðir og aðrir starfsmenn.
   Hlutverk landvarða er m.a. að sjá um eftirlit og fræðslu.
   Umhverfisráðherra setur í reglugerð,^1) að fengnum tillögum Náttúruverndar
   ríkisins, fyrirmæli um menntun og starfsskyldur þeirra sem starfa á
   náttúruverndarsvæðum.
        Náttúruvernd ríkisins getur falið einstaklingum eða lögaðilum umsjón
   og rekstur náttúruverndarsvæða að þjóðgörðum undanskildum. Gera skal
   sérstakan samning um umsjón og rekstur svæðanna sem ráðherra staðfestir. Í
   samningnum skal kveða á um réttindi og skyldur samningsaðila,
   mannvirkjagerð á svæðunum og aðrar framkvæmdir, landvörslu, menntun
   starfsmanna, móttöku ferðamanna og fræðslu þeirra. Um þjónustugjöld fer
   skv. 35. gr. Náttúruvernd ríkisins hefur eftirlit með því að umsjónar- og
   rekstraraðili uppfylli samningsskuldbindingar.

   ^1)Rg. 61/1990.

                               Rekstur þjóðgarða.
                                     7. gr.
        [Í hverjum þjóðgarði starfar þjóðgarðsvörður sem forstjóri
   Náttúruverndar ríkisins ræður.]^1) Þjóðgarðsverðir skulu hafa sérþekkingu
   og reynslu sem nýtist þeim í starfi.
        Þjóðgarðsverðir annast daglegan rekstur þjóðgarða í umboði
   Náttúruverndar ríkisins. Þeir gera tillögur til stjórnar stofnunarinnar um
   rekstur og fyrirkomulag þjóðgarða. Náttúruvernd ríkisins getur falið
   þjóðgarðsvörðum eftirlit og umsjón á öðrum svæðum sem stofnunin ber ábyrgð
   á.

   ^1)[3]L. 83/1997, 150. gr.

                                  Gestastofur.
                                     8. gr.
        Náttúruvernd ríkisins er heimilt að stofna og reka gestastofur á
   náttúruverndarsvæðum eftir því sem ákveðið er í fjárlögum hverju sinni.
   Hafa skal samstarf við náttúrustofur, sbr. [4]lög nr. 60/1992, um rekstur
   gestastofa þegar við á. Gera skal sérstakan samning um samstarfið sem
   umhverfisráðherra staðfestir.
        Náttúruvernd ríkisins getur falið sveitarfélögum eða héraðsnefndum
   umsjón og rekstur gestastofa. Um slíkt skal gera sérstakan samning sem
   umhverfisráðherra staðfestir.

                              Framkvæmd eftirlits.
                                     9. gr.
        Náttúruvernd ríkisins er heimilt að fela náttúrustofum og
   náttúruverndarnefndum, sbr. 10. gr., að annast almennt eftirlit með
   náttúru landsins. Um slíkt skal gera samning sem umhverfisráðherra
   staðfestir. Í samningnum skal m.a. kveðið á um greiðslur fyrir eftirlitið,
   menntun eftirlitsmanna, skýrslugerð o.fl. sem máli skiptir.
        Nú telur Náttúruvernd ríkisins eða annar eftirlitsaðili skv. 1. mgr.
   nauðsynlegt að haldið verði uppi sérstöku eftirliti með framkvæmdum og
   skal þá gera um það samkomulag við framkvæmanda. Í samkomulaginu skal
   áætla kostnaðarliði eins og mögulegt er hverju sinni. Framkvæmanda ber að
   endurgreiða Náttúruvernd ríkisins eða öðrum eftirlitsaðila útlagðan
   kostnað vegna eftirlitsins. Rísi ágreiningur milli eftirlitsaðila og
   framkvæmanda um efni samkomulagsins eða greiðslur fyrir eftirlitið sker
   umhverfisráðherra úr.
        Að fengnum tillögum Náttúruverndar ríkisins setur ráðherra gjaldskrá
   um kostnað vegna eftirlits með mannvirkjagerð. Heimilt er Náttúruvernd
   ríkisins að innheimta útlagðan kostnað með fjárnámi.

                             Náttúruverndarnefndir.
                                    10. gr.
        Á vegum hvers sveitarfélags eða héraðsnefndar skal starfa þriggja til
   sjö manna náttúruverndarnefnd. Sveitarstjórnir og héraðsnefndir ákveða
   fjölda nefndarmanna, kjósa þá til fjögurra ára, ákveða formann og setja
   nefndinni erindisbréf. Varamenn skulu kosnir með sama hætti.
   Sveitarstjórnir greiða þann kostnað sem hlýst af störfum
   náttúruverndarnefnda.
        Hlutverk náttúruverndarnefnda er að stuðla að náttúruvernd hver á
   sínu svæði, m.a. með fræðslu, umfjöllun um framkvæmdir og starfsemi sem
   líkleg er til þess að hafa áhrif á náttúruna og að gera tillögur um
   úrbætur til sveitarstjórna og Náttúruverndar ríkisins.
        Náttúruvernd ríkisins og fulltrúar náttúruverndarnefnda skulu halda
   a.m.k. einn sameiginlegan fund á ári.

                               Náttúruverndarráð.
                                    11. gr.
        Náttúruverndarráð skal skipað níu mönnum. Umhverfisráðherra skipar
   sex þeirra í upphafi náttúruverndarþings, fimm að fengnum tillögum
   Náttúrufræðistofnunar Íslands, Háskóla Íslands, Bændasamtaka Íslands,
   Ferðamálaráðs og skipulagsstjóra ríkisins og einn án tilnefningar og skal
   hann vera formaður ráðsins. Þrír skulu kosnir á náttúruverndarþingi, sbr.
   13. gr. Varamenn skulu skipaðir og kosnir með sama hætti.
        Framlag, sbr. [5]3. gr. laga nr. 52/1989, rennur til rekstrar
   Náttúruverndarráðs. Annan kostnað, sem leiðir af starfsemi ráðsins, skal
   greiða úr ríkissjóði.

                          Hlutverk Náttúruverndarráðs.
                                    12. gr.
        Náttúruverndarráð skal stuðla að almennri náttúruvernd og fjalla um
   hvaðeina sem lýtur að náttúruvernd á Íslandi. Náttúruverndarráð er
   umhverfisráðherra til ráðgjafar um náttúruverndarmál. Ráðið gerir tillögur
   til ráðherra um friðlýsingar og aðrar verndunaraðgerðir, svo og um svæði á
   náttúruminjaskrá og skal fjalla um skrána áður en hún er gefin út.
        Náttúruverndarráð skal gangast fyrir ráðstefnum og opinni umræðu um
   náttúruverndarmál. Ráðið tekur í störfum sínum mið af þróun náttúruverndar
   á alþjóðavettvangi.
        Náttúruverndarráð veitir Náttúruvernd ríkisins faglega ráðgjöf.
        Náttúruverndarráð fer með vörslur Friðlýsingarsjóðs og er jafnframt
   stjórn sjóðsins. Að fenginni tillögu Náttúruverndarráðs setur ráðherra
   reglugerð um starfsemi Friðlýsingarsjóðs, úthlutanir úr honum o.fl.

                              Náttúruverndarþing.
                                    13. gr.
        Umhverfisráðherra skal boða til náttúruverndarþings að loknum
   alþingiskosningum og síðan tveimur árum síðar.
        Náttúruverndarþing er vettvangur þeirra sem fjalla um
   náttúruverndarmál. Á náttúruverndarþingi skulu eiga sæti, auk
   Náttúruverndarráðs, fulltrúar setra Náttúrufræðistofnunar Íslands,
   náttúrustofa, náttúruverndarnefnda, hagsmunaaðila, félagasamtaka og
   stofnana sem vinna að náttúruvernd, svo og aðrir sem ráðið telur rétt að
   eigi seturétt hverju sinni. Jafnframt skulu fulltrúar ráðuneyta og
   þingflokka á Alþingi, forstjórar Náttúruverndar ríkisins og
   Náttúrufræðistofnunar Íslands, svo og þjóðgarðsverðir, eiga rétt til setu
   á þinginu með málfrelsi og tillögurétt.
        Hlutverk náttúruverndarþings er að fjalla um náttúruvernd og kjósa
   fulltrúa í Náttúruverndarráð. Ráðið skal undirbúa þingið og leggja fyrir
   það skýrslu um störf sín.
        Formaður Náttúruverndarráðs setur þingið og stýrir því uns það hefur
   kosið forseta. Þingið setur sér þingsköp. Náttúruverndarráð skal semja
   reglur fyrir hvert náttúruverndarþing þar sem kveðið er á um seturétt á
   þinginu, kjörgengi og kosningarrétt þingfulltrúa. Reglurnar skal auglýsa
   með fullnægjandi hætti fjórum vikum fyrir upphaf náttúruverndarþings.
   Verði ágreiningur um kjörgengi og kosningarrétt þingfulltrúa skal málum
   vísað til úrskurðar á þinginu sjálfu.
        Seta á náttúruverndarþingi er ólaunuð, en hlutaðeigandi aðilar greiða
   kostnað fulltrúa. Annar nauðsynlegur kostnaður af þinghaldinu greiðist úr
   ríkissjóði samkvæmt úrskurði umhverfisráðherra.

      Aðgangur almennings að náttúru landsins, umgengni, framkvæmdir o.fl.
                                    14. gr.
        Almenningi er heimil för um landsvæði utan landareigna lögbýla, svo
   og dvöl á þessum svæðum í lögmætum tilgangi.
        Gangandi fólki er því aðeins heimil för um eignarlönd manna að þau
   séu óræktuð og ógirt og að dvöl manna þar hafi ekki í för með sér ónæði
   fyrir búpening né óhagræði fyrir rétthafa að landinu. Sé land girt þarf
   leyfi landeigenda til að ferðast um það eða dveljast á því. Sama gildir um
   ræktuð landsvæði.

                                    15. gr.
        Almenningi er heimilt að lesa ber, sem vaxa villt, á óræktuðu landi,
   til neyslu á vettvangi.
        Öllum er heimil berjatínsla á landsvæðum utan landareigna lögbýla.
        Umhverfisráðherra er heimilt að leggja bann við notkun tækja eða
   verkfæra við berjatínslu ef uggvænt þykir að af þeim hljótist spjöll á
   gróðri.

                                    16. gr.
        Öllum er skylt að sýna varúð svo að náttúru landsins sé ekki spillt
   að þarflausu. Spjöll á náttúru landsins, sem framin eru með ólögmætum
   hætti af ásetningi eða gáleysi, varða refsingu.
        Að fenginni tillögu Náttúruverndar ríkisins setur umhverfisráðherra
   reglugerð^1) um akstur utan vega, umferð hesta, umgengni í óbyggðum,
   merkingu bílslóða og vega og leyfilegan öxulþunga vélknúinna ökutækja sem
   fara um óbyggð svæði. Þar sem hætta er á náttúruspjöllum er akstur utan
   vega og merktra slóða óheimill.
        Náttúruvernd ríkisins getur í verndarskyni tímabundið takmarkað
   umferð eða lokað svæðum í óbyggðum, enda hafi stofnunin að jafnaði gert
   grein fyrir fyrirhugaðri lokun í skýrslu skv. 4. mgr. Slíkar ákvarðanir
   skal umhverfisráðherra staðfesta og birta í Stjórnartíðindum.
        Skal stofnunin á hverju hausti gera úttekt á ástandi svæða í óbyggðum
   og gefa umhverfisráðherra skýrslu um niðurstöður úttektarinnar. Í
   skýrslunni skal koma fram hvaða svæði eru í hættu og hvar geti komið til
   lokana. Niðurstöður skýrslunnar skulu birtar opinberlega og skal
   almenningur eiga greiðan aðgang að þeim.
        Bannað er að safna rusli í hauga á almannafæri eða við alfaraleiðir.
   Skylt er að ganga svo frá sorphaugum að hvorki fjúki úr þeim né fljóti.
   Hreinsa má rusl á kostnað þess er sannur er að broti á þessum fyrirmælum.

   ^1)Augl. 433/1993.

                                    17. gr.
        Ekki skal að óþörfu eyða eða spilla gróðri með mosa-, lyng- eða
   hrísrifi eða á annan hátt eða saurga vatnsból eða spilla vatni, hvort
   heldur er rennandi vatn í ám og lækjum eða í stöðuvötnum og brunnum.
   Nánari ákvæði um þetta skal umhverfisráðherra setja í reglugerð.

                                    18. gr.
        Umhverfisráðherra getur í samráði við landbúnaðarráðherra ákveðið
   friðunar- og uppgræðsluaðgerðir á sviði gróður- og skógverndar.
        Náttúruvernd ríkisins skal ásamt Landgræðslu ríkisins vinna að
   gróðurvernd og hafa eftirlit með ástandi gróðurs. Slíkt eftirlit má þó
   fela gróðurverndarnefndum að fengnu samþykki umhverfisráðherra og
   landbúnaðarráðherra.
        Náttúruvernd ríkisins skal ásamt Skógrækt ríkisins vinna að verndun
   og eftirliti með náttúrulegum birkiskógum og skógum til útivistar.

                                    19. gr.
        Hafi byggingar, skip í fjöru, bifreiðir eða áhöld eða mannvirki, þar
   á meðal girðingar, verið skilin eftir í hirðuleysi og grotni þar niður svo
   að telja verði til lýta eða spjalla á náttúru er eiganda skylt að
   fjarlægja það.
        Fari jörð í eyði er landeigenda skylt að ganga svo frá jarðarhúsum,
   girðingum, brunnum og öðrum mannvirkjum að ekki valdi hættu fyrir fólk og
   skepnur né valdi náttúruspjöllum eða sé til lýta.
        Sveitarstjórn skal annast framkvæmdir þær, sem nauðsynlegar eru
   samkvæmt fyrirmælum þessum, á kostnað þess er skylt var að annast þær en
   hefur látið það ógert.

                                    20. gr.
        Við samkomustaði úti í náttúrunni, skemmtisvæði, garðlönd almennings
   og aðra þvílíka staði, sem almenningi er ætlað að safnast á, skal jafnan
   komið fyrir nauðsynlegum hreinlætistækjum áður en staðurinn er tekinn til
   afnota.

                                    21. gr.
        Malarnám, sandnám, grjótnám, gjallnám og vikurnám er hverjum manni
   heimilt í landi sínu ef ekki gengur í berhögg við 22.30. gr.
   Sveitarstjórn getur, að fenginni umsögn náttúruverndarnefndar, bannað
   jarðrask af þessum sökum ef hún telur hættu á að með því verðisérkennilegu
   landslagi eða merkum náttúruminjum raskað. Skjóta má ákvörðun
   sveitarstjórnar til umhverfisráðherra sem úrskurðar um málið að fenginni
   umsögn Náttúruverndar ríkisins.
        Í almenningum er bannað allt nám jarðefna er um getur í 1. mgr., nema
   til komi samþykki umhverfisráðherra eftir að hann hefur leitað umsagnar
   Náttúruverndar ríkisins.
        Um jarðefni til vega fer eftir vegalögum.

                                    22. gr.
        Hafi jarðrask orðið við mannvirkjagerð, malarnám, sandnám, grjótnám,
   gjallnám, eða á annan hátt af mannavöldum, skal þeim er valdið hefur skylt
   að ganga frá því á snyrtilegan hátt. Náttúruvernd ríkisins getur sett
   fyrirmæli um hvernig við skal skilið og m.a. sett mönnum ákveðinn frest
   til að ljúka frágangi.

                                    23. gr.
        Valdi fyrirhuguð mannvirkjagerð eða jarðrask hættu á því að landið
   breyti varanlega um svip eða að merkum náttúruminjum verði spillt er skylt
   að leita álits Náttúruverndar ríkisins áður en framkvæmdir hefjast.
        Ef það er vanrækt getur Náttúruvernd ríkisins krafist atbeina
   lögreglustjóra til varna því að verk verði hafið eða því fram haldið.
        Virkjanir, verksmiðjur og önnur stór mannvirki skulu hönnuð í samráði
   við Náttúruvernd ríkisins. Sama gildir um vegalagningu til slíkra
   mannvirkja.
        Nánari fyrirmæli samkvæmt þessari grein setur umhverfisráðherra í
   reglugerð.

                                    24. gr.
        Óheimilt er að setja upp auglýsingar meðfram vegum eða annars staðar
   utan þéttbýlis. Þó er heimilt að setja upp látlausar auglýsingar um
   atvinnurekstur eða þjónustu eða vörur á eign þar sem slík starfsemi eða
   framleiðsla fer fram.
        Hvers konar áletranir á náttúrumyndanir eru óheimilar. Spjöld með
   leiðbeiningum fyrir vegfarendur, svo sem um leiðir, nöfn bæja,
   áningarstaði, þjóðgarða og friðunarsvæði, falla ekki undir ákvæði þessi.
        Umhverfisráðherra setur reglur um auglýsingar og leiðbeiningar
   samkvæmt þessari grein og úrskurðar um vafaatriði.

                                    25. gr.
        Eigi má setja byggingar, girðingar né önnur mannvirki á sjávarströnd
   né á vatnsbakka og árbakka þannig að hindri frjálsa umferð fótgangandi
   manna. Ákvæði þessarar greinar eiga þó ekki við um þær byggingar eða þau
   mannvirki sem nauðsynleg eru vegna atvinnurekstrar, þar með talin
   íbúðarhús bænda, né þau sem reist eru með leyfi réttra yfirvalda [samkvæmt
   gildandi skipulagi].^1)

   ^1)[6]L. 73/1997, 62. gr. Öðlast gildi 1. janúar 1998.

                           Friðlýsing náttúrumyndana.
                                    26. gr.
        Umhverfisráðherra getur, að fengnum tillögum eða áliti Náttúruverndar
   ríkisins, Náttúrufræðistofnunar Íslands og Náttúruverndarráðs, friðlýst
   sérstæðar náttúrumyndanir, svo sem fossa, eldstöðvar, hella og dranga, svo
   og fundarstaði steingervinga og sjaldgæfra steintegunda, ef telja verður
   mikilvægt að varðveita þær sakir fræðilegs gildis þeirra, fegurðar eða
   sérkenna.^1) Náttúrumyndanir, sem friðlýstar eru samkvæmt þessu ákvæði,
   nefnast náttúruvætti.
        Friðlýsa skal svæði í kringum náttúruvætti, svo sem nauðsynlegt er,
   til þess að þau fái notið sín, og skal þess greinilega getið í friðlýsingu
   og markað á staðnum.
        Friðlýstum náttúruvættum má enginn granda, spilla né breyta.

   ^1)Augl. 120/1974. Augl. 457/1996.

                Friðlýsing lífvera, búsvæða þeirra og vistkerfa.
                                    27. gr.
        Umhverfisráðherra getur, að fengnum tillögum eða áliti Náttúruverndar
   ríkisins, Náttúrufræðistofnunar Íslands og Náttúruverndarráðs, friðlýst
   lífverur, búsvæði þeirra og vistkerfi sem miklu skiptir frá
   náttúrufræðilegu eða öðru menningarlegu sjónarmiði að ekki sé raskað,
   fækkað eða útrýmt.^1)
        Friðun getur ýmist verið staðbundin eða tekið til landsins alls.
        Ef ætla má að fyrirhugaðar framkvæmdir raski svo náttúrulegu umhverfi
   að hætta sé á að ákveðnar lífverur, búsvæði þeirra og vistkerfi eyðist eða
   verði fyrir verulegum skaða getur umhverfisráðherra látið friðlýsingu sína
   taka til banns við slíkum framkvæmdum, enda sé áður fengin umsögn
   Náttúruverndar ríkisins og Náttúrufræðistofnunar Íslands.

   ^1)Augl. 184/1978.

                             Friðlýsing landsvæða.
                                    28. gr.
        Umhverfisráðherra getur, að fengnum tillögum eða áliti Náttúruverndar
   ríkisins, Náttúrufræðistofnunar Íslands og Náttúruverndarráðs, friðað í
   heild landsvæði sem mikilvægt er að varðveita sakir sérstaks landslags,
   gróðurfars eða dýralífs, og nefnast þau landsvæði friðlönd.^1) Má þar ekki
   raska náttúrufari né gera mannvirki sem spilla svip landsins. Í
   friðlýsingu skal nánar kveðið á um hversu víðtæk friðunin er, að hve miklu
   leyti framkvæmdir á landinu eru takmarkaðar umferð og umferðarrétt
   almennings og notkun veiðiréttar. Þá mega og fylgja friðlýsingu fyrirmæli
   um nauðsynlegar aðgerðir til þess að almenningur njóti svæðisins, svo sem
   um lagningu göngustíga, girðingar og þess háttar.
        Friðlöndum má enginn, hvorki landeigendur, ábúendur né aðrir, raska
   að því leyti sem fyrirmæli friðlýsingarinnar taka til.
        Umhverfisráðherra getur veitt undanþágu frá settum fyrirmælum í
   friðlýsingu ef ástæður eru fyrir hendi.

   ^1)Augl. 457/1996.

                               Stofnun þjóðgarða.
                                    29. gr.
        Umhverfisráðherra getur, að fengnum tillögum eða áliti Náttúruverndar
   ríkisins, Náttúrufræðistofnunar Íslands og Náttúruverndarráðs, lýst
   landsvæði þjóðgarð, enda sé það sérstætt um landslag, gróðurfar eða
   dýralíf eða á því hvílir söguleg helgi þannig að ástæða sé til að
   varðveita það með náttúrufari sínu og leyfa almenningi aðgang að því eftir
   tilteknum reglum.^1)
        Landsvæði þjóðgarða skulu vera í ríkiseign, nema sérstakar ástæður
   mæli með öðru og um það náist samkomulag milli umhverfisráðherra og
   landeigenda.
        Ráðherra er heimilt að stofna ráðgjafarnefnd með þátttöku
   hlutaðeigandi sveitarstjórna til að fjalla um rekstur og skipulag
   þjóðgarða.
        Umhverfisráðherra setur, að fenginni tillögu Náttúruverndar ríkisins,
   reglugerð um meðferð og rekstur þjóðgarða og umgengni almennings.

   ^1)Rg. 319/1984, 359/1993 og 513/1995.

                         Stofnun og rekstur fólkvanga.
                                    30. gr.
        Nú óskar eitt sveitarfélag eða fleiri að tiltekið svæði verði lýst
   fólkvangur, og skal það eða þau þá bera fram ósk til Náttúruverndar
   ríkisins um slíkt. Skal gerð grein fyrir mörkum fólkvangsins og hvaða
   takmarkanir ákvörðun um fólkvang kunni að setja umráðarétti eigenda lands
   sem um er að ræða og annað er máli skiptir.
        Ef Náttúruvernd ríkisins getur á tillöguna fallist skal það tilkynnt
   í Lögbirtingablaði, svo og með þeim hætti sem venja er að birta
   stjórnvaldaauglýsingar á viðkomandi stað, að fyrirhuguð sé stofnun
   fólkvangs með tilteknum mörkum. Þar skal og nánar gerð grein fyrir
   hugsanlegum takmörkunum á umráðarétti landeigenda. Jafnframt skal tekið
   fram að þeir sem geri ekki athugasemdir við stofnun fólkvangs innan
   tiltekins frests, sem má ekki vera skemmri en átta vikur, teljist
   samþykkja þá ákvörðun og fyrirgeri þar með hugsanlegum rétti til bóta.
        Þegar frestur skv. 2. mgr. er liðinn skal Náttúruvernd ríkisins
   ákveða hvort athugasemdir, er kunna að hafa borist, séu svo veigamiklar að
   ástæða sé til að breyta upphaflegri fyrirætlun eða hverfa frá henni. Gefa
   skal fulltrúum sveitarfélaga, sem um ræðir í 1. mgr., kost á að vera
   viðstaddir þegar um þessi mál verður fjallað.
        Ef Náttúruvernd ríkisins og fulltrúar sveitarfélaga, sem í hlut eiga,
   verða sammála um að haldið verði fast við ákvörðun um stofnun fólkvangs,
   breytta eða óbreytta, skal umhverfisráðherra hlutast til um að dómkvaddir
   verði matsmenn til meta bætur fyrir tjón er aðilar, sem athugasemdir gera,
   sbr. 2. mgr., kunna að verða fyrir við stofnun fólkvangs. Um framkvæmd
   mats fer samkvæmt [7]lögum nr. 11/1973.
        Þegar endanlegt mat liggur fyrir skal kannað hvort hlutaðeigandi
   sveitarfélög óska eftir að formleg ákvörðun verði tekin um stofnun
   fólkvangs. Ef þau óska slíks og umhverfisráðherra samþykkir skal hann
   birta ákvörðun um stofnun fólkvangsins í Stjórnartíðindum.
        Sveitarfélög, sem hlut eiga að máli, bera allan kostnað sem beinlínis
   leiðir af stofnun og rekstri fólkvangs að því leyti sem ekki koma til
   framlög úr ríkissjóði, og skal þeim kostnaði skipt í hlutfalli við
   íbúatölu sveitarfélaganna næsta ár á undan. Ef sveitarfélag hættir
   þátttöku í undirbúningi að stofnun fólkvangs er því skylt að greiða
   áfallinn kostnað hlutfallslega.
        Sveitarfélög, sem standa að rekstri fólkvangs, stofna með sér
   samvinnunefnd er starfar í samráði við Náttúruvernd ríkisins. Í
   samvinnusamningi skal kveðið á um fjölda nefndarmanna og starfshætti
   nefndarinnar. Ef ekki er öðruvísi ákveðið ræður afl atkvæða. Þegar um er
   að ræða atriði sem hafa sérstakan kostnað í för með sér fer þó um
   atkvæðisrétt eftir greiðsluhlutföllum aðila.
        Nú rís ágreiningur um skilning á grein þessari eða upp koma sérstök
   vafaatriði sem snerta rekstur fólkvangs, og sker þá umhverfisráðherra úr.

                             Önnur útivistarsvæði.
                                    31. gr.
        Til stuðnings við útivist getur Náttúruvernd ríkisins eða
   náttúruverndarnefndir gengist fyrir að halda opnum göngustígum,
   strandsvæðum til sjóbaða, vatnsbökkum og öðrum stígum og svæðum sem ástæða
   er til að halda opnum til að greiða fyrir því að almenningur fái notið
   náttúrunnar; enn fremur sett upp göngubrýr og girðingarstiga og afmarkað
   tjaldsvæði og gert annað það er þurfa þykir í þessu skyni.
        Framkvæmdir samkvæmt þessari grein skulu einungis gerðar með samþykki
   landeigenda.

                               Náttúruminjaskrá.
                                    32. gr.
        Umhverfisráðherra gefur út náttúruminjaskrá^1) fjórða hvert ár og
   auglýsir hana í Stjórnartíðindum.
        Náttúruvernd ríkisins skal í samráði við Náttúrufræðistofnun Íslands
   sjá um öflun gagna og skráningu í náttúruminjaskrá og undirbúa útgáfu
   hennar. Í skránni skulu vera upplýsingar um öll náttúruverndarsvæði
   landsins, náttúrumyndanir, lífverur, búsvæði þeirra og vistkerfi sem
   friðlýst hafa verið samkvæmt lögum þessum. Jafnframt skal skrá
   náttúrumyndanir, lönd og lífverur, búsvæði þeirra og vistkerfi sem
   æskilegt er að friðlýsa.
        Umhverfisráðherra setur í reglugerð nánari ákvæði um skráningu
   náttúruminja.

   ^1)Augl. 631/1995.

                            Framkvæmd friðlýsingar.
                                    33. gr.
        Ef umhverfisráðherra telur ástæðu til friðlýsingar eða annarra
   náttúruverndaraðgerða samkvæmt lögum þessum skal hann fela Náttúruvernd
   ríkisins að freista þess að komast að samkomulagi við landeigendur,
   sveitarstjórnir og aðra er hagsmuna eiga að gæta. Verði samkomulag skal
   það fært til bókar og staðfest af hlutaðeigandi aðilum.
        Ákveði umhverfisráðherra friðlýsingu og liggi ekki þegar fyrir
   samþykki eigenda eða annarra rétthafa eða sveitarfélags þess er hlut á að
   máli skal Náttúruvernd ríkisins semja tillögu að friðlýsingunni.
        Tillagan skal send landeigendum, ábúendum og öðrum rétthöfum er
   friðlýsing snertir, svo og sveitarfélögum. Skal þeim gefinn kostur á að
   gera athugasemdir við friðlýsinguna, koma að mótmælum eða gera bótakröfur
   til umhverfisráðherra innan fjögurrra mánaða. Jafnframt skal í tillögunni
   tekið fram að berist kröfur ekki innan þess tíma verði þær ekki teknar til
   greina í friðlýsingunni.
        Berist mótmæli gegn friðlýsingu eða bótakröfur vegna hennar getur
   umhverfisráðherra reynt samninga á ný um bótakröfurnar og breytt
   friðlýsingunni í samræmi við mótmælin, enda skerði breytingin í engu rétt
   annarra.
        Þegar tekin hefur verið fullnaðarákvörðun um friðlýsingar og
   friðunarákvæði birtir umhverfisráðherra þau í Stjórnartíðindum og taka þau
   gildi frá þeim degi sem þau eru birt. Þau skulu og fest upp á staðnum
   eftir því sem við verður komið og nauðsynlegt er að mati Náttúruverndar
   ríkisins.

                                  Ýmis ákvæði.
                                    34. gr.
        Kostnaður við framkvæmd laga þessara skal greiddur úr ríkissjóði
   eftir því sem fé er til þess veitt á fjárlögum.

                                    35. gr.
        Náttúruvernd ríkisins eða sá aðili sem falinn hefur verið rekstur
   náttúruverndarsvæðis getur ákveðið gjald fyrir veitta þjónustu.
   Rekstraraðili náttúruverndarsvæðis getur enn fremur ákveðið gjald fyrir
   aðgang að svæðinu ef spjöll hafa orðið af völdum ferðamanna eða hætta er á
   slíkum spjöllum.
        Tekjum samkvæmt síðari málslið 1. mgr. skal varið til eftirlits,
   lagfæringar eða uppbyggingar svæðisins eða aðkomu að því.
        Eigi síðar en í september ár hvert skal Náttúruvernd ríkisins með
   opinberri auglýsingu birta skrá yfir gjaldtöku rekstraraðila
   náttúruverndarsvæða fyrir næsta ár. Gjaldskrá má kæra til ráðherra.
        Ráðherra er heimilt að setja nánari ákvæði um framkvæmd greinarinnar
   í reglugerð.

                                    36. gr.
        Um sölu jarðar, sem öll eða að hluta hefur verið sett á
   náttúruminjaskrá skv. 32. gr., fer eftir ákvæðum [8]laga nr. 65/1976 en þó
   þannig að ríkissjóður skal hafa forkaupsrétt að þeim aðilum frágengnum sem
   hann er veittur með þeim lögum.

                                    37. gr.
        Umhverfisráðherra er heimilt að taka eignarnámi lönd, mannvirki og
   réttindi til þess að framkvæma friðlýsingu er í lögum þessum greinir.

                                    38. gr.
        Hver sá er fyrir fjártjóni verður vegna framkvæmdar á framangreindum
   ákvæðum á rétt til skaðabóta úr ríkissjóði. Ef samkomulag næst ekki um
   bætur skulu þær ákveðnar í samræmi við ákvæði [9]laga nr. 11/1973.

                                    39. gr.
        Brot gegn lögum þessum og reglum, er settar eru samkvæmt þeim, varða
   sektum eða varðhaldi. Sektir renna í ríkissjóð.
        Beita má dagsektum er renna í ríkissjóð til að knýja menn til
   framkvæmda á ráðstöfunum sem þeim er skylt að hlutast til um samkvæmt
   lögunum eða til þess að láta af atferli sem er ólögmætt. Hámark dagsekta
   skal ákveða í reglugerð.
        Umhverfisráðherra skal setja reglugerð^1) um nánari framkvæmd laga
   þessara.

   ^1)Rg. 205/1973, sbr. 640/1982.

                                    40. gr.
        Lög þessi öðlast gildi 1. janúar 1997. ...
        [10]Lög nr. 59/1928, um friðun Þingvalla, halda gildi sínu þrátt
   fyrir gildistöku laga þessara.

                            Breyting á öðrum lögum.
                                    41. gr.
        ...

                            Ákvæði til bráðabirgða.
        Þrátt fyrir ákvæði 1. mgr. 40. gr. skal umhverfisráðherra þegar skipa
   stjórn Náttúruverndar ríkisins og skal hún undirbúa starfsemi
   stofnunarinnar.
        Reglugerð skv. b-lið 5. gr. skal öðlast gildi um leið og lög þessi.
        Ráðherra skal boða til fyrsta náttúruverndarþings, sbr. 13. gr., í
   janúar 1997. Náttúruverndarráð það, sem lætur af störfum við gildistöku
   laga þessara, skal undirbúa þingið.
        Lög þessi skal endurskoða í heild sinni innan tveggja ára frá
   gildistöku.

References

   Visible links
   1. http://www.althingi.is/dba-bin/lawformpr.pl?lnr=1996093
   2. file:///altext/stjt/1997.083.html
   3. file:///altext/stjt/1997.083.html
   4. file://1992060.html
   5. file://1989052.html#g3
   6. file://1997073.html#g62
   7. file://1973011.html
   8. file://1976065.html
   9. file://1973011.html
  10. file://1928059.html
