
   --------------------------------------------------------------------------

                                                          Lög um Háskóla Íslands

                              1999 nr. 41 22. mars

   --------------------------------------------------------------------------

                                   I. kafli.
                           Hlutverk Háskóla Íslands.
                                     1. gr.
                                   Hlutverk.
         Háskóli Íslands skal vera vísindaleg rannsókna- og fræðslustofnun er
            veiti nemendum sínum menntun til að sinna sjálfstætt vísindalegum
                             verkefnum og gegna ýmsum störfum í þjóðfélaginu.
         Háskóli Íslands skal einnig sinna endurmenntun þeirra sem lokið hafa
    háskólaprófi, miðla fræðslu til almennings og veita þjóðfélaginu þjónustu
   í krafti þekkingar sinnar, allt eftir því sem nánar er kveðið á um í lögum
                                  þessum og öðrum reglum er gilda um skólann.

                                   II. kafli.
                            Stjórn Háskóla Íslands.
                                     2. gr.
                           Stjórnskipulag háskólans.
        Háskóladeildir eru grunneiningar Háskóla Íslands. Um starfsemi deilda
           gilda ákvæði III. kafla laga þessara. Í Háskóla Íslands eru þessar
                 deildir: guðfræðideild, læknadeild, lagadeild, viðskipta- og
               hagfræðideild, heimspekideild, tannlæknadeild, verkfræðideild,
         raunvísindadeild og félagsvísindadeild. Háskólaráð tekur ákvörðun um
   stofnun og niðurlagningu deilda. Leita skal umsagnar háskólafundar áður en
      deildir eru lagðar niður, nýjar stofnaðar eða aðrar breytingar gerðar á
                                                                deildaskipan.
                Stjórn Háskóla Íslands er falin háskólaráði, háskólarektor og
    deildarfundum og deildarforsetum. Í tengslum við stjórn háskólans er efnt
      til háskólafundar samkvæmt því sem nánar er kveðið á um í lögum þessum.
           Áður en lögum og reglum, er snerta háskólann eða háskólastofnanir,
               verður breytt eða við þau aukið skal háskólaráð leita umsagnar
         háskólafundar um breytingar eða viðauka, svo og um nýmæli. Nú varðar
     málefni sérstaklega eina deild, og skal háskólaráð þá leita álits hennar
     áður en það lætur uppi umsögn sína. Varði mál sérstaklega háskólastofnun
   sem ekki heyrir undir deild skal háskólaráð leita álits hennar áður en það
                                                      lætur uppi umsögn sína.
         Háskólaráð skal kveða nánar á um skipulag sameiginlegrar stjórnsýslu
             háskólans og stjórnsýslu deilda og stofnana. Leita skal umsagnar
              háskólafundar áður en slíkar reglur eru settar eða þeim breytt.

                                     3. gr.
                             Hlutverk háskólaráðs.
          Háskólaráð er æðsti ákvörðunaraðili innan háskólans. Háskólaráð fer
   með úrskurðarvald í málefnum skólans og stofnana sem honum tengjast og fer
    með almennt eftirlit með starfsemi hans og rekstri samkvæmt því sem nánar
            er mælt fyrir um í lögum þessum og reglum settum með stoð í þeim.
                  Háskólaráð hefur yfirumsjón með einstökum háskólastofnunum,
                               fyrirtækjum, sjóðum og öðrum eignum háskólans.
                     Háskólaráði er heimilt að stofna sérstaka rannsóknar- og
           þróunarsjóði. Skal um þá sett skipulagsskrá sem menntamálaráðherra
             staðfestir. Skipulagsskráin skal birt í B-deild Stjórnartíðinda.

                                     4. gr.
                              Skipan háskólaráðs.
                                                     Í háskólaráði eiga sæti:

   1.
           Rektor sem er sjálfkjörinn í ráðið og jafnframt forseti þess.
   2.
           Fjórir fulltrúar kjörnir til tveggja ára úr hópi kennara í fullu
           starfi sem skipaðir eru eða ráðnir ótímabundið, og skal við
           kosningu þeirra gætt að því að einn fulltrúi sé af hverju
           eftirtalinna fræðasviða: hugvísindasviði, heilbrigðisvísindasviði,
           samfélagsvísindasviði og verkfræði- og raunvísindasviði.
   3.
           Einn fulltrúi samtaka háskólakennara kjörinn til tveggja ára úr
           hópi kennara eða sérfræðinga í fullu starfi.
   4.
           Tveir fulltrúar stúdenta kjörnir hlutfallskosningu til tveggja ára
           í sérstökum kosningum þar sem allir skrásettir stúdentar háskólans
           hafa kosningarrétt.
   5.
           Tveir fulltrúar sem menntamálaráðherra skipar til tveggja ára í
           senn.

                    Kjósa skal og tilnefna tvo varamenn fyrir hvern fulltrúa.
           Háskólaráð setur nánari reglur um kosningarrétt og kjörgengi, vægi
      atkvæða, undirbúning og framkvæmd kosninga kennara og stúdenta í ráðið.
       Leita skal umsagnar háskólafundar áður en slíkar reglur eru settar eða
   þeim breytt. Háskólaráðsfulltrúar kjósa úr sínum hópi varaforseta ráðsins.

                                     5. gr.
                              Fundir háskólaráðs.
              Háskólaráð heldur fundi eftir þörfum. Æski helmingur fulltrúa í
                         háskólaráði fundar er rektor skylt að boða til hans.
                      Háskólaráð er ekki ályktunarfært nema sjö atkvæðisbærir
     háskólaráðsmenn sæki fund hið fæsta. Afl atkvæða ræður úrslitum mála. Ef
                  atkvæði eru jöfn sker atkvæði rektors úr eða þess er gegnir
                                                              forsetastörfum.
                Ef kjörinn háskólaráðsfulltrúi getur ekki sótt fund skal boða
                                                varamann hans til fundarsetu.
             Rektor boðar fundi háskólaráðs. Rita skal fundargerð. Háskólaráð
           setur reglur um undirbúning funda, fundarboð, fundarsköp, birtingu
     ákvarðana og annað er lýtur að starfsháttum ráðsins og ekki er ákveðið í
                                                                lögum þessum.

                                     6. gr.
                                    Rektor.
           Háskólarektor er yfirmaður stjórnsýslu háskólans og æðsti fulltrúi
        hans gagnvart mönnum og stofnunum innan háskólans og utan. Hann hefur
     almennt eftirlit með allri starfsemi háskólans, þar með talið ráðningar-
      og fjármálum einstakra deilda og stofnana. Rektor á frumkvæði að því að
        háskólafundur marki heildarstefnu í málefnum háskólans. Á milli funda
        háskólaráðs fer rektor í umboði þess með ákvörðunarvald í öllum málum
                                                                   háskólans.
         Rektor ræður starfslið sameiginlegrar stjórnsýslu háskólans og setur
                                          því erindisbréf eða starfslýsingar.
           Menntamálaráðherra skipar rektor til fimm ára samkvæmt tilnefningu
    háskólaráðs, að undangengnum almennum kosningum í háskólanum. Skal staðan
   auglýst laus til umsóknar. Háskólaráð setur reglur um hvernig staðið skuli
       að kosningu, tilnefningu og embættisgengi rektors. Leita skal umsagnar
              háskólafundar áður en slíkar reglur eru settar eða þeim breytt.

                                     7. gr.
                            Hlutverk háskólafundar.
         Háskólafundur er samráðsvettvangur háskóladeilda og háskólastofnana.
   Háskólafundur vinnur að þróun og eflingu Háskóla Íslands og mótar og setur
       fram sameiginlega vísinda- og menntastefnu háskólans. Háskólaráð getur
     leitað umsagnar háskólafundar um hvaðeina sem varðar starfsemi háskólans
                                                              og deilda hans.
             Háskólafundur er ályktunarbær um þau málefni sem honum eru falin
           samkvæmt lögum þessum eða reglum settum með stoð í þeim. Ályktanir
            háskólafundar skulu kynntar háskólaráði, rektor, deildarforsetum,
          forstöðumönnum háskólastofnana og öðrum þeim er þær kunna að varða.
     Ákvörðunum háskólaráðs eða annarra stofnana háskólans verður ekki skotið
                                                           til háskólafundar.

                                     8. gr.
                             Skipan háskólafundar.
           Á háskólafundi eiga sæti rektor og forsetar háskóladeilda. Þar sem
        eru 40 eða fleiri kennarar og sérfræðingar í fullu starfi í deild eða
       stofnunum sem heyra undir deild skal deildin eiga, auk deildarforseta,
    einn fulltrúa til viðbótar á háskólafundi og síðan einn fulltrúa í viðbót
   fyrir hverja 40 starfsmenn í fullu starfi. Þá skal deild að auki eiga einn
     fulltrúa á háskólafundi úr hópi kennara eða þeirra sem gegna vísinda- og
    fræðistörfum í fullu starfi fyrir hverja 400 stúdenta sem skráðir eru til
        náms í deildinni tveimur mánuðum fyrir háskólafund. Fulltrúar deilda,
   aðrir en deildarforsetar, skulu kjörnir á deildarfundi. Auk framangreindra
      eiga eftirtaldir aðilar sæti á háskólafundi, tilnefndir eða kjörnir til
         tveggja ára í senn: tveir fulltrúar samtaka háskólakennara kjörnir í
               skriflegri kosningu úr hópi félagsmanna sem ekki gegna störfum
        deildarforseta, tveir fulltrúar starfsmanna við stjórnsýslu háskólans
   kjörnir í skriflegri atkvæðagreiðslu, einn fulltrúi Landsbókasafns Íslands
     Háskólabókasafns og tveir fulltrúar skipaðir af menntamálaráðherra. Auk
     þess skal eiga sæti á háskólafundi einn fulltrúi samtaka stúdenta á móti
          hverjum fimm fulltrúum annarra aðila innan háskólans, og skulu þeir
      kjörnir hlutfallskosningu í sérstökum kosningum til tveggja ára í senn.
            Rektor boðar háskólafund, er forseti hans og stýrir fundi. Ritari
                               háskólaráðs er jafnframt ritari háskólafundar.
         Háskólafund skal halda að minnsta kosti einu sinni á hverju missiri.
    Æski ^2/[3] hlutar fulltrúa á háskólafundi fundar er rektor skylt að boða
                                                                    til hans.
                    Háskólafundur setur nánari reglur um skipan og fundarsköp
       háskólafundar. Í reglum skal m.a. kveða á um kosningu og setu fulltrúa
     annarra stofnana og samtaka á háskólafundi en þeirra sem taldir eru í 1.
                                              mgr. og um atkvæðisrétt þeirra.

                                  III. kafli.
                          Háskóladeildir og stofnanir.
                                     9. gr.
                     Háskóladeildir og rannsóknastofnanir.
            Háskóladeildir eru grunneiningar háskólans. Innan þeirra fer fram
    kennsla, rannsóknir og stjórnun. Deildir eru sjálfstæðar um eigin málefni
      innan þeirra marka er sameiginlegar reglur háskólans setja. Reglubundið
    mat skal fara fram á starfsemi deilda í samræmi við ákvæði laga og reglna
                                                            sem um það gilda.
            Við háskóladeildir er heimilt að starfrækja rannsóknastofnanir og
                 rannsóknastofur samkvæmt nánari reglum sem háskólaráð setur.
       Háskóladeildum og stofnunum er heimilt að stunda þjónusturannsóknir og
         standa fyrir endurmenntun og fræðslu fyrir almenning. Hver deild eða
                    rannsóknastofnun skal gera sérstakar samþykktir um slíkar
                     þjónusturannsóknir og kennslu sem háskólaráð staðfestir.
          Hver deild semur kennsluskrá fyrir sig, og skal þar m.a. gerð grein
   fyrir skipan náms í deildinni, námsframvindu, hámarksnámstíma, prófgráðum,
         prófgreinum og prófkröfum, námskeiðum sem í boði eru og vægi þeirra,
            kennsluháttum, starfsþjálfun, missiraskiptingu, stjórn deildar og
             skiptingu í skorir og félagsmálum stúdenta. Árlega skal gefin út
                                         kennsluskrá fyrir háskólann í heild.

                                    10. gr.
                                 Stjórn deilda.
        Deildarfundur fer með ákvörðunarvald í málefnum hverrar deildar og er
          deildarforseti framkvæmdastjóri hennar. Deildarfundir geta framselt
       ákvörðunarvald sitt í einstökum málum eða málaflokkum til deildarráða.
         Deildarforseti á frumkvæði að mótun heildarstefnu fyrir deild, hefur
   eftirlit með starfi og stjórnsýslu deildar, ræður starfslið að stjórnsýslu
     hennar og ber ábyrgð á fjármálum deildar gagnvart háskólaráði og rektor.
           Háskólaráð setur nánari reglur um starfsemi deilda, stjórn þeirra,
   deildarráð, skiptingu deilda í skorir, námsnefndir, kjör deildarforseta og
              hlutverk þeirra og deildar- og skorarfundi. Leita skal umsagnar
              háskólafundar áður en slíkar reglur eru settar eða þeim breytt.

                                   IV. kafli.
                          Háskólakennarar og nemendur.
                                    11. gr.
                        Háskólakennarar og sérfræðingar.
        Kennarar háskólans eru prófessorar, dósentar og lektorar, þar á meðal
            erlendir lektorar, aðjúnktar og stundakennarar. Kennara má ráða í
   hlutastarf í samræmi við reglur sem háskólaráð setur. Heimilt er að tengja
   starf kennara tilteknu starfi utan háskólans eða starfi við stofnanir hans
                                        samkvæmt reglum sem háskólaráð setur.
         Heimilt er að ráða til háskólans eða stofnana hans fólk til vísinda-
               og fræðistarfa án kennsluskyldu. Skulu starfsheiti þeirra vera
                                   sérfræðingur, fræðimaður eða vísindamaður.
           Heimilt er að ráða kennara til háskólans tímabundinni ráðningu til
        allt að fimm ára. Um tilhögun slíkrar ráðningar skal háskólaráð setja
             reglur. Sama á við um þá sem eingöngu eru ráðnir til vísinda- og
                                                                 fræðistarfa.
             Háskólaráð setur almennar reglur um starfsheiti og starfsskyldur
      háskólakennara og þeirra sem ráðnir eru í starf sérfræðings, fræðimanns
       eða vísindamanns. Háskóladeild ákveður hvernig starfsskyldur einstakra
         kennara skulu skiptast. Háskólastofnun ákveður hvernig starfsskyldur
         sérfræðinga, fræðimanna og vísindamanna skulu skiptast samkvæmt þeim
                                  reglum sem háskólaráð eða deild hefur sett.
              Háskólaráð setur almennar reglur um leyfi kennara og þeirra sem
           ráðnir eru til vísinda- og fræðistarfa frá störfum, og skulu allar
     ákvarðanir deilda og stofnana um leyfi þeirra teknar á grundvelli slíkra
                                                             almennra reglna.

                                    12. gr.
                    Ráðning í kennara- og sérfræðingsstörf.
          Rektor ræður prófessora, dósenta, lektora, sérfræðinga, vísinda- og
    fræðimenn og forstöðumenn háskólastofnana samkvæmt tillögu háskóladeildar
                eða stjórnar háskólastofnunar. Deildarforsetar ráða aðjúnkta,
        stundakennara og annað starfsfólk deildar og stofnana sem heyra undir
      deild. Forstöðumaður háskólastofnunar sem ekki heyrir undir deild ræður
                                                  annað starfsfólk stofnunar.
            Engan má ráða í starf prófessors, dósents, lektors, vísindamanns,
   fræðimanns eða sérfræðings við háskólann eða háskólastofnun nema hann hafi
    lokið meistaraprófi hið minnsta eða hafi jafngilda þekkingu og reynslu að
   mati dómnefndar. Umsækjendur um þessi störf skulu jafnframt hafa sýnt þann
       árangur í starfi að þeir njóti viðurkenningar á starfssviði sínu. Hver
          háskóladeild eða háskólastofnun getur með samþykki háskólaráðs gert
                                                     frekari menntunarkröfur.
                Rektor skipar þriggja manna dómnefnd til þess að dæma um hæfi
          umsækjanda til að gegna kennarastarfi eða vísinda- og fræðistörfum.
     Háskólaráð tilnefnir einn nefndarmann, menntamálaráðherra annan og deild
            sú eða stofnun sem hann á að starfa við þann þriðja, og skal hann
    jafnframt vera formaður dómnefndar. Í dómnefnd má skipa þá eina sem lokið
      hafa meistaraprófi eða hliðstæðu prófi úr háskóla. Háskólarektor skipar
            ritara dómnefnda sem fylgist með störfum nefndanna og er þeim til
                                                                    aðstoðar.
              Dómnefnd skal láta uppi rökstutt álit um það hvort ráða megi af
       vísindagildi rita og rannsókna umsækjanda, svo og af námsferli hans og
   störfum, að hann sé hæfur til að gegna starfinu. Engum umsækjanda má veita
      starf nema meiri hluti dómnefndar hafi látið það álit í ljós að hann sé
                                                 til þess hæfur að gegna því.
        Þegar álit dómnefndar liggur fyrir skal tillaga um veitingu starfsins
    ákveðin í samræmi við reglur hverrar deildar eða stofnunar sem háskólaráð
                                                              hefur staðfest.
        Heimilt er, án auglýsingar, að flytja lektor í dósentsstarf, dósent í
          prófessorsstarf, sérfræðing í starf fræðimanns og fræðimann í starf
        vísindamanns, enda liggi fyrir hæfnisdómur dómnefndar. Á sama hátt er
   heimilt, samkvæmt samkomulagi deildar og stofnunar, að flytja sérfræðinga,
       fræðimenn og vísindamenn í starf lektors, dósents eða prófessors, enda
                           hafi þeir þá kennslu- og stjórnunarskyldu í deild.
         Háskólaráð setur nánari reglur um nýráðningar, auglýsingar um störf,
     umsóknir og meðferð þeirra, skipan og störf dómnefnda, framgang kennara,
                        sérfræðinga og fræðimanna og tilflutning starfsmanna.
            Þegar sérstaklega stendur á getur háskólarektor, samkvæmt tillögu
   háskóladeildar og með samþykki háskólaráðs, boðið vísindamanni að taka við
    kennarastarfi við háskólann án þess að það sé auglýst laust til umsóknar.

                                    13. gr.
                          Nemendur í Háskóla Íslands.
                  Nemendur, sem hefja nám í Háskóla Íslands, skulu hafa lokið
   stúdentsprófi eða öðru sambærilegu prófi frá erlendum skóla. Heimilt er að
      veita öðrum en þeim sem uppfylla framangreind skilyrði rétt til þess að
          hefja nám við háskólann ef þeir að mati viðkomandi deildar búa yfir
      hliðstæðum þroska og þekkingu og stúdentsprófið veitir. Háskólaráð skal
       setja sérstakar reglur um rétt þeirra til að stunda nám við háskólann.
              Háskólaráð setur, að fenginni tillögu deildar, nánari reglur um
        inntöku stúdenta í einstakar námsgreinar í grunn- og framhaldsnámi. Í
       reglum þessum skal m.a. heimilt að binda aðgang að námsgreinum frekari
           skilyrðum um undirbúning en fram koma í 1. mgr. og takmarka fjölda
                                           stúdenta í grunn- og framhaldsnám.
        Við skrásetningu til náms greiðir stúdent skrásetningargjald, allt að
       25.000 kr. Heimilt er að taka 15% hærra gjald af þeim sem fá leyfi til
   skrásetningar utan auglýstra skrásetningartímabila. Háskólaráði er heimilt
          að verja hluta skrásetningargjaldsins til Félagsstofnunar stúdenta.
         Þeir einir teljast stúdentar við Háskóla Íslands sem skrásettir hafa
     verið til náms. Í reglum sem háskólaráð setur má kveða nánar á um árlega
                                                       skrásetningu stúdenta.
           Háskóladeild er heimilt að meta nám sem stúdent hefur stundað utan
     deildarinnar, þ.m.t. við aðra innlenda eða erlenda háskóla, sem hluta af
                                                           námi við deildina.

                                   V. kafli.
                              Kennsla, próf o.fl.
                                    14. gr.
         Háskólaár og missiri. Námseiningar, kennsla og kennsluhættir.
              Háskólaráð setur reglur um lengd háskólaárs og skiptingu þess í
       kennslumissiri. Heimilt er að ákveða mismunandi missiraskiptingu fyrir
    einstakar deildir. Fyrirlestrar, æfingar og námskeið í háskóladeildum eru
     fyrir skrásetta stúdenta, en kennara er heimilt að veita öðrum kost á að
                   sækja slíka kennslu nema háskóladeild mæli öðruvísi fyrir.
        Kennsla í Háskóla Íslands skal fara fram í námskeiðum sem metin eru í
   einingum. Fullt nám telst 30 einingar á námsári að jafnaði og endurspeglar
     alla námsvinnu nemenda og viðveru í kennslustundum og prófum. Háskólaráð
   skal setja almennar reglur um mat námskeiða til eininga. Einstakar deildir
                  skulu setja sér almennar reglur um kennslu og kennsluhætti.

                                    15. gr.
                        Prófgráður, próf, námstími o.fl.
           Háskólaráð skal setja reglur um prófgráður, prófgreinar, próftíma,
     prófdómara, endurtekningu prófa, viðurkenningu erlendra prófa, skiptingu
        fullnaðarprófs í fleiri en einn hluta, undirbúningspróf, einkunnir og
      annað er að prófum lýtur. Heimilt er í reglum háskólaráðs að kveða á um
       hámarkstímalengd í námi eða einstökum hlutum þess og um afleiðingar ef
     þeim ákvæðum er ekki fullnægt. Háskólaráð skal enn fremur setja almennar
                  reglur um meistara- og doktorsnám, svo og um vörn sérstakra
                                                             doktorsritgerða.
            Háskólakennarar standa fyrir prófum, en hver deild ræður tilhögun
    prófa hjá sér að svo miklu leyti sem ekki eru sett bindandi ákvæði um það
     í lögum eða reglum háskólaráðs. Sameiginleg stjórnsýsla háskólans annast
                                                 skipulag og framkvæmd prófa.
              Stúdent á rétt til að fá útskýringar kennara á mati skriflegrar
    úrlausnar sinnar ef hann æskir þess innan 15 daga frá birtingu einkunnar.
       Vilji stúdent, sem ekki hefur staðist próf, þá eigi una mati kennarans
       getur hann snúið sér til viðkomandi deildarforseta. Skal þá prófdómari
     skipaður í hverju tilviki. Einnig getur kennari eða meiri hluti nemenda,
    telji þeir til þess sérstaka ástæðu, óskað skipunar prófdómara í einstöku
                                                                       prófi.
          Háskólarektor skipar prófdómara að fengnum tillögum háskóladeildar.
        Þá eina má skipa prófdómara sem lokið hafa viðurkenndu háskólaprófi í
       þeirri grein sem dæma skal og njóta viðurkenningar á starfssviði sínu.
     Prófdómarar skulu skipaðir til þriggja ára í senn nema skipun sé skv. 3.
                                                                         mgr.

                                    16. gr.
                           Veiting doktorsnafnbótar.
          Háskóladeildir hafa rétt til að veita doktorsnafnbót. Slíka nafnbót
    má veita í heiðursskyni, að undangengnu sérstöku doktorsnámi eða með vörn
       sérstakrar doktorsritgerðar. Doktorsnafnbót í heiðursskyni verður ekki
     veitt nema með samþykki ^3/[4] hluta allra atkvæðisbærra deildarmanna og
                                                    með samþykki háskólaráðs.

                                    17. gr.
                                  Agaviðurlög.
             Rektor getur veitt stúdent áminningu eða vikið honum úr skóla um
    tiltekinn tíma eða að fullu ef hann hefur gerst sekur um brot á lögum eða
     öðrum reglum háskólans eða framkoma hans gagnvart starfsmönnum háskólans
            eða öðrum stúdentum er ósæmileg eða óhæfileg. Áður en ákvörðun um
     brottrekstur er tekin skal leita umsagnar háskóladeildar og gefa stúdent
    kost á að tjá sig um málið. Stúdent er heimilt að skjóta ákvörðun rektors
    til áfrýjunarnefndar samkvæmt lögum um háskóla. Málskot frestar framkvæmd
   ákvörðunar rektors. Rektor getur að hæfilegum tíma liðnum heimilað stúdent
         sem vikið hefur verið að fullu úr skóla að skrá sig aftur til náms í
      háskólanum ef aðstæður hafa breyst. Stúdent er heimilt að skjóta synjun
                                   rektors um skráningu til áfrýjunarnefndar.

                                   VI. kafli.
               Ákvæði sem varða fjárhag, fyrirtæki og stofnanir.
                                    18. gr.
                             Gjöld fyrir þjónustu.
          Háskóla Íslands skal heimilt að taka gjald fyrir þjónustu sem telst
         utan þeirrar þjónustu sem háskólanum er skylt að veita. Honum er enn
             fremur heimilt að taka gjöld fyrir endurmenntun og fræðslu fyrir
   almenning. Háskólaráð setur nánari reglur um gjaldtöku og ráðstöfun gjalda
                                                       samkvæmt ákvæði þessu.
        Háskólaráði er heimilt að semja við stúdenta, samtök þeirra og félög,
       hollvinasamtök, einstaklinga, samtök þeirra og fyrirtæki eða opinberar
     stofnanir um að taka að sér þjónustu fyrir hönd Háskóla Íslands, enda sé
                      farið að ákvæðum í 30. gr. laga um fjárreiður ríkisins.

                                    19. gr.
        Ársfundur Háskóla Íslands, stofnanir, aðild að fyrirtækjum o.fl.
            Háskóli Íslands skal árlega halda opinn ársfund þar sem fjárhagur
        skólans og meginatriði starfsáætlunar hans eru kynnt. Háskólaráð skal
                                      setja reglur um fyrirkomulag ársfundar.
         Háskóla Íslands skal heimilt með samþykki menntamálaráðherra að eiga
                aðild að rannsóknar- og þróunarfyrirtækjum er séu hlutafélög,
              sjálfseignarstofnanir eða félög með takmarkaða ábyrgð og stunda
        framleiðslu og sölu í því skyni að miðla, hagnýta og þróa niðurstöður
         rannsóknar- og þróunarverkefna sem háskólinn vinnur að hverju sinni.
   Háskólaráð fer með eignarhlut háskólans í slíkum fyrirtækjum. Jafnframt er
       háskólanum heimilt að starfrækja stofnanir sem eru á verksviði hans og
                                                heyra beint undir háskólaráð.
         Háskóla Íslands er heimilt að semja við aðrar stofnanir og fyrirtæki
          sem tengjast starfssviði skólans um kennslu, rannsóknir og ráðningu
                                              kennara og annarra starfsmanna.

                                  VII. kafli.
                        Birting reglna, gildistaka o.fl.
                                    20. gr.
                                Birting reglna.
         Reglur þær, sem háskólaráð setur samkvæmt lögum þessum, skulu birtar
                                                   í B-deild Stjórnartíðinda.
           Háskólaráð skal gefa út handbók sem hefur að geyma ákvæði gildandi
         laga og reglna sem á hverjum tíma eru í gildi fyrir Háskóla Íslands.

                                    21. gr.
                                Gildistaka o.fl.
          Lög þessi öðlast þegar gildi og koma að fullu til framkvæmda 1. maí
                                                                         1999

                            Ákvæði til bráðabirgða.
                          Innan tveggja ára frá gildistöku laga þessara skulu
     menntamálaráðherra og heilbrigðisráðherra hafa komið sér saman um reglur
    um starfstengsl prófessora læknadeildar við heilbrigðisstofnanir. Þar til
       slíkt samkomulag hefur náðst skulu gilda um það efni ákvæði [2]38. gr.
                                       laga um Háskóla Íslands, nr. 131/1990.
                    Starfandi háskólaráð skal setja reglur til bráðabirgða um
       kosningarrétt, undirbúning og framkvæmd kosninga kennara og stúdenta í
      háskólaráð, sbr. 3. mgr. 4. gr. þessara laga, þannig að nýtt háskólaráð
        geti hafið störf eigi síðar en 1. maí 1999. Jafnframt setur starfandi
   háskólaráð reglur fyrir háskólafund um fundarsköp, sbr. 4. mgr. 8. gr., og
      ákveður hvenær háskólafundur verður fyrst kallaður saman. Þessar reglur
   skulu endurskoðaðar er nýtt háskólaráð hefur verið skipað og háskólafundur
                                                        hefur verið skipaður.
          Núverandi rektor Háskóla Íslands situr út yfirstandandi kjörtímabil
        sitt, en að því loknu skal skipa rektor til fimm ára skv. 6. gr. laga
                                                                     þessara.
           Ákvæði reglugerðar fyrir Háskóla Íslands, nr. 98/1993, með áorðnum
   breytingum, og þeirra reglna sem háskólaráð hefur sett gilda, að svo miklu
     leyti sem þau fara ekki gegn þessum lögum, þar til háskólaráð hefur sett
            nýjar reglur samkvæmt ákvæðum þessara laga.^1) Hið sama gildir um
      reglugerðir háskólastofnana sem nú eru í gildi og settar hafa verið með
                                                    stoð í gildandi lögum.^2)

   ^1)Rg. A 98/1993, sbr. A 101/1993, A 116/1994, A 118/1994, A 81/1995, A
   113/1995, A 122/1995, A 3/1996, A 12/1996, A 32/1996, A 118/1996, [3]A
   105/1998 og [4]A 107/1998.^2)Rg. 190/1974 (Lagastofnun); rg. 191/1974
   (Líffræðistofnun); rg. 318/1975 (Guðfræðistofnun); rg. 537/1975, sbr.
   689/1981 (Raunvísindastofnun); rg. 598/1982 (stofnun í erlendum
   tungumálum); rg. 599/1982 (Heimspekistofnun); rg. 89/1983
   (rannsóknastofnanir við heimspekideild HÍ); rg. 243/1985
   (Félagsvísindastofnun); rg. 410/1986 (Stofnun Sigurðar Nordals); rg.
   449/1988 (rannsóknastofnun í siðfræði); rg. 188/1989 (Hagfræðistofnun);
   rg. 125/1990 (Rannsóknastofa í kvennafræðum); rg. 212/1990
   (Alþjóðamálastofnun HÍ); rg. 211/1992 (Viðskiptafræðistofnun HÍ); rg.
   105/1993 (Verkfræðistofnun); rg. 333/1995 (Lífeðlisfræðistofnun HÍ); rg.
   119/1997 (Mannfræðistofnun); rg. 122/1997 (Umhverfisstofnun); rg. 124/1997
   (Rannsóknarstofnun í hjúkrunarfræði); rg. 125/1997 (Tannlækningastofnun);
   rg. 126/1997 (Lyfjafræðistofnun); [5]rg. 346/1998 (Reiknistofnun); [6]rg.
   350/1998, sbr. 591/1998 (Orðabók). Rg. 540/1991.

References

   Visible links
   1. http://www.althingi.is/dba-bin/lawformpr.pl?lnr=1999041
   2. file://1990131.html
   3. http://brunnur.stjr.is/interpro/mrn/mrn.nsf/pages/logogregl-1051998
   4. http://brunnur.stjr.is/interpro/mrn/mrn.nsf/pages/logogregl-1071998
   5. http://brunnur.stjr.is/interpro/mrn/mrn.nsf/pages/logogregl-3461998
   6. http://brunnur.stjr.is/interpro/mrn/mrn.nsf/pages/logogregl-3501998
