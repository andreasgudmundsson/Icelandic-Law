
   --------------------------------------------------------------------------

                              Forsetabréf um afreksmerki hins íslenska lýðveldis

                            1950, nr. 85, 9. október

   --------------------------------------------------------------------------

                                     1. gr.
           Heiðurspeningurinn nefnist: Afreksmerki hins íslenska lýðveldis.
   Afreksmerkið er í tveimur stigum. Fyrra stig er peningur úr gulli, 3 cm að
   þvermáli og 2 mm á þykkt. Á framhlið peningsins skal mótuð mynd
   Fjallkonunnar og umhverfis letrað í boga: Afreksmerki hins íslenska
   lýðveldis. Á bakhlið peningsins er skjaldarmerki Íslands. Á rönd
   peningsins skal letra nafn þess, er peninginn hlýtur, og hvaða dag og ár
   afrek það var unnið, er gerði hann merkisins verðan.
           Annað stig merkisins er eins og hið fyrra, nema silfur í stað
   gulls.

                                     2. gr.
           Afreksmerkið skal bera á brjóstinu vinstra megin í bláu
   silkibandi.

                                     3. gr.
           Afreksmerkinu má sæma innlenda menn og erlenda, er hætt hafa lífi
   sínu eða heilsu við björgun íslenskra manna úr lífsháska, enda sé upplýst
   með lögreglurannsókn, eða á annan fullgildan hátt, um öll atvik
   björgunarinnar.

                                     4. gr.
           Afreksmerkið er eign þess, er hlýtur það, og erfingja hans að
   honum látnum.

                                     5. gr.
           Forseti Íslands veitir afreksmerkið.

                                     6. gr.
           Forsetinn skipar þriggja manna nefnd, er gerir tillögur um veiting
   afreksmerkisins. Einn skal skipa að ráði forsætisráðherra og sé hann
   jafnframt formaður nefndarinnar, annar sé forseti Slysavarnafélags
   Íslands, en hinn þriðji formaður orðunefndar hinnar íslensku fálkaorðu.
           Nefndin skal halda gerðabók um störf sín.

                                     7. gr.
           Engan má sæma afreksmerkinu, nema nefndarmenn séu sammála um að
   leggja það til. Ef um erlendan ríkisborgara er að ræða, skal leita
   umsagnar utanríkisráðherra Íslands áður en ákvörðun er tekin um veitingu
   merkisins.

                                     8. gr.
           Veiting afreksmerkisins skal að jafnaði fram fara 1. desember.
           Merkinu skal fylgja skjal, undirritað af forseta og nefndarmönnum,
   þar sem greint sé, fyrir hvaða afrek merkið er veitt.

                                     9. gr.
           Birta skal í Lögbirtingablaði og Stjórnartíðindum, hverjir
   afreksmerkið hljóta og fyrir hvað.

                                    10. gr.
           Kostnaður við afreksmerkið greiðist úr ríkissjóði.

References

   Visible links
   1. http://www.althingi.is/dba-bin/lawformpr.pl?lnr=1950085
