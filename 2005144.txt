
   --------------------------------------------------------------------------

                     Forsetabréf um starfsháttu orðunefndar

                           2005 nr. 144 31. desember

   --------------------------------------------------------------------------

                           Tók gildi 7. janúar 2006.

                          I. kafli. Veiting orðunnar.
  1. gr. Stórmeistari hinnar íslensku fálkaorðu sæmir innlenda einstaklinga og
  erlenda heiðursmerkinu samkvæmt tillögu orðunefndar. Stórmeistari getur við
  sérstök tækifæri er honum þykir hlýða veitt orðuna án tillagna nefndarinnar.
2. gr. Hver nefndarmaður getur borið fram tillögu á fundi um veitingu orðunnar.
 Samhljóða samþykki nefndarmanna þarf til þess að tillaga um orðuveitingu verði
 borin upp fyrir stórmeistara. Fundur orðunefndar telst löglegur ef hann sitja
eigi færri en fjórir nefndarmanna og til hans hefur verið boðað með viðhlítandi
                              hætti, sbr. 10. gr.
  3. gr. Tilnefningar til orðunefndar skulu vera bréflegar og undirritaðar af
      einum eða fleiri aðilum. Fjöldi undirskrifta ræður ekki úrslitum um
 orðuveitingu. Í tilnefningu skal tilgreina helstu æviatriði viðkomandi og hvað
   það er sem bréfritari telur að sá sem tilnefndur er hafi gert til að verða
sæmdur fálkaorðunni. Ekki er tekið við tilnefningum sem berast rafrænt. Ekki er
      tekið við tilnefningum frá nánum skyldmennum þess sem tilnefndur er.
 4. gr. Heimilt er að bera upp fyrir stórmeistara tillögur um orðuveitingar án
 þess að málið hafi verið tekið til meðferðar á fundi, enda hafi orðuritari að
  boði formanns aflað tillögunni samþykkis nefndarmanna, sbr. 2. gr. Staðfesta
    skal slíkar tillögur á næsta nefndarfundi. Ef tilnefning er samþykkt af
    stórmeistara og orðunefnd skal orðuritari senda bréflega tilkynningu til
         væntanlegs orðuþega þar sem honum er greint frá ákvörðuninni.
   Berist nefndinni tilnefning um orðuveitingar skal orðuritari afla þeirrar
  vitneskju í málinu er nefndarmenn telja nauðsynlega til þess að tilnefningin
                               hljóti afgreiðslu.
5. gr. Þegar orðunefnd hefur samþykkt orðuveitingu til erlends ríkisborgara skal
  leita umsagnar utanríkisráðuneytisins. Umsagnir ráðuneytisins, ef einhverjar
     eru, skulu berast nefndinni innan sjö daga. Orðuveitingar til erlendra
ríkisborgara sem byggjast á gagnkvæmni milli íslenska utanríkisráðuneytisins og
  sendiráða á Íslandi og jafnframt til aðila sem starfandi eru í þágu erlendra
  stjórnvalda á erlendri grundu skal bera undir utanríkisráðuneytið. Leita ber
 umsagnar utanríkisráðuneytisins um tilnefningar er varða kjörræðismenn Íslands
                                   erlendis.
6. gr. Sá sem sæmdur er fálkaorðunni í fyrsta sinn skal að jafnaði hljóta lægsta
     stig hennar. Þó má frá þessu víkja ef sérstakar aðstæður mæla með því.
Ef erlendum þjóðhöfðingjum eða forsætisráðherrum er veitt fálkaorðan skulu þeir
jafnan hljóta fjórða stig hennar, stórkrossinn, en þó er heimilt að veita æðsta
 stig hennar, keðju ásamt stórkrossstjörnu. Skila ber keðjunni þegar viðkomandi
                               lætur af störfum.
 Ef orðan er veitt erlendum einstaklingum sem bera heiðursmerki heimalands síns
                 skal sæma þá samsvarandi stigi fálkaorðunnar.
 Þegar stig hinnar erlendu orðu eru fleiri en fjögur samsvarar stórkrossstigið
 aðeins hæsta stiginu en stig stórriddara með stjörnu því næsthæsta. Séu stigin
fleiri en tíu samsvarar stórriddarakross með stjörnu tveimur hinum næsthæstu, en
stigin þar fyrir neðan skiptast sem næst að jöfnu, og samsvarar stig stórriddara
                   æðri stigunum en stig riddara hinum lægri.
7. gr. Eigi má veita þeim er sæmdur hefur verið fálkaorðunni æðri stig hennar en
hið næsta fyrir ofan það er hann áður hlaut. Riddara má því eigi sæma æðra stigi
                         en stórriddarakrossi o.s.frv.
   Þrjú ár skulu líða hið skemmsta frá því að sá er hlotið hefur riddarakross
hlýtur stórriddarakross. Stórriddara má eigi sæma stjörnu fyrr en að liðnum sex
 árum frá því að hann hlaut stórriddarakrossinn, og stórriddara með stjörnu má
eigi sæma stórkrossi fyrr en að liðnum tólf árum frá því að hann hlaut stjörnu.
    Stórmeistari getur þó vikið frá þessu ef honum þykir hlýða, sbr. 1. gr.

             II. kafli. Afhending orðunnar og birting orðuveitinga.
  8. gr. Stórmeistari afhendir öll stig orðunnar til íslenskra ríkisborgara á
           forsetasetrinu Bessastöðum 1. janúar og 17. júní ár hvert.
      Stórmeistari getur vikið frá þessum dagsetningum varðandi einstakar
  orðuveitingar til íslenskra ríkisborgara. Stórmeistara er heimilt ef svo ber
     undir að fela formanni orðunefndar að afhenda orðu í sinn stað, annars
                     orðuritara ef formaður er forfallaður.
 Stórmeistari afhendir öll stig orðunnar til erlendra ríkisborgara að jafnaði á
                          forsetasetrinu Bessastöðum.
Við sérstök tækifæri getur stórmeistari formlega falið eftirtöldum aðilum í sinn
    stað að afhenda fálkaorðuna erlendum ríkisborgurum á erlendum vettvangi:
     1. Handhöfum forsetavalds: forsætisráðherra, forseta Alþingis eða forseta
                                  Hæstaréttar;
                               2. utanríkisráðherra;
                             3. formanni orðunefndar;
                     4. sendiherrum Íslands búsettum erlendis.
  9. gr. Frá orðuveitingum skal skýra í Stjórnartíðindum ár hvert. Einnig skal
 senda tilkynningu til fjölmiðla um orðuveitingar til íslenskra ríkisborgara 1.
                              janúar og 17. júní.

                          III. kafli. Fundarhöld o.fl.
 10. gr. Orðunefnd heldur fundi að minnsta kosti tveimur mánuðum fyrir árlegar
   orðuveitingar 1. janúar og 17. júní. Formaður nefndarinnar stýrir þeim en
   varaformaður í forföllum hans. Sá er lengst hefur átt sæti í orðunefnd er
  sjálfkjörinn varaformaður. Fundi nefndarinnar skal boða með minnst fimm daga
                                   fyrirvara.
 Um hver áramót skal orðuritari leggja fram ársreikning orðunnar og skýrslu um
                             birgðir heiðursmerkja.
 Orðuritari veitir viðtöku öllum tilnefningum til orðuveitinga og sér um að þær
komi til umfjöllunar nefndarmanna. Eftir formlega umfjöllun nefndarmanna leggur
         formaður endanlegar tillögur nefndarinnar fyrir stórmeistara.
 Orðuritari varðveitir heiðursmerki orðunnar, innsigli hennar, bækur og skjöl.
  Orðuritari annast fundarboðanir að fyrirlagi formanns. Jafnframt annast hann
         gerð kynningarefnis um orðuna samkvæmt fyrirmælum orðunefndar.

                             IV. kafli. Gildistaka.
               11. gr. Forsetabréf þetta öðlast þegar gildi. ...
