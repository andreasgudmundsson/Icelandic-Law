
   --------------------------------------------------------------------------

                           Lög um Stjórnarráð Íslands

                           2011 nr. 115 23. september

   --------------------------------------------------------------------------

                 Ferill málsins á Alþingi.   Frumvarp til laga.

   Tóku gildi 28. september 2011. Breytt með l. 173/2011 (tóku gildi 30. des.
                                     2011).

                       I. kafli. Um Stjórnarráð Íslands.
  1. gr. Ráðherrar í ríkisstjórn Íslands og ráðuneyti þeirra mynda Stjórnarráð
 Íslands. Ráðherrar fara með og bera ábyrgð á stjórnarframkvæmdum öllum, hver á
 sínu málefnasviði. Sá ráðherra sem forseti Íslands hefur skipað til forsætis í
                 ríkisstjórn Íslands nefnist forsætisráðherra.
Ráðherrar starfa í umboði Alþingis. Forsætisráðherra er skylt að biðjast lausnar
fyrir sig og ráðuneyti sitt ef tillaga um vantraust á ríkisstjórn er samþykkt á
     Alþingi. Samþykki Alþingi tillögu um vantraust á einstakan ráðherra í
    ríkisstjórn er forsætisráðherra skylt að gera tillögu til forseta um að
                 viðkomandi ráðherra verði leystur frá embætti.
   2. gr. Stjórnarráð Íslands skiptist í ráðuneyti. Ráðuneyti eru skrifstofur
  ráðherra og æðstu stjórnvöld framkvæmdarvaldsins hvert á sínu málefnasviði.
 Ákveða skal fjölda ráðuneyta og heiti þeirra með forsetaúrskurði, sbr. [1]15.
 gr. stjórnarskrárinnar, samkvæmt tillögu forsætisráðherra. Tillagan skal lögð
    fyrir Alþingi í formi þingsályktunartillögu sem komi þegar til umræðu og
               afgreiðslu áður en forsetaúrskurður er gefinn út.
                 Stjórnarráð Íslands hefur aðsetur í Reykjavík.

        II. kafli. Um skipun ráðherra og verkaskiptingu á milli þeirra.
  3. gr. Forseti Íslands skipar forsætisráðherra. Forseti Íslands skipar aðra
       ráðherra samkvæmt tillögu forsætisráðherra. Forseti Íslands veitir
forsætisráðherra og ráðuneyti hans sem og einstökum ráðherrum lausn frá embætti
                       samkvæmt tillögu forsætisráðherra.
4. gr. Stjórnarmálefni ber undir ráðuneyti eftir ákvæðum forsetaúrskurðar, sbr.
       [2]15. gr. stjórnarskrárinnar, sem kveðinn er upp samkvæmt tillögu
                               forsætisráðherra.
 Við skiptingu stjórnarmálefna á milli ráðuneyta skv. 1. mgr. skal þess jafnan
 gætt, að teknu tilliti til skiptingar Stjórnarráðsins í ráðuneyti skv. 2. gr.,
            að eðlislík stjórnarmálefni heyri undir sama ráðuneyti.
Heimilt er að fela sama ráðherra að fara með fleiri en eitt ráðuneyti á hverjum
                                     tíma.
   Komi upp vafi eða ágreiningur um það undir hvaða ráðuneyti stjórnarmálefni
                        heyrir sker forsætisráðherra úr.
  5. gr. Nú er stjórnarmálefni flutt milli ráðuneyta, sbr. 4. gr., og skal þá
 ljúka meðferð ólokinna stjórnsýslumála í því ráðuneyti sem við málefni tekur.

       III. kafli. Um ríkisstjórn og samhæfingu starfa á milli ráðherra.
           6. gr. Ríkisstjórnarfundi skal halda um eftirfarandi mál:
     1. Nýmæli í lögum, þ.e. lagafrumvörp sem ráðherrar hyggjast leggja fram á
  Alþingi sem stjórnarfrumvörp, og önnur málefni sem bera á upp fyrir forseta
         Íslands til staðfestingar, þ.m.t. tillögur til þingsályktana.
     2. Mikilvæg stjórnarmálefni. Til mikilvægra stjórnarmálefna teljast t.d.
reglugerðir og yfirlýsingar sem taldar eru fela í sér mikilvæga stefnumörkun eða
áherslubreytingar eða ef sýnt þykir að reglugerð eða yfirlýsing geti haft áhrif
      á útgjöld ríkissjóðs umfram fjárheimildir eða á efnahagsmál almennt.
              3. Önnur mál sem ráðherrar óska eftir að bera þar upp.
Á ríkisstjórnarfundum skal skýra frá fundum þar sem ráðherrar ríkisstjórnarinnar
   koma sameiginlega fram gagnvart aðilum úr stjórnkerfinu eða utan þess til
 umræðna um mikilvæg málefni og þegar þeim sem fulltrúum ríkisstjórnarinnar eru
 veittar mikilvægar upplýsingar eða kynnt mikilsverð málefni sem þurfa að koma
                      til úrlausnar innan stjórnsýslunnar.
                  Forsætisráðherra stýrir ríkisstjórnarfundum.
7. gr. Forsætisráðherra felur starfsmanni forsætisráðuneytisins að gegna störfum
                             ritara ríkisstjórnar.
 Í fundargerðir ríkisstjórnar skulu færðar niðurstöður, skýrt frá frásögnum og
tilkynningum ráðherra auk þess sem greint skal frá umræðuefni, ef ekki er á því
formleg niðurstaða, og bókuð afstaða samkvæmt sérstakri ósk ráðherra. Undan skal
 þó fella þau atriði fundargerðar sem hafa að geyma upplýsingar sem falla undir
 takmarkanir á upplýsingarétti vegna einkahagsmuna og almannahagsmuna og skulu
                      þau færð í sérstaka trúnaðarmálabók.
Fundargerðir skulu staðfestar af forsætisráðherra og dreift til annarra ráðherra
þegar staðfesting liggur fyrir. Komi fram athugasemd við fundargerð frá ráðherra
                   skal hún skráð í fundargerð næsta fundar.
   Allir fundir ríkisstjórnarinnar skulu hljóðritaðir og afrit geymt í vörslu
 Þjóðskjalasafns. Hljóðritanir þessar skulu gerðar opinberar að 30 árum liðnum
                                 frá fundi.^1)
 Um störf ríkisstjórnar fer að öðru leyti eftir starfsreglum sem ríkisstjórnin
                                   setur sér.
     ^1)Ákvæði málsgreinarinnar kemur til framkvæmda 1. nóv. 2012 skv. 28. gr.
8. gr. Forsætisráðherra ber að gæta þess að verkaskipting á milli ráðherra, sbr.
4. gr., sé eins skýr og kostur er. Ráðherrar skulu leitast við að samhæfa stefnu
  og aðgerðir ráðuneyta þegar málefni og málefnasvið skarast. Forsætisráðherra
 skal beita sér fyrir því að stefna og aðgerðir ráðherra á einstökum sviðum séu
                         samhæfðar ef á þarf að halda.
  9. gr. Forsætisráðherra getur ákveðið, með samþykki ríkisstjórnar, að skipa
          ráðherranefndir til að fjalla um einstök mál eða málaflokka.
Forsætisráðherra stýrir fundum ráðherranefnda eða felur öðrum ráðherra að stýra
                            fundum ráðherranefndar.
  Þótt ráðherra hafi tekið mál upp í ráðherranefnd leysir það hann ekki undan
             skyldu til að bera mál upp í ríkisstjórn, sbr. 6. gr.
   10. gr. Í fundargerðir ráðherranefndar skulu færðar niðurstöður, skýrt frá
 frásögnum og tilkynningum ráðherra auk þess sem greint skal frá umræðuefni, ef
   ekki er á því formleg niðurstaða, og bókuð afstaða samkvæmt sérstakri ósk
                                   ráðherra.
    Fundargerðir skulu staðfestar af forsætisráðherra, eða þeim ráðherra sem
   forsætisráðherra hefur falið að stýra ráðherranefnd, og dreift til annarra
 ráðherra í ráðherranefnd þegar staðfesting liggur fyrir. Komi fram athugasemd
     við fundargerð frá ráðherra skal hún skráð í fundargerð næsta fundar.
   Forsætisráðherra setur reglur um störf ráðherranefnda að höfðu samráði við
                                  ríkisstjórn.
      11. gr. Færa skal skrá um formleg samskipti og fundi milli ráðuneyta
                  Stjórnarráðsins sem og við aðila utan þess.
                 Forsætisráðherra setur reglur um skráninguna.

           IV. kafli. Um stjórnunar- og eftirlitsheimildir ráðherra.
   12. gr. Ráðherra fer með yfirstjórn stjórnvalda sem hafa á hendi framkvæmd
   stjórnarmálefna er undir ráðuneyti hans heyra, enda leiði ekki af lögum að
              stjórnvald skuli vera sjálfstætt gagnvart ráðherra.
Í yfirstjórn skv. 1. mgr. felst m.a. að ráðherra getur gefið stjórnvaldi almenn
  og sérstök fyrirmæli um starfrækslu á verkefnum þess, fjárreiður og meðferð
  eigna, sbr. þó 3. mgr. 13. gr., enda mæli lög eða eðli máls því ekki í mót.
   Ráðherra er heimilt að láta í té óbindandi álit sem þýðingu geta haft til
 leiðbeiningar fyrir stjórnarframkvæmd á málefnasviði hans, enda leiði ekki af
                 lögum eða eðli máls að honum sé það óheimilt.
  13. gr. Ráðherra skal hafa eftirlit með starfrækslu, fjárreiðum og eignum á
      vegum stjórnvalda sem heyra undir almennar stjórnunarheimildir hans.
 Ráðherra skal enn fremur hafa almennt eftirlit með starfrækslu, fjárreiðum og
  eignum þeirra sjálfstæðu stjórnvalda sem heyra stjórnarfarslega undir hann.
Eftirlit með sjálfstæðum stjórnvöldum tekur ekki til málsmeðferðar eða ákvarðana
                               í einstökum málum.
 Hafi eign á vegum stjórnvalds verið lögð undir annan ráðherra, sbr. 4. gr., en
 þann sem stjórnvald heyrir stjórnarfarslega undir fer sá ráðherra með almennt
                     eftirlit með þeirri eign, sbr. 15. gr.
 14. gr. Ráðherra getur krafið stjórnvald, sem heyrir undir yfirstjórn hans, um
     hverjar þær upplýsingar og skýringar sem honum er þörf á til að sinna
                          yfirstjórnarhlutverki sínu.
  Ráðherra getur krafið sjálfstæð stjórnvöld, sem heyra stjórnarfarslega undir
    hann, um hverjar þær upplýsingar og skýringar sem þörf er á til að sinna
          eftirliti skv. 13. gr. og öðrum lögmæltum skyldum ráðherra.
  Ef nauðsynlegt reynist í þessu sambandi að afhenda ráðherra upplýsingar sem
 almennar eða sérstakar þagnarskyldureglur taka til eru hann og ráðuneyti hans
          bundin þagnarskyldu með sama hætti og í þeim reglum greinir.
  15. gr. Ráðherra skal hafa almennt eftirlit með þeim eignum ríkisins, þar á
meðal eign í einkaréttarlegum lögaðilum, sem til viðkomandi ráðherra hafa verið
                                    lagðar.

           V. kafli. Um innra skipulag ráðuneyta og starfsmannahald.
    16. gr. Ráðuneytisstjórar stýra ráðuneytum undir yfirstjórn ráðherra. Í
    forföllum ráðuneytisstjóra gegnir staðgengill störfum ráðuneytisstjóra.
   Staðgengill ráðuneytisstjóra skal koma úr röðum skrifstofustjóra samkvæmt
                           ákvörðun ráðuneytisstjóra.
Ráðuneytisstjóri forsætisráðuneytisins skal jafnframt því embætti gegna störfum
                           ritara ríkisráðs Íslands.
  17. gr. Ráðherra skal skipuleggja ráðuneyti sitt með því að skipta því upp í
skrifstofur og skal hverri skrifstofu stýrt af skrifstofustjóra undir yfirstjórn
                               ráðuneytisstjóra.
  18. gr. Ráðherra skipar ráðuneytisstjóra og skrifstofustjóra að fengnu mati
            hæfnisnefndar, sbr. 19. gr. Aðrir starfsmenn eru ráðnir.
    Ráðherra setur ráðuneytisstjóra og aðstoðarmanni ráðherra erindisbréf og
ráðuneytisstjórar setja skrifstofustjórum erindisbréf, þar sem meðal annars skal
kveðið á um starfssvið þeirra og starfsskyldur. Forsætisráðuneytið skal gefa út
      leiðbeinandi erindisbréf fyrir ráðuneytisstjóra, skrifstofustjóra og
                 aðstoðarmenn ráðherra í Stjórnarráði Íslands.
 19. gr. Við skipun í embætti ráðuneytisstjóra og skrifstofustjóra í ráðuneytum
 skv. 18. gr., sbr. þó 21. gr., skal ráðherra skipa þriggja manna nefnd til að
                       meta hæfni umsækjenda um embættið.
 Niðurstaða hæfnisnefndar er ráðgefandi við skipun í embætti. Forsætisráðherra
 setur reglur um hæfnisnefndir þar sem m.a. er fjallað um skipun nefndar, hæfi
                  nefndarmanna svo og verkefni og málsmeðferð.
  20. gr. Ráðherra skal leita álits ráðuneytis til að tryggja að ákvarðanir og
                       athafnir hans séu lögum samkvæmt.
 Starfsmenn ráðuneyta skulu í samræmi við stöðu sína og hlutverk veita ráðherra
   réttar upplýsingar og ráðgjöf sem byggist á staðreyndum og faglegu mati á
  valkostum þannig að hann geti sinnt lögbundnu hlutverki sínu og stefnumótun.
 21. gr. Um heimildir ráðherra til að flytja embættismenn á milli embætta innan
   Stjórnarráðs Íslands fer samkvæmt lögum um réttindi og skyldur starfsmanna
                  ríkisins og öðrum lögum eftir því sem við á.
  Enn fremur er heimilt að starfsmenn sem ráðnir eru ótímabundið til starfa í
ráðuneyti flytjist á milli ráðuneyta um afmarkaðan tíma eða varanlega enda liggi
   fyrir samþykki beggja ráðherra fyrir flutningnum og starfsmannsins sjálfs.
   Nú flytjast stjórnarmálefni milli ráðuneyta, sbr. 4. gr., og skal þá bjóða
  hlutaðeigandi starfsmönnum að sinna þeim áfram í því ráðuneyti er tekur við
  málefninu. Við flutninginn verða ekki breytingar á starfskjörum starfsmanna.
 Ákvæði um auglýsingaskyldu í lögum um réttindi og skyldur starfsmanna ríkisins
 eiga ekki við um flutning embættismanna og starfsmanna samkvæmt þessari grein.
  Forsætisráðherra getur sett nánari reglur um tilhögun flutnings starfsmanna
                             innan Stjórnarráðsins.
 22. gr. Ráðherrum er heimilt að ráða til starfa í ráðuneyti sínu aðstoðarmann
eða aðstoðarmenn. Aðstoðarmenn sem eru ráðnir til starfa í Stjórnarráði Íslands
 skulu á hverjum tíma ekki vera fleiri en nemur tveimur fyrir hvern ráðherra en
  heimilt er samkvæmt ákvörðun ríkisstjórnar að ráða þrjá til viðbótar ef þörf
 krefur. Ákvæði um auglýsingaskyldu í lögum um réttindi og skyldur starfsmanna
ríkisins eiga ekki við um ráðningu aðstoðarmanna. Aðstoðarmaður ráðherra gegnir
    störfum fyrir ráðherra svo lengi sem ráðherra ákveður, þó ekki lengur en
                               ráðherra sjálfur.
Aðstoðarmaður ráðherra heyrir beint undir ráðherra. Meginhlutverk aðstoðarmanns
 ráðherra er að vinna að stefnumótun á málefnasviði ráðuneytis undir yfirstjórn
ráðherra og í samvinnu við ráðuneytisstjóra. Aðstoðarmanni ráðherra er óheimilt
              að rita undir stjórnvaldserindi fyrir hönd ráðherra.
Um laun og starfskjör aðstoðarmanna ráðherra fer samkvæmt ákvörðun kjararáðs um
                             kjör skrifstofustjóra.
 Aðstoðarmaður ráðherra á rétt á biðlaunum í þrjá mánuði eftir að hann lætur af
 starfi. Hafi aðstoðarmaður áður verið ríkisstarfsmaður á hann rétt á að hverfa
  aftur til fyrra starfs síns eða annars starfs eigi lakara að föstum launum í
 þjónustu ríkisins. Þiggi fyrrverandi aðstoðarmaður ráðherra laun vegna annarra
 starfa á því tímabili sem hann á rétt á biðlaunum vegna fyrri starfa sinna sem
            aðstoðarmaður skerðast biðlaunin sem þeim launum nemur.
23. gr. Um réttindi og skyldur embættismanna og starfsmanna Stjórnarráðs Íslands
fer að öðru leyti samkvæmt lögum um réttindi og skyldur starfsmanna ríkisins og
                        öðrum lögum eftir því sem við á.

       VI. kafli. Um siðferðileg viðmið í starfsemi Stjórnarráðs Íslands.
  24. gr. Forsætisráðherra staðfestir siðareglur fyrir starfsmenn Stjórnarráðs
 Íslands. Við undirbúning reglnanna skal hafa samráð við starfsmenn sem í hlut
  eiga og leita eftir tillögum frá Siðfræðistofnun Háskóla Íslands. Einstökum
 ráðuneytum er heimilt að útfæra siðareglurnar nánar með hliðsjón af sérstökum
    verkefnum sem þau sinna. Heimilt er forsætisráðherra að setja sérstakar
              siðareglur fyrir aðstoðarmenn ráðherra, sbr. 22. gr.
  Ríkisstjórn samþykkir siðareglur fyrir ráðherra. Forsætisráðherra undirritar
  siðareglurnar fyrir hönd ríkisstjórnar og birtir þær. Við undirbúning þeirra
         skal leita eftir tillögum frá Siðfræðistofnun Háskóla Íslands.
             Siðareglur skal birta almenningi á aðgengilegan hátt.
   25. gr. Forsætisráðherra skipar til þriggja ára í senn samhæfingarnefnd um
siðferðileg viðmið fyrir stjórnsýsluna. Í nefndinni eiga sæti formaður, skipaður
 án tilnefningar, einn samkvæmt tilnefningu Félags forstöðumanna ríkisstofnana,
 fulltrúi ráðherra sem fer með starfsmannamál ríkisins, tveir fulltrúar samtaka
   ríkisstarfsmanna og tveir aðrir valdir á grundvelli sérþekkingar sinnar á
                      stjórnsýslu og siðfræðilegum efnum.
             Forsætisráðuneytið sér nefndinni fyrir starfsaðstöðu.
                  Helstu verkefni samhæfingarnefndarinnar eru:
     a. að stuðla að því að siðferðileg viðmið séu í hávegum höfð í opinberum
  störfum og veita stjórnvöldum ráðleggingar um ráðstafanir til að koma í veg
                      fyrir hagsmunaárekstra og spillingu,
   b. að veita umsögn um drög að siðareglum á grundvelli laga þessara og laga um
  réttindi og skyldur starfsmanna ríkisins og gefa stjórnvöldum ráð um túlkun
                                    þeirra,
      c. að beita sér fyrir upplýsingaöflun og fræðirannsóknum á málefnasviði
                                 nefndarinnar,
       d. að stuðla að því að brugðist sé með samhæfðum hætti við ábendingum
eftirlitsembætta Alþingis og öðrum tiltækum upplýsingum um brot á siðareglum eða
                         hættu á spillingu hjá ríkinu,
     e. að taka þátt í samstarfi við félagasamtök, stofnanir og embætti hér á
        landi og erlendis sem vinna gegn spillingu í opinbera geiranum,
   f. að gefa forsætisráðherra árlega skýrslu um starf sitt þar sem komi fram ef
ástæða þykir til tillögur til stjórnvalda um frekari aðgerðir til að efla traust
 á stjórnsýslu ríkisins, draga úr hættu á spillingu og vanda betur til verka í
               stjórnsýslunni. Skýrslan skal lögð fyrir Alþingi.
Til þess að tryggja samræmi við störf umboðsmanns Alþingis og Ríkisendurskoðunar
         skal samhæfingarnefndin hafa reglulegt samráð við þau embætti.

                             VII. kafli. Málstefna.
 26. gr. Forsætisráðherra mótar Stjórnarráðinu málstefnu í samráði við Íslenska
 málnefnd og eftir atvikum málnefnd um íslenskt táknmál. Þar skal koma fram að
 öll gögn liggi fyrir á íslensku svo sem kostur er og gerð grein fyrir heimilum
   undantekningum á þeirri reglu. Þar skulu settar reglur um notkun íslensks
  táknmáls og íslensks punktaleturs í gögnum og starfsemi Stjórnarráðsins. Enn
fremur skal koma fram hver gögn liggja að jafnaði fyrir í erlendum málbúningi og
  hvaða tungumál þar er um að ræða. Þá skal þar setja reglur um rétt manna af
 erlendum uppruna til samskipta við Stjórnarráðið á annarri tungu en íslensku.
  Mál það sem er notað í starfsemi Stjórnarráðsins eða á vegum þess skal vera
                           vandað, einfalt og skýrt.

                           VIII. kafli. Önnur ákvæði.
  27. gr. Forsætisráðherra er heimilt með reglugerð að setja nánari ákvæði um
                            framkvæmd laga þessara.
                   28. gr. Lög þessi öðlast þegar gildi. ...
[Þrátt fyrir 1. mgr. skal ákvæði 4. mgr. 7. gr. ekki koma til framkvæmda fyrr en
                             1. nóvember 2012.]^1)
                              ^1)L. 173/2011, 1. gr.

                            Ákvæði til bráðabirgða.
 I. Þrátt fyrir ákvæði 2. gr. skal ákveða fjölda ráðuneyta og heiti þeirra með
forsetaúrskurði, samkvæmt tillögu forsætisráðherra, við gildistöku laga þessara
   án undanfarandi þingsályktunartillögu og fjöldi þeirra og heiti skulu vera
                    óbreytt frá því sem er við gildistökuna.
II. Þrátt fyrir ákvæði 2. málsl. 1. mgr. 28. gr. skal [3]5. gr. laga nr. 73/1969
                       halda gildi sínu til 1. maí 2012.

References

   Visible links
   1. file://1944033.html#g15
   2. file://1944033.html#g15
   3. file://1969073.html
