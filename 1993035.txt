
   --------------------------------------------------------------------------

                                                   Lög um eftirlit með skipum^1)

                             1993 nr. 35 30. apríl

   --------------------------------------------------------------------------

   ^1)Rg. 11/1953 (um eftirlit með skipum og öryggi þeirra), sbr. 52/1965,
   263/1969, 76/1971, 424/1980. Rg. 553/1975 (um smíði og búnað íslenskra
   skipa), sbr. 54/1998. Rg. 357/1990 (um smíði og öryggisbúnað báta styttri
   en 6 m að lengd). Rg. 153/1994 (um viðurkenningu flokkunarfélaga vegna
   eftirlits með skipum). Rg. 189/1994, sbr. 714/1995, 359/1996, 337/1997,
   2/1998, 314/1998 og 744/1998 (um björgunar- og öryggisbúnað íslenskra
   skipa). Rg. 295/1994, 314/1998 og 665/1998 (um fjarskiptabúnað og
   fjarskipti íslenskra skipa). Rg. 592/1994 (um smíði og búnað báta með
   mesta lengd allt að 15 metrum), sbr. 210/1995, 55/1998 og 693/1998. Rg.
   185/1995 (um vistarverur áhafna fiskiskipa, öryggi og aðbúnað í vinnu og
   vinnslurýmum). Augl 574/1996. Rg. 661/1996 (um smíði báta styttri en 6
   metrar). Rg. 128/1997, sbr. 97/1999 (um hafnarríkiseftirlit). Rg. 168/1997
   (um skemmtibáta). Rg. 365/1998 (um lyf og læknisáhöld í íslenskum skipum).
   Rg. 463/1998 (um farþegaflutninga). Rg. 123/1999 (um björgunarbáta sem
   gerðir eru út frá landi).

                                   I. kafli.
                          Gildissvið og orðskýringar.
                                     1. gr.
        Lög þessi gilda um öll íslensk skip sem eru sex metrar á lengd eða
   lengri, mælt milli stafna, og notuð eru á sjó. [Lögin gilda þó um öll skip
   sem flytja farþega í atvinnuskyni á sjó, ám eða vötnum án tillits til
   stærðar.]^1)
        Ráðherra getur ákveðið í reglugerð að lög þessi gildi að hluta eða
   öllu leyti fyrir erlend skip þegar þau eru í íslenskum höfnum eða innan
   íslenskrar lögsögu.
        Ráðherra getur ákveðið í reglugerð að eftirlit skuli haft með öryggi
   annarra atvinnutækja á sjó og vötnum og hvernig því eftirliti skuli haga.
        [Ráðherra er enn fremur heimilt að setja reglugerðir um eftirlit með
   skipum að því leyti sem það er nauðsynlegt vegna skuldbindinga er leiðir
   af samningi um Evrópskt efnahagssvæði, nr. 2/1993, með síðari
   breytingum.]^2)
        [Farþegaflutningar í atvinnuskyni, þar með taldar skoðunar- og
   veiðiferðir ferðamanna, með skipum sem lög þessi gilda um eru háðir leyfi
   Siglingastofnunar Íslands. Skal slíkt leyfi gefið út þegar leitt er í ljós
   að fullnægt er ákvæðum laga þessara og reglugerða settra samkvæmt þeim,
   svo og ákvæðum annarra laga og reglugerða sem gilda um skip í
   farþegaflutningum. Fyrir slík skip skal fjöldi í hverri áhöfn ákveðinn af
   Siglingastofnun Íslands með hliðsjón af gerð skips, fyrirkomulagi þess og
   búnaði, svo og farsviði þess og útivist, þannig að fjöldi í áhöfn og
   skipting starfa fullnægi skilyrðum um að unnt sé að sinna öllum þáttum sem
   tryggja öryggi farþega, skipverja og skips. Skipstjóri skal varðveita um
   borð í skipi skjal er sannar gildi leyfisins. Ráðherra er heimilt að setja
   reglugerð um útgáfu og skilyrði leyfis samkvæmt þessari málsgrein, svo og
   um gjald fyrir útgáfu leyfisins.]^1)

   ^1)[2]L. 74/1998, 1. gr. Sjá einnig brbákv. með s.l. um
   gildistöku.^2)[3]L. 62/1993, 4. gr. Augl. 566/1993. Augl. 330/1996.

                                     2. gr.
        Í lögum þessum hafa eftirfarandi orð og orðasambönd þá merkingu sem
   hér greinir:

   1.
           Skip er sérhvert fljótandi far nema annars sé getið.
   2.
           Íslenskt skip er hvert það skip sem skráð er hér á landi og rétt
           hefur til að sigla undir íslenskum fána.
   3.
           Flokkað skip er hvert það skip sem er flokkað af flokkunarfélagi
           sem viðurkennt er af ráðherra.
   4.
           Fiskiskip er skip sem notað er til að veiða fisk, hval, sel,
           skelfisk eða aðrar lífverur úr sjó.
   5.
           Farþegaskip er hvert það skip sem ætlað er að flytja farþega, sbr.
           þó ákvæði 6. tölul. þessarar greinar.
   6.
           Kaupskip eru önnur skip sem notuð eru til flutnings á farmi gegn
           endurgjaldi en geta jafnframt flutt 12 farþega eða færri í samræmi
           við alþjóðlegar reglur.

                                   II. kafli.
                                Gerð og búnaður.
                      Smíði, innflutningur og breytingar.
                                     3. gr.
        Hvert skip skal smíðað og búið út á þann hátt að öryggi mannslífa á
   hafinu sé tryggt eins og kostur er og með tilliti til þeirra verkefna sem
   því er ætlað á hverjum tíma.
        Skip skal fullnægja skilyrðum reglna á hverjum tíma um siglingatæki,
   vélbúnað, fjarskiptabúnað, björgunarbúnað, lyf og læknisáhöld og eldvarna-
   og slökkvibúnað til að tryggja öryggi skipverja, skips og farms.
        Vinnusvæði og vistarverur skipverja skal hanna og búa með hliðsjón af
   öryggi og velferð skipverja.
        Skip skulu smíðuð og búin með tilliti til varna gegn mengun.
        Ráðherra ákveður nánar í reglugerð um smíði, stöðugleika,
   hleðslumerki og búnað skipa.
        Ráðherra ákveður í reglum hvaða lög, stjórnvaldsfyrirmæli, skírteini
   og skipsbækur skuli vera um borð í skipum.

                                     4. gr.
        Ráðherra setur reglur^1) um aðbúnað og vinnuaðstöðu skipverja, svo
   sem hönnun og merkingar vinnusvæða, öryggisbúnað, notkun og viðhald
   vinnutækja og öryggisbúnaðar og heilbrigðis- og hollustuhætti í skipum.

   ^1)Rg. 785/1998. Rg. 786/1998.

                                     5. gr.
        Ráðherra getur ákveðið að nýjar reglugerðir nái ekki til eldri skipa
   og skipa sem kjölur hefur verið lagður að eða eru á hliðstæðu
   byggingarstigi. Þó skal tekið tillit til varna gegn mengun, öryggis og
   aðbúnaðar um borð, enn fremur gerðar og fyrirhugaðrar notkunar skipanna.

                                     6. gr.
        Nýsmíði skipa [er háð eftirliti Siglingastofnunar Íslands]^1) í
   samræmi við reglur sem ráðherra setur. Þar sem þær ná ekki til skulu ekki
   gerðar vægari kröfur en gerðar eru af viðurkenndum flokkunarfélögum um
   smíði skipa. Eigandi skips skal tilkynna [Siglingastofnun]^1) um smíðina.
   Áður en smíði hefst skal sá sem tekið hefur að sér smíði skips senda
   [Siglingastofnun]^1) smíðalýsingu, teikningar og önnur þau gögn sem
   [forstjóri Siglingastofnunar Íslands]^1) telur nauðsynleg vegna eftirlits.
        Ráðherra setur reglur um hæfniskröfur er þeir sem hanna og smíða skip
   skulu uppfylla. Þær skulu m.a. taka mið af réttindum hlutaðeigandi
   iðngreina.
        Eiganda skips er heimilt að fela einhverju hinna viðurkenndu
   flokkunarfélaga eftirlit með smíði skips, enda sé skipið smíðað eftir
   reglum þeirra sem gilda hér á landi.

   ^1)[4]L. 7/1996, 24. gr.

                                     7. gr.
        Engar meiri háttar breytingar má gera á skipi, svo sem stækkun
   farmrýmis eða yfirbyggingar, aðalvélarskipti eða breytingar sem hafa áhrif
   á mælingu skips, sjóhæfni, öryggi eða aðbúnað áhafna, án þess að fyrir
   liggi samþykki [Siglingastofnunar Íslands]^1) eða annars aðila sem
   stofnunin hefur veitt umboð. Breytingarnar skulu gerðar undir eftirliti
   [Siglingastofnunar]^1) og gilda þar um sömu reglur um eftirlit og
   tilkynningarskyldu og um nýsmíði.
        Sömu reglur um tilkynningarskyldu og eftirlit skulu einnig gilda um
   meiri háttar viðgerðir sem áhrif geta haft á sjóhæfni skips, öryggi skips
   og aðbúnað áhafna.

   ^1)[5]L. 7/1996, 24. gr.

                                     8. gr.
        [Skip, sem keypt er eða leigt frá útlöndum til skráningar hér á
   landi, skal hafa verið smíðað í samræmi við reglur viðurkennds
   flokkunarfélags um flokkuð skip eða sambærilegar reglur. Einnig skal slíkt
   skip fullnægja íslenskum lögum og reglum um styrkleika, búnað og haffæri.
   Skal skoðun fara fram áður en það er flutt inn. Að skoðun lokinni kveður
   [forstjóri Siglingastofnunar Íslands]^1) á um hvort hann mælir með
   innflutningi skips eða ekki.]^2)

   ^1)[6]L. 7/1996, 24. gr.^2)[7]L. 65/1995, 1. gr.

                                  III. kafli.
                    Skoðun skipa og framkvæmd eftirlits.^1)

   ^1)Rg. 128/1997, sbr. 439/1997.

                                 Haffæri skipa.
                                     9. gr.
        Skipstjóra er skylt að sjá til þess að skip sé haffært þegar það
   leggur úr höfn og hafi gild lögboðin skírteini um borð. Eiganda skips,
   útgerðarmanni og skipstjóra er skylt að sjá um að lögskipaðar
   skoðunargerðir fari fram á skipi eftir því sem við á.
        Um starfsskyldur yfirmanna við skoðunargerð og verkaskiptingu fer
   skv. III. kafla [8]sjómannalaga, nr. 35/1985.

                                    10. gr.
        Skoðunargerðir á skipum eru þrenns konar: aðalskoðun, aukaskoðun og
   skyndiskoðun.
        Starfsmenn [Siglingastofnunar]^1) annast alla skoðun samkvæmt lögum
   þessum og reglum settum samkvæmt þeim eftir nánari ákvörðun [forstjóra
   Siglingastofnunar Íslands].^1) [Forstjóra Siglingastofnunar Íslands]^1) er
   heimilt að fela öðrum hæfum aðilum að framkvæma einstaka þætti skoðunar.

   ^1)[9]L. 7/1996, 24. gr.

                                    11. gr.
        Aðalskoðun skal fara fram við lokaúttekt nýsmíði og á hverju skipi
   árlega eða samkvæmt alþjóðareglum þegar það á við.
        [Siglingastofnun]^1) getur, þegar sérstakar ástæður mæla með því,
   veitt heimild til frestunar aðalskoðunar í allt að þrjá mánuði. [Forstjóra
   Siglingastofnunar Íslands]^1) er heimilt að fela slíka framlengingu öðrum
   opinberum aðila hverju sinni.
        Við aðalskoðun skal athuga búnað skips og annað er lýtur að öryggi
   þess og áhafnar.
        Sé skip í viðurkenndu flokkunarfélagi og gildu flokkunarskírteini er
   framvísað skal sú skoðun, sem fram fór á því til viðhalds á flokkuninni,
   talin fullnægjandi um styrkleika bols, eimkatla, vél- og rafbúnaðar, enda
   fullnægi skipið jafnframt þeim ákvæðum sem sérstaklega er mælt fyrir um í
   íslenskum lögum eða reglum varðandi þau atriði sem flokkunin tekur til.

   ^1)[10]L. 7/1996, 24. gr.

                                    12. gr.
        Aukaskoðun skal fara fram á skipi sem hér segir:

   1.
           Þegar skip hefur verið til viðgerðar vegna atriða sem varða öryggi
           skips og/eða áhafnar.
   2.
           Þegar eigandi skips, útgerðarmaður, skipstjóri, yfirvélstjóri,
           meiri hluti skipverja eða stjórn stéttarfélags krefst skoðunar.
           Krafa skal vera skrifleg og rökstudd. Starfsmenn
           [Siglingastofnunar Íslands]^1) eru bundnir þagnarheiti um hver
           borið hafi fram kröfu nema hún hafi reynst ástæðulaus. Þá skal
           [Siglingastofnun]^1) gefa upp nafn þess sem bar fram kröfuna ef
           útgerðarmaður krefst þess.
   3.
           Þegar [Siglingastofnun]^1) telur annars ástæðu til að rannsaka
           öryggi ákveðinna hluta skips eða búnaðar þess.

   ^1)[11]L. 7/1996, 24. gr.

                                    13. gr.
        Skyndiskoðun er fyrirvaralaus skoðun á haffæri skips, einkum þegar
   skip kemur til hafnar eða fer úr höfn.
        [Siglingastofnun Íslands]^1) og Landhelgisgæsla Íslands annast
   eftirlit skv. 1. mgr. og gera með sér samstarfssamning um hvernig þessu
   eftirliti skuli hagað.

   ^1)[12]L. 7/1996, 24. gr.

                                    14. gr.
        Synji [forstjóri Siglingastofnunar Íslands]^1) um skoðun þegar hennar
   er krafist í samræmi við 2. tölul. 12. gr. eða ef einhver þeirra aðila,
   sem þar um ræðir, getur ekki unað úrslitum skoðunargerðar getur sá sem
   telur sig vanhaldinn kært ágreininginn fyrir farbannsnefnd, sbr. 25. gr.

   ^1)[13]L. 7/1996, 24. gr.

                                    15. gr.
        Hafi skoðun leitt í ljós að ákvæðum laga og reglna um smíði og búnað
   er fullnægt skal [forstjóri Siglingastofnunar Íslands],^1) starfsmaður
   stofnunarinnar sem til þess hefur heimild frá [forstjóra Siglingastofnunar
   Íslands]^1) eða annar viðurkenndur aðili gefa út haffærisskírteini skipi
   til handa eða önnur jafngild skírteini samkvæmt ákvæðum alþjóðasamþykkta
   eftir því sem við á.
        Á haffærisskírteini skal skráð nafn skips, skipaskrárnúmer, heimili,
   kallmerki, stærð skips samkvæmt gildandi reglum um mælingu skipa,
   smíðastaður og ár, nafn eiganda, umdæmisbókstafur fiskiskipa, að skip
   fullnægi þeim kröfum um öryggi skipa sem gerðar eru í lögum þessum eða
   reglum settum samkvæmt þeim, gildissvið, gildistími og útgáfudagur.
        Haffærisskírteini skal eigi gefið út til lengri tíma en eins árs.
   [Siglingastofnun]^1) er þó heimilt að miða gildistíma skírteinis við
   almanaksmánuð að ári liðnu frá útgáfudegi skírteinis og gildir skírteinið
   þá til loka þess mánaðar.
        Haffærisskírteini eða skoðunarvottorð skal fylgja skipsskjölum og
   sýnt við fyrstu árlegu lögskráningu eða við greiðslu slysatryggingagjalds
   skipverja þegar ekki er skylt að lögskrá á skipið, svo og þegar þess er
   krafist af starfsmönnum [Siglingastofnunar],^1) Landhelgisgæslu Íslands
   eða lögreglu.
        Hafi skoðun leitt í ljós að kröfum um búnað og öryggi skipa er ekki
   fullnægt skal bætt úr því sem áfátt er. Ef ágallar eru þannig að eigi er
   unnt að bæta úr þeim þegar í stað en skipið getur þó siglt örugglega getur
   umdæmisstjóri veitt skipstjóra hæfilegan frest til úrbóta.

   ^1)[14]L. 7/1996, 24. gr.

                                    16. gr.
        Skip skal telja óhaffært:

   1.
           Hafi það ekki gilt haffærisskírteini eða önnur jafngild skírteini
           samkvæmt alþjóðasamþykktum.
   2.
           Liggi það dýpra en hleðslumerki þess leyfa samkvæmt
           alþjóðasamþykktum eða reglum.
   3.
           Sé bol þess, búnaði, vélum, tækjum eða skipshöfn svo áfátt eða
           skipið er af öðrum ástæðum svo á sig komið með tilliti til öryggis
           skipsins og þeirra manna sem skipinu fylgja að telja verður vegna
           sjóferðar þeirrar er skipið skal fara að hættulegra sé að vera í
           förum með það en venjulegt er.

                                    17. gr.
        Hafi skip lent í árekstri, tekið grunn eða annað að borið svo ástæða
   sé til að ætla að skip sé óhaffært er skipstjóra skylt að láta skoða
   skipið á þeim stað er því verður fyrst við komið. Starfsmenn
   [Siglingastofnunar]^1) eða aðrir aðilar, sem stofnunin hefur viðurkennt,
   skulu framkvæma þá skoðun.
        Þurfi að færa skip sem er óhaffært af slysstað eða úr höfn til
   viðgerðar eða nánari skoðunar skal [Siglingastofnun Íslands]^1) eða aðrir
   aðilar, sem stofnunin hefur viðurkennt, ákveða hvaða ráðstafanir skuli
   gerðar með tilliti til öryggis skipsins og þeirra manna sem skipinu
   fylgja.

   ^1)[15]L. 7/1996, 24. gr.

                                    18. gr.
        [Siglingastofnun Íslands]^1) annast eftirlit með því að fullnægt sé
   ákvæðum gildandi laga og reglna um öryggi skipa.
        Þegar starfsmenn [Siglingastofnunar]^1) eru að starfi hafa þeir rétt
   til þess að fara um borð í hvert skip sem statt er í íslenskri höfn eða
   innan íslenskrar landhelgi til þess að rannsaka það sem þeim ber samkvæmt
   stöðu sinni. Sama gildir um skip í smíðum.
        Komi í ljós að ásigkomulag skips eða búnaður þess er ekki í samræmi
   við lög þessi, reglur eða önnur fyrirmæli getur [Siglingastofnun]^1)
   fyrirskipað að úr því skuli bætt þegar í stað eða innan ákveðins frests.
        Starfsmenn [Siglingastofnunar]^1) skulu gæta þess að valda ekki
   óþarfa töfum á skipi né torvelda vinnu umfram nauðsyn.
        Starfsmenn [Siglingastofnunar]^1) skulu framvísa starfsskírteinum sé
   þess óskað.
        Eigendur, útgerðarmenn, skipstjórar, vélstjórar og aðrir, sem starfa
   í umboði þeirra, skulu veita [Siglingastofnun]^1) alla aðstoð og
   upplýsingar sem óskað er vegna eftirlits og öryggis skips, svo og
   upplýsingar um ástand skipsins, sem varðar lög þessi og reglur settar
   samkvæmt þeim.

   ^1)[16]L. 7/1996, 24. gr.

                                    19. gr.
        Löggæslumenn, hafnaryfirvöld, tollgæslumenn, trúnaðarmenn skipverja,
   starfsmenn tryggingafélaga eða lögskráningarstjórar, sem fá vitneskju um
   að lög þessi eða reglur settar samkvæmt þeim eru brotin eða telja sig hafa
   ástæðu til að ætla að skip sé ekki haffært, skulu tafarlaust gera næsta
   umdæmisstjóra [Siglingastofnunar]^1) viðvart. Sama gildir um starfsmenn
   skipasmíðastöðva og verkstæða er þeir eru að starfi sínu, þó þannig að
   þeir skulu gera yfirmanni sínum viðvart sem tilkynnir það tafarlaust til
   næsta umdæmisstjóra.

   ^1)[17]L. 7/1996, 24. gr.

                                   IV. kafli.
                                    Farbann.
                                    20. gr.
        Eigi að leggja skipi úr höfn án þess að það hafi gilt
   haffærisskírteini eða skip er annars óhaffært á ferð skal leggja farbann á
   það.
        Enn fremur skal leggja farbann á skip ef starfsmenn
   [Siglingastofnunar]^1) eru hindraðir í störfum við framkvæmd eftirlits
   samkvæmt lögum þessum.

   ^1)[18]L. 7/1996, 24. gr.

                                    21. gr.
        [Forstjóri Siglingastofnunar Íslands]^1) getur lagt farbann á skip.
   Einnig geta þeir starfsmenn [Siglingastofnunar]^1) lagt farbann á skip sem
   [forstjóri Siglingastofnunar Íslands]^1) hefur sérstaklega veitt til þess
   umboð. Skulu þeir tilkynna [forstjóra Siglingastofnunar Íslands]^1) þegar
   um farbann sem þeir leggja á.

   ^1)[19]L. 7/1996, 24. gr.

                                    22. gr.
        Ákvörðun um farbann skal þegar í stað tilkynna skipstjóra og
   útgerðarmanni skriflega. Ástæður fyrir farbanni skulu tilgreindar, svo og
   skilyrði fyrir því að banni verði aflétt. Starfsmenn
   [Siglingastofnunar]^1) geta óskað eftir því ef nauðsyn krefur að
   lögreglustjórar, hafnar- og tollyfirvöld á hverjum stað, svo og starfsmenn
   Landhelgisgæslu Íslands, veiti þeim fulltingi við framkvæmd farbanns og
   ber þeim að verða við þeirri ósk.

   ^1)[20]L. 7/1996, 24. gr.

                                    23. gr.
        Ef ástæður farbanns eru ekki lengur fyrir hendi skal farbanni aflétt
   þegar í stað.
        Telji [forstjóri Siglingastofnunar Íslands]^1) að farbann, sem
   starfsmenn hans hafa lagt á, sé ekki á rökum reist skal hann þegar í stað
   fella það úr gildi.

   ^1)[21]L. 7/1996, 24. gr.

                                    24. gr.
        Útgerðarmaður skips og skipstjóri geta kært farbann til
   farbannsnefndar.
        Samgönguráðherra skipar farbannsnefnd til þriggja ára í senn.
   Farbannsnefnd skipa fimm menn og jafnmargir til vara. Formaður skal
   fullnægja almennum dómaraskilyrðum. Hinir fjórir nefndarmennirnir skulu
   búa yfir sérþekkingu á sviði siglinga eða skipatækni í samræmi við
   verksvið nefndarinnar. Ráðherra setur nefndinni starfsreglur.
        Úrskurði nefndarinnar verður ekki skotið til æðra stjórnvalds.

                                    25. gr.
        Verkefni farbannsnefndar eru:

   1.
           Að skera úr um hvort farbann skuli lagt á skip og úrskurða um
           gildi farbanns.
   2.
           Að skera úr um hvort skoðun á skipi skuli fara fram, annast
           yfirskoðunargerðir og kveðja til yfirskoðunarmenn eins og nánar
           greinir í 21. gr. laganna.

        Málshöfðun til ógildingar á úrskurði farbannsnefndar frestar ekki
   réttaráhrifum hans.

                                   V. kafli.
                            Málsmeðferð fyrir dómi.
                                    26. gr.
        Um refsimál, sem höfðað er út af brotum á lögum þessum, fer að hætti
   opinberra mála. Sé þörf sérkunnáttu við úrlausn máls skulu tveir sérfróðir
   meðdómendur skipa dóm, auk eins héraðsdómara.
        Áður en ákærandi höfðar opinbert mál út af brotum á lögunum skal hann
   jafnan leita umsagnar [forstjóra Siglingastofnunar Íslands]^1) liggi hún
   ekki þegar fyrir. Ber [forstjóra Siglingastofnunar Íslands]^1) að láta í
   té rökstudda umsögn svo fljótt sem verða má.
        Ákærandi skal útvega samgönguráðuneyti og [Siglingastofnun]^1)
   eftirrit dóma í málum út af brotum á lögum þessum.

   ^1)[22]L. 7/1996, 24. gr.

                                    27. gr.
        Málum, sem höfðuð eru til ógildingar á úrskurðum farbannsnefndar skv.
   14. eða 20. gr., skal hraða svo sem kostur er. Um mál þessi fer eftir
   almennri meðferð einkamála.

                                   VI. kafli.
                                     Gjöld.
                                    28. gr.
        Fyrir skoðun á skipum og búnaði þeirra, mælingu á skipum, útgáfu
   skírteina, samþykkt smíðalýsinga og teikninga og aðra skoðun, sem
   starfsmenn [Siglingastofnunar Íslands]^1) framkvæma, skal eigandi greiða
   gjöld til ríkissjóðs samkvæmt reglugerð sem ráðherra setur. Eigandi skips
   skal greiða árlega skipagjald sem taki mið af því hvort skip er flokkað
   hjá [Siglingastofnun Íslands]^1) eða viðurkenndu flokkunarfélagi.
        Gjöldum skv. 1. mgr. fylgir lögveð í skipi, jafnsett lögveði fyrir
   lestagjaldi í eitt ár frá því er gjald var kræft.
        [Siglingastofnun]^1) er heimilt að halda eftir haffærisskírteini eða
   öðrum jafngildum skírteinum samkvæmt alþjóðasamþykktum að lokinni skoðun
   ef gjöld skv. 1. mgr. eru ekki greidd.
        Ráðherra er heimilt að setja reglugerð um gjald fyrir skoðun og
   þjónustu sem aðrir þar til bærir aðilar framkvæma og veita.

   ^1)[23]L. 7/1996, 24. gr.

                                  VII. kafli.
                     Um refsingar, sviptingu réttinda o.fl.
                                    29. gr.
        Brot gegn lögum þessum eða reglum settum samkvæmt þeim varða sektum
   [eða fangelsi allt að 2 árum].^1)

   ^1)[24]L. 82/1998, 207. gr.

                                    30. gr.
        Um brot skv. 29. gr. skal beitt reglum almennra hegningarlaga um
   hlutdeild.
        Nú er brot framið með verknaði sem refsiverður er samkvæmt almennum
   hegningarlögum og skal þá einnig beita viðeigandi ákvæðum þeirra.

                                    31. gr.
        Þegar um brot er að ræða og sérstaklega miklar sakir eru má svipta
   sökunaut rétti til skipstjórnar, stýrimennsku, vélstjórnar eða
   fjarskiptastarfa um ákveðinn tíma er eigi sé skemmri en þrír mánuðir.
        Nú er brot að öðru leyti sérstaklega stórfellt eða ítrekað og skal þá
   beita réttindasviptingu eigi skemur en sex mánuði og allt að fimm árum eða
   ævilangt.

                                    32. gr.
        Svipting réttinda skv. 31. gr. skal gerð með dómi. Þó má ljúka máli
   um sviptingu réttinda með ákvörðun dómara hafi ákærði játað sekt sína og
   fallist skriflega á slík málalok enda mótmæli ákærandi þeim ekki.
        Ákærandi skal tilkynna öllum lögreglustjórum í landinu um
   réttindasviptingu og senda samgönguráðuneyti réttindaskírteini.
        Þegar tvö ár hið fæsta eru liðin frá því réttindasvipting var dæmd
   getur samgönguráðherra veitt réttindin á nýjan leik mæli sérstakar ástæður
   með því, enda þótt sviptingartími sé ekki liðinn.

                                    33. gr.
        Sektir fyrir brot gegn lögum þessum renna í ríkissjóð. Dómara er
   heimilt að ákveða að þeim fylgi lögveð í skipi og búnaði þess, jafnsett
   lögveði fyrir lestagjaldi.

                                    34. gr.
        Lög þessi raska í engu ákvæðum áfengislaga að því er snertir viðurlög
   ef menn eru undir áhrifum áfengis við störf sín.

                                  VIII. kafli.
                          Um gildistöku laganna o.fl.
                                    35. gr.
        Lög þessi öðlast þegar gildi.

                            Ákvæði til bráðabirgða.


                                 [Viðauki. ]^1)

   ^1)[25]L. 86/1994, 1. gr.

References

   Visible links
   1. http://www.althingi.is/dba-bin/lawformpr.pl?lnr=1993035
   2. file:///altext/stjt/1998.074.html
   3. file:///altext/stjt/1993.062.html
   4. file:///altext/stjt/1996.007.html
   5. file:///altext/stjt/1996.007.html
   6. file:///altext/stjt/1996.007.html
   7. file:///altext/stjt/1995.065.html
   8. file://1985035.html
   9. file:///altext/stjt/1996.007.html
  10. file:///altext/stjt/1996.007.html
  11. file:///altext/stjt/1996.007.html
  12. file:///altext/stjt/1996.007.html
  13. file:///altext/stjt/1996.007.html
  14. file:///altext/stjt/1996.007.html
  15. file:///altext/stjt/1996.007.html
  16. file:///altext/stjt/1996.007.html
  17. file:///altext/stjt/1996.007.html
  18. file:///altext/stjt/1996.007.html
  19. file:///altext/stjt/1996.007.html
  20. file:///altext/stjt/1996.007.html
  21. file:///altext/stjt/1996.007.html
  22. file:///altext/stjt/1996.007.html
  23. file:///altext/stjt/1996.007.html
  24. file:///altext/stjt/1998.082.html
  25. file:///altext/stjt/1994.086.html
