
   --------------------------------------------------------------------------

                                      Lög um jöfnun flutningskostnaðar á sementi

                            1973, nr. 62, 30. apríl

   --------------------------------------------------------------------------

                                     1. gr.
           Framkvæma skal jöfnun á flutningskostnaði sements, þannig að
   kostnaðarverð í vöruskemmu á hverri sementstegund frá hverjum innlendum
   framleiðanda eða innflutningsaðila verði hið sama á öllum verslunarstöðum,
   sem jöfnun þessi nær til. Jöfnun flutningskostnaðar samkvæmt lögum þessum
   nær til allra verslunarstaða á landinu, sem jafnframt eru aðaltollhafnir.
   Heimilt er viðskiptaráðherra að ákveða með reglugerð,^1) að jöfnun þessi á
   flutningskostnaði skuli einnig ná til annarra tilgreindra verslunarstaða.

   ^1)[2]Rg. 272/1982.

                                     2. gr.
           Leggja skal flutningsjöfnunargjald á allt sement, sem framleitt er
   í landinu eða flutt er til landsins. Gjald þetta ákveður
   viðskiptaráðuneytið fyrir allt að eitt ár í senn, og skal upphæð þess við
   það miðuð, að tekjur af því nægi til að greiða flutningskostnað á því
   sementi, sem flytja þarf frá framleiðslustað eða innflutningshöfn til
   þeirra verslunarstaða, sem jöfnun flutningskostnaðarins nær til, þannig að
   fullnægt verði þaðan eftirspurn eftir sementi, hvar sem er á landinu.
           Flutningsjöfnunargjaldið skal reikna á hvert selt tonn af sementi.
   Skulu innlendir framleiðendur (Sementsverksmiðja ríkisins) greiða gjaldið
   ársfjórðungslega til viðskiptaráðuneytisins, en af innfluttu sementi skal
   það innheimt með aðflutningsgjöldum. Annast [tollstjórar]^1) innheimtuna,
   og skulu þeir skila gjaldinu til viðskiptaráðuneytisins.

   ^1)[3]L. 92/1991, 64. gr.

                                     3. gr.
           Tekjur af flutningsjöfnunargjaldi samkvæmt 2. gr. skal leggja í
   sérstakan sjóð, flutningsjöfnunarsjóð sements. Úr sjóðnum skal greiða
   flutningskostnað á sementi frá framleiðslustað eða innflutningshöfn til
   annarra verslunarstaða, sem jöfnun flutningskostnaðar nær til í samræmi
   við ákvæði 1. gr.
           Fé það, sem á hverjum tíma er í flutningsjöfnunarsjóði, skal
   ávaxta í banka á sérstökum reikningi.

                                     4. gr.
           Nú verður tekjuafgangur á flutningsjöfnunarsjóði í árslok, og skal
   hann þá yfirfærast til næsta árs. Ef tekjur sjóðsins eitthvert ár hrökkva
   ekki fyrir gjöldum skv. 3. gr., skal greiða það, sem á vantar, af fyrstu
   tekjum sjóðsins næsta ár.

                                     5. gr.
           Viðskiptaráðherra skipar til 4 ára í senn flutningsjöfnunarsjóði 3
   manna stjórn, 1 eftir tilnefningu Sementsverksmiðju ríkisins, 2 án
   tilnefningar og skal annar þeirra jafnframt vera formaður sjóðsstjórnar.
   Stjórnin skal annast framkvæmd laga þessara undir yfirstjórn
   viðskiptaráðherra, sem jafnframt sker úr ágreiningsatriðum, er upp kunna
   að koma.

                                     6. gr.
           Stjórn flutningsjöfnunarsjóðs úrskurðar, hvað teljast skuli
   flutningskostnaður, sbr. ákvæði 1. málsl. 1. gr. Er stjórninni meðal
   annars heimilt að ákveða, að jöfnun flutningskostnaðar milli tiltekinna
   verslunarstaða skuli takmörkuð við kostnað af þeim flutningsháttum, sem
   ódýrastir eru á hverjum tíma. Sömuleiðis skal henni heimilt að synja um
   greiðslu tiltekins kostnaðar úr sjóðnum að hluta eða að fullu, ef sýnist
   um að ræða misnotkun á jöfnunarkerfinu í tilteknum viðskiptum.
           Heimilt er viðskiptaráðuneytinu að fella niður
   flutningsjöfnunargjald á sementi, sem flutt er til landsins eða framleitt
   er innanlands og notað er til byggingar orkuvera eða annarra meiriháttar
   framkvæmda. Flutningsjöfnunarsjóður greiðir þá ekki flutningskostnað á
   sementi til þeirra nota.

References

   Visible links
   1. http://www.althingi.is/dba-bin/lawformpr.pl?lnr=1973062
   2. file://ekkitil/ekkitil.html?REGL/1982272
   3. file://ekkitil/ekkitil.html?1991092#g64
