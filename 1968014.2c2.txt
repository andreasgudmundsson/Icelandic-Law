
   --------------------------------------------------------------------------

                                Alþjóðasamningur um afnám alls kynþáttamisréttis

                             1968 nr. 14 1. október

   --------------------------------------------------------------------------

   Ríki þau sem aðilar eru að samningi þessum,

   sem telja að sáttmáli Sameinuðu þjóðanna sé reistur á meginreglum um
   meðfædda göfgi og jafnrétti allra manna og að öll aðildarríki hafi
   skuldbundið sig, í samvinnu við samtökin, til þess að grípa til
   sameiginlegra og sérstakra aðgerða til þess að ná því markmiði Sameinuðu
   þjóðanna að stuðla að og efla almenna virðingu fyrir og varðveislu
   mannréttinda og grundvallarfrelsis allra manna, án greinarmunar vegna
   kynþáttar, kyns, tungu eða trúarbragða,

   sem telja að mannréttindayfirlýsingin lýsi yfir því að allir menn séu
   fæddir frjálsir og með jafna göfgi og réttindi og að allir eigi rétt á
   þeim réttindum og frelsi sem talin eru þar, án nokkurs greinarmunar,
   sérstaklega vegna kynþáttar, litarháttar eða þjóðernisuppruna,

   sem telja að allir menn séu jafnir fyrir lögunum og eigi rétt á sömu
   lagavernd gegn öllu misrétti og allri hvatningu til misréttis,

   sem telja að Sameinuðu þjóðirnar hafi fordæmt nýlendustefnu og öll
   afbrigði aðskilnaðar og misréttis tengd henni, hvernig og hvar sem þau
   birtast, og að yfirlýsing um veitingu sjálfstæðis til handa nýlendum og
   nýlenduþjóðum frá 14. desember 1960 (ályktun allsherjarþings Sameinuðu
   þjóðanna nr. 1514 (XV)) hafi staðfest og af fullri alvöru lýst yfir
   nauðsyn þess að ráða með skjótum hætti og skilyrðislaust niðurlögum
   þeirra,

   sem telja að yfirlýsing Sameinuðu þjóðanna um afnám alls kynþáttamisréttis
   frá 20. nóvember 1963 (ályktun allsherjarþings Sameinuðu þjóðanna nr. 1904
   (XVIII)) staðfesti af fullri alvöru nauðsyn þess að hraða afnámi
   kynþáttamisréttis í heiminum í hverri mynd sem það birtist og að tryggja
   skilning á og virðingu fyrir göfgi hvers manns,

   sem eru sannfærð um að allar kenningar um yfirburði á grundvelli kynþáttar
   séu vísindalega rangar, siðferðislega fordæmanlegar, félagslega óréttlátar
   og hættulegar og að kynþáttamisrétti sé aldrei og hvergi réttlætanlegt,
   hvorki fræðilega né í framkvæmd,

   sem ítreka að misrétti á milli manna vegna kynþáttar, litarháttar eða
   þjóðlegs uppruna hindrar vinsamleg og friðsamleg samskipti á milli
   þjóðríkja og getur raskað friði og öryggi milli þjóða og sátt á milli
   manna sem lifa í nábýli, jafnvel innan sama ríkis,

   sem eru sannfærð um að hindranir á grundvelli kynþáttar séu ósamrýmanlegar
   hverju mannlegu samfélagi,

   sem eru uggandi um að kynþáttamisrétti birtist enn í sumum heimshlutum og
   í stefnu ríkisstjórna sem byggja á kynþáttayfirburðum eða óvild, svo sem
   kynþáttaaðskilnaðarstefnu, aðskilnaði eða sundurgreiningu,

   sem eru staðráðin í að gera allar nauðsynlegar ráðstafanir til þess að
   hraða afnámi kynþáttamisréttis í hverri mynd sem það birtist og hindra og
   berjast gegn kynþáttahatri í kenningum og framkvæmd til þess að efla
   skilning á milli kynþátta og byggja alþjóðlegt samfélag sem er laust við
   hvers konar kynþáttaaðskilnað og kynþáttamisrétti,

   sem hafa í huga samning um misrétti með tilliti til atvinnu og starfa
   samþykktan af Alþjóðavinnumálastofnuninni árið 1958 og samning um bann við
   misrétti í menntun samþykktan af Menningarmálastofnun Sameinuðu þjóðanna
   árið 1960,

   sem hafa vilja til að koma í framkvæmd meginreglum sem birtast í
   yfirlýsingu Sameinuðu þjóðanna um afnám alls kynþáttamisréttis og til að
   tryggja að sem fyrst verði gripið til raunhæfra aðgerða til að ná markmiði
   þeirra,

   hafa komið sér saman um eftirfarandi:

                                   I. hluti.
                                     1.gr.
        1. Í samningi þessum merkir kynþáttamisrétti hvers kyns
   aðgreiningu, útilokun, takmörkun eða forgang sem byggður er á kynþætti,
   litarhætti, ætterni eða þjóðernis- eða þjóðlegum uppruna sem hefur það
   markmið eða þau áhrif að koma í veg fyrir eða hamla að hægt sé að fá
   viðurkennd eða geta notið eða framfylgt á jafnræðisgrundvelli,
   mannréttindum og grundvallarfrelsi á sviði stjórnmála, efnahagsmála,
   félagsmála, menningarmála eða öðrum opinberum vettvangi.
        2. Samningur þessi skal ekki gilda um aðgreiningu, útilokun,
   takmarkanir eða forgang sem aðildarríki að samningnum veita ríkisborgurum
   sínum fram yfir aðra.
        3. Ekkert í samningi þessum skal túlkað svo að það hafi á nokkurn
   hátt áhrif á lagaákvæði í aðildarríkjum sem varða þjóðerni,
   ríkisborgararétt eða veitingu þegnréttar, að því tilskildu að í slíkum
   ákvæðum felist ekki mismunun á milli þjóðerna.
        4. Sérstakar aðgerðir eingöngu í því skyni að tryggja framgang hópa
   af ákveðnum kynþætti eða þjóðlegum uppruna eða einstaklinga sem þarfnast
   slíkrar verndar og geta verið nauðsynlegar til þess að tryggja að slíkir
   hópar eða einstaklingar geti notið eða framfylgt til jafns við aðra
   mannréttindum og grundvallarfrelsi skal ekki litið á sem kynþáttamisrétti,
   þó að því tilskildu að slíkar aðgerðir leiði ekki til þess að viðhaldið sé
   sérstökum réttindum fyrir mismunandi hópa kynþátta og þeim sé ekki fram
   haldið eftir að upprunalegu markmiði þeirra hefur verið náð.

                                     2. gr.
        1. Aðildarríki fordæma kynþáttamisrétti og skuldbinda sig til að
   fylgja eftir tafarlaust með öllum viðeigandi ráðum stefnu um afnám
   kynþáttamisréttis í öllum myndum og til að efla skilning á milli allra
   kynþátta, og til að ná þessu markmiði:

   (a)
           Skuldbindur hvert aðildarríki sig til að eiga engan þátt í aðgerð
           eða framkvæmd sem í felst kynþáttamisrétti gegn mönnum, hópi manna
           eða stofnunum og tryggja að stjórnvöld og opinberar stofnanir hagi
           gerðum sínum í samræmi við þessa skyldu.
   (b)
           Skuldbindur hvert aðildarríki sig til að hvorki styrkja, verja né
           styðja kynþáttamisrétti nokkurra manna eða samtaka.
   (c)
           Skuldbindur hvert aðildarríki sig til að gera raunhæfar
           ráðstafanir til að endurskoða stefnu ríkisstjórnar og stjórnvalda
           og að breyta, ógilda eða fella úr gildi öll lög og reglur sem eru
           til þess fallin að skapa eða viðhalda kynþáttamisrétti, á öllum
           sviðum.
   (d)
           Skuldbindur hvert aðildarríki sig til að banna og binda enda á,
           með öllum viðeigandi ráðum, þar með talið í löggjöf þar sem slíkt
           er nauðsynlegt, kynþáttamisrétti meðal allra manna, hóps eða
           samtaka.
   (e)
           Skuldbindur hvert aðildarríki sig til að efla, þar sem slíkt á
           við, samtök og hreyfingar sem vinna að sameiningu kynþátta og
           afnámi hindrana á grundvelli kynþáttar og vinna gegn öllu sem
           hneigist til að styrkja kynþáttaaðgreiningu.

        2. Aðildarríki skulu, þegar aðstæður leyfa, grípa til sérstakra og
   raunhæfra aðgerða á sviði félags-, efnahags- og menningarmála og á öðrum
   sviðum til þess að tryggja nægilega þróun og vernd ákveðinna hópa kynþátta
   eða einstaklinga innan þeirra í því skyni að ábyrgjast að þeir geti að
   öllu leyti og til jafns við aðra notið mannréttinda og grundvallarfrelsis.
   Þessar ráðstafanir skulu þó á engan hátt hafa þær afleiðingar að
   mismunandi hópar kynþátta njóti ójafnra eða sérstakra réttinda á við aðra
   eftir að markmiðum þeirra hefur verið náð.

                                     3. gr.
        Aðildarríki fordæma sérstaklega aðgreiningu kynþátta og
   kynþáttaaðskilnað og skuldbinda sig til að hindra, banna og uppræta alla
   iðkun af slíkum toga innan lögsögu sinnar.

                                     4. gr.
        Aðildarríki fordæma allan áróður og öll samtök sem byggja á hugmyndum
   eða kenningum um yfirburði eins kynþáttar eða hóps manna af ákveðnum
   litarhætti eða þjóðlegum uppruna, eða sem reyna að réttlæta eða hvetja til
   kynþáttahaturs og misréttis í hvers konar mynd, og skuldbinda sig til að
   gera skjótar og jákvæðar ráðstafanir til þess að uppræta alla hvatningu
   til eða aðgerðir vegna slíks misréttis með tilliti til meginreglna
   mannréttindayfirlýsingarinnar og réttindanna sem eru talin í 5. gr. þessa
   samnings, meðal annars að:

   (a)
           Gera refsiverða með lögum alla útbreiðslu á hugmyndum sem eru
           byggðar á kynþáttayfirburðum eða óvild, hvatningu til
           kynþáttamisréttis svo og öll ofbeldisverk eða hvatningu til slíkra
           verka gegn hvaða kynþætti sem er eða hópi manna af öðrum
           litarhætti eða þjóðlegum uppruna og einnig allar ráðstafanir til
           aðstoðar aðgerðum kynþáttahatara, þar með talda fjármögnun.
   (b)
           Lýsa ólögleg og banna samtök og einnig skipulagða og alla aðra
           áróðursstarfsemi sem stuðlar að og hvetur til kynþáttamisréttis og
           skal gera þátttöku í slíkum samtökum eða starfsemi refsiverða með
           lögum.
   (c)
           Banna stjórnvöldum og opinberum stofnunum að stuðla að og hvetja
           til kynþáttamisréttis.

                                     5. gr.
        Til að uppfylla grundvallarskyldur sem lýst er í 2. gr. samnings
   þessa skuldbinda aðildarríki sig til að banna og afnema kynþáttamisrétti í
   öllum myndum og að ábyrgjast öllum rétt til jafnræðis fyrir lögunum, án
   nokkurs greinarmunar vegna kynþáttar, litarháttar, þjóðernis- eða þjóðlegs
   uppruna, sérstaklega varðandi eftirtalin réttindi:

   (a)
           Rétt til að hljóta jafna meðferð fyrir dómstólum og öðrum aðilum
           sem fara með réttarvörslu.
   (b)
           Rétt til mannhelgi og verndar ríkisins gegn ofbeldi og líkamlegum
           skaða, hvort það stafar frá opinberum starfsmönnum, eða hópi
           einstaklinga eða stofnun.
   (c)
           Stjórnmálaleg réttindi, sérstaklega rétt til að taka þátt í
           kosningum  að kjósa og vera kjörinn í kosningum  þar sem
           almennur og jafn kosningaréttur gildir, að taka þátt í ríkisstjórn
           sem og opinberri stjórnun á öllum stigum og að hafa jafnan aðgang
           að opinberu starfi.
   (d)
           Önnur borgaraleg réttindi, sérstaklega:

                (i)
                        Rétt til frjálsrar farar og rétt til að velja sér
                        dvalarstað innan landsvæðis ríkis.
                (ii)
                        Rétt til að yfirgefa hvaða land sem er, þar með talið
                        sitt eigið land, og rétt til endurkomu til eigin
                        lands.
                (iii)
                        Rétt til þjóðernis.
                (iv)
                        Rétt til að giftast og velja maka.
                (v)
                        Rétt til að eiga eignir, einn eða í félagi við aðra.
                (vi)
                        Rétt til að njóta erfðaréttar.
                (vii)
                        Rétt til frjálsrar hugsunar, samvisku og trúar.
                (viii)
                        Rétt til skoðana- og tjáningarfrelsis.
                (ix)
                        Rétt til að koma saman með friðsömum hætti og til
                        félagafrelsis.

   (e)
           Efnahagsleg, félagsleg og menningarleg réttindi, sérstaklega:

                (i)
                        Rétt til vinnu, til frjáls vals á atvinnu, til
                        sanngjarnra og hagstæðra vinnuskilyrða, til verndar
                        gegn atvinnuleysi, til jafnra launa fyrir jafna vinnu
                        og til sanngjarnra og hagstæðra launa.
                (ii)
                        Rétt til að stofna og ganga í verkalýðsfélög.
                (iii)
                        Rétt til húsnæðis.
                (iv)
                        Rétt til opinberrar heilsugæslu, læknisaðstoðar,
                        félagslegs öryggis og félagslegrar þjónustu.
                (v)
                        Rétt til menntunar og fræðslu.
                (vi)
                        Rétt til jafnrar þátttöku í menningarlífi.

   (f)
           Rétt til aðgangs að öllum stöðum eða þjónustu sem veitt er
           almenningi, svo sem að samgöngutækjum, hótelum, veitingahúsum,
           kaffihúsum, leikhúsum og almenningsgörðum.

                                     6. gr.
        Aðildarríki skulu tryggja öllum innan lögsögu sinnar raunhæfa vernd
   og úrræði, með til þess bærum dómstólum eða öðrum ríkisstofnunum, vegna
   allra athafna sem í felst kynþáttamisrétti og brjóta gegn mannréttindum
   þeirra og grundvallarfrelsi samkvæmt samningi þessum, og einnig rétt til
   þess að krefjast fyrir slíkum dómstólum sanngjarnra og fullnægjandi
   skaðabóta eða greiðslna fyrir tjón sem leiða má af slíku misrétti.

                                     7. gr.
        Aðildarríki skuldbinda sig til að gera skjótar og raunhæfar
   ráðstafanir, sérstaklega á sviði kennslu, menntunar, menningar og
   upplýsinga, í því skyni að berjast gegn fordómum sem leiða til
   kynþáttamisréttis og að efla skilning, umburðarlyndi og vináttu á milli
   þjóða og kynþáttahópa eða þjóðlegra hópa, samhliða því að kynna markmið og
   meginreglur sáttmála Sameinuðu þjóðanna, mannréttindayfirlýsingarinnar,
   yfirlýsingar Sameinuðu þjóðanna um afnám alls kynþáttamisréttis og
   samnings þessa.

                                   II. hluti
                                     8. gr.
        1. Stofna skal nefnd um afnám alls kynþáttamisréttis (hér eftir
   kölluð nefndin) skipaða átján sérfræðingum, vammlausum og þekktum að
   óhlutdrægni, sem eru kjörnir af aðildarríkjum úr hópi þegna sinna, og
   skulu þeir skipa sæti sitt sem einstaklingar. Við val þeirra skal tekið
   tillit til landfræðilegrar dreifingar og að þeir séu fulltrúar mismunandi
   menningarsvæða svo og helstu lagakerfa.
        2. Nefndarmenn skulu kjörnir í leynilegri kosningu af skrá um menn
   sem aðildarríki hafa tilnefnt. Hvert aðildarríki getur tilnefnt einn mann
   úr hópi þegna sinna.
        3. Fyrsta kosning skal fara fram sex mánuðum eftir að samningur þessi
   öðlast gildi. Eigi síðar en þremur mánuðum fyrir hverja kosningu skal
   aðalframkvæmdastjóri Sameinuðu þjóðanna senda aðildarríkjum bréf og bjóða
   þeim að senda tilnefningar sínar innan tveggja mánaða.
   Aðalframkvæmdastjóri skal gera skrá í stafrófsröð um alla þá sem eru
   tilnefndir, þar sem getið er aðildarríkja sem tilnefndu þá, og leggja hana
   fyrir aðildarríkin.
        4. Kosning nefndarmanna skal fara fram á fundi aðildarríkja sem
   aðalframkvæmdastjóri kallar saman í aðalstöðvum Sameinuðu þjóðanna. Á
   fundinum, sem er lögmætur ef hann er sóttur af tveimur þriðju
   aðildarríkjanna, teljast kosnir í nefndina þeir tilnefndra sem hljóta
   flest atkvæði og hreinan meirihluta atkvæða fulltrúa aðildarríkjanna sem
   viðstaddir eru og greiða atkvæði.
        5. (a) Kjörtímabil nefndarmanna er fjögur ár. Þó rennur kjörtímabil
   níu nefndarmanna sem kjörnir eru í fyrstu kosningunni út að tveimur árum
   liðnum. Formaður nefndarinnar skal velja nöfn þessara níu nefndarmanna með
   hlutkesti þegar er fyrsta kosning hefur farið fram.

   (b)
           Nú losnar sæti í nefndinni, og skal þá aðildarríki sem viðkomandi
           sérfræðingur í nefndinni kom frá, tilnefna annan sérfræðing úr
           hópi þegna sinna og er tilnefningin háð samþykki nefndarmanna.

        6. Aðildarríki standa straum af kostnaði nefndarmanna vegna starfa
   þeirra fyrir nefndina.

                                     9. gr.
        1. Aðildarríki skuldbinda sig til að skila aðalframkvæmdastjóra
   Sameinuðu þjóðanna, til athugunar fyrir nefndina, skýrslu um ráðstafanir
   sem þau hafa gert á sviði löggjafar, réttarvörslu og stjórnsýslu eða aðrar
   ráðstafanir sem þau hafa gert til þess að fylgja eftir ákvæðum samnings
   þessa: (a) innan eins árs frá því er samningur þessi hefur öðlast gildi
   gagnvart hlutaðeigandi ríki og (b) síðan á tveggja ára fresti og hvenær
   sem nefndin óskar þess. Nefndin getur óskað frekari upplýsinga frá
   aðildarríkjum.
        2. Nefndin skal árlega, fyrir milligöngu aðalframkvæmdastjóra, gera
   allsherjarþingi Sameinuðu þjóðanna grein fyrir starfsemi sinni og gera
   tillögur og almennar ábendingar á grundvelli athugunar á skýrslum og
   upplýsinga sem henni hafa borist frá aðildarríkjum. Skal allsherjarþinginu
   gerð grein fyrir slíkum tillögum og almennum ábendingum, ásamt
   athugasemdum frá aðildarríkjum ef einhverjar eru.

                                    10. gr.
        1. Nefndin setur sér sjálf starfsreglur.
        2. Nefndin kýs embættismenn sína til tveggja ára.
        3. Aðalframkvæmdastjóri Sameinuðu þjóðanna skal sjá nefndinni fyrir
   skrifstofu.
        4. Fundir nefndarinnar skulu að jafnaði haldnir í aðalstöðvum
   Sameinuðu þjóðanna.

                                    11. gr.
        1. Telji aðildarríki að annað aðildarríki framfylgi ekki ákvæðum
   samnings þessa getur það vakið athygli nefndarinnar á því. Nefndin skal þá
   senda erindið til þess aðildarríkis sem á í hlut. Aðildarríkið sem við því
   tekur skal innan þriggja mánaða skila nefndinni skriflegum skýringum eða
   yfirlýsingu til útskýringar á málinu og um úrbætur sem ríkið hefur gert,
   ef einhverjar eru.
        2. Náist ekki ásættanleg niðurstaða í málinu fyrir báða aðila, hvorki
   með tvíhliða samningaviðræðum né með einhverjum öðrum úrræðum sem þeim
   standa til boða, innan sex mánaða frá því að upprunalega erindið barst
   viðkomandi ríki, hefur hvort ríki rétt til þess að vísa málinu aftur til
   nefndarinnar með því að tilkynna nefndinni um það, svo og hinu ríkinu.
        3. Nefndin skal fjalla um mál sem vísað er til hennar samkvæmt 2.
   mgr. þessarar greinar eftir að hún hefur fengið fulla vissu fyrir því að
   allra tiltækra úrræða hafi verið leitað innanlands í málinu og þau tæmd, í
   samræmi við almennt viðurkenndar meginreglur þjóðaréttar. Þetta á þó ekki
   við ef beiting slíkra úrræða dregst óhæfilega á langinn.
        4. Nefndin getur leitað allra upplýsinga sem máli skipta hjá
   hlutaðeigandi aðildarríkjum varðandi mál sem er vísað til hennar.
        5. Þegar mál eru til athugunar hjá nefndinni samkvæmt þessari grein,
   hafa viðkomandi aðildarríki rétt til að senda fulltrúa sinn til að taka
   þátt í meðferð málsins fyrir nefndinni án atkvæðisréttar, á meðan það er
   til athugunar.

                                    12. gr.
        1. (a) Eftir að nefndin hefur móttekið og safnað saman öllum
   upplýsingum sem hún álítur nauðsynlegar, skal formaðurinn skipa sérstaka
   sáttanefnd (hér eftir kölluð sáttanefndin) sem í sitja fimm menn og geta
   þeir hvort heldur verið nefndarmenn eða aðrir. Menn skulu skipaðir í
   sáttanefndina með einróma samþykki aðila að deilunni, og skal hún veita
   hlutaðeigandi ríkjum liðsinni sitt með það fyrir augum að komast að
   vinsamlegri lausn í málinu, byggðri á virðingu fyrir samningi þessum.

   (b)
           Takist aðildarríkjum að deilunni ekki að ná samkomulagi innan
           þriggja mánaða um val manna í sáttanefndina, að hluta eða öllu
           leyti, skulu þeir sáttanefndarmenn sem aðildarríkin að deilunni ná
           ekki samkomulagi um kjörnir úr hópi nefndarmanna í leynilegri
           kosningu með tveimur þriðju hlutum atkvæða.

        2. Sáttanefndarmenn skipa sæti sitt sem einstaklingar. Þeir mega
   hvorki vera þegnar hlutaðeigandi aðildarríkja að deilunni né þegnar ríkis
   sem er ekki aðili að samningi þessum.
        3. Sáttanefndin kýs sér sjálf formann sinn og setur sér starfsreglur.
        4. Fundir sáttanefndarinnar skulu að jafnaði haldnir í aðalstöðvum
   Sameinuðu þjóðanna eða á öðrum hentugum stað samkvæmt ákvörðun
   sáttanefndarinnar.
        5. Skrifstofa sú sem mælt er fyrir um í 3. mgr. 10. gr. þessa
   samnings skal einnig starfa fyrir sáttanefnd, hvenær sem hún er skipuð
   vegna deilu á milli aðildarríkja.
        6. Aðildarríki að deilunni bera að jöfnu kostnað vegna manna í
   sáttanefndinni, í samræmi við áætlun þess efnis sem aðalframkvæmdastjóri
   Sameinuðu þjóðanna gerir.
        7. Aðalframkvæmdastjóra er heimilt, ef nauðsyn krefur, að greiða
   kostnað vegna manna í sáttanefndinni áður en endurgreiðsla fæst frá
   aðildarríkjum að deilunni í samræmi við 6. mgr. þessarar greinar.
        8. Upplýsingar sem nefndin hefur fengið og safnað saman skulu vera
   sáttanefndinni til reiðu og getur sáttanefndin skorað á hlutaðeigandi ríki
   að láta í té allar upplýsingar sem máli skipta.

                                    13. gr.
        1. Þegar sáttanefndin hefur athugað málið til hlítar skal hún leggja
   fyrir formann nefndarinnar skýrslu þar sem fram kemur niðurstaða hennar um
   öll atriði sem varða staðreyndir málsins milli aðila svo og tillögur sem
   telja má viðeigandi til að ná vinsamlegri lausn deilunnar.
        2. Formaður nefndarinnar skal senda skýrslu sáttanefndarinnar til
   hvers aðildarríkis sem hlut á að deilunni. Þessi ríki skulu, innan þriggja
   mánaða, kynna formanni nefndarinnar hvort þau fallast á tillögurnar í
   skýrslu sáttanefndarinnar eða ekki.
        3. Þegar liðinn er sá tími sem lýst er í 2. mgr. þessarar greinar,
   skal formaður nefndarinnar senda skýrslu sáttanefndarinnar og yfirlýsingar
   hlutaðeigandi aðildarríkja til annarra aðildarríkja að samningi þessum.

                                    14. gr.
        1. Aðildarríki getur hvenær sem er lýst yfir að það viðurkenni
   lögbærni nefndarinnar til að taka á móti og athuga erindi frá
   einstaklingum eða hópum einstaklinga innan lögsögu þess er halda því fram
   að aðildarríkið hafi brotið á þeim réttindi þau sem lýst er í samningi
   þessum. Nefndin skal ekki taka á móti neinu erindi varðandi aðildarríki
   sem hefur ekki gefið slíka yfirlýsingu.
        2. Hverju ríki sem gefur yfirlýsingu samkvæmt 1. mgr. þessarar
   greinar er heimilt að stofna eða tilnefna aðila, samkvæmt innanlandsrétti
   sínum, sem er bær til þess að taka á móti og athuga erindi frá
   einstaklingum eða hópum einstaklinga innan lögsögu þess, er halda því fram
   brotin hafi verið á þeim réttindi þau sem lýst er í samningi þessum og
   hafa tæmt önnur tiltæk innlend úrræði.
        3. Yfirlýsing sem gefin er samkvæmt 1. mgr. þessarar greinar og nafn
   aðila sem stofnaður er eða tilnefndur samkvæmt 2. mgr. þessarar greinar
   skal hlutaðeigandi aðildarríki afhenda aðalframkvæmdastjóra Sameinuðu
   þjóðanna og skal hann senda afrit af henni til annarra aðildarríkja.
   Heimilt er að afturkalla yfirlýsingu hvenær sem er með tilkynningu til
   aðalframkvæmdastjóra, en slík afturköllun hefur þó ekki áhrif á erindi sem
   eru til meðferðar hjá nefndinni.
        4. Halda skal skrá yfir erindi hjá aðilum sem stofnsettir eru eða
   tilnefndir samkvæmt 2. mgr. þessarar greinar og staðfest afrit af skránni
   skulu árlega lögð inn í skjalasafn aðalframkvæmdastjóra eftir viðeigandi
   boðleiðum, með það í huga að efni hennar verði ekki birt opinberlega.
        5. Í þeim tilvikum þar sem ekki tekst að fá leiðréttingu hjá aðila
   sem er stofnaður eða tilnefndur samkvæmt 2. mgr. þessarar greinar er
   kæranda heimilt innan sex mánaða að bera mál sitt undir nefndina.
        6. (a) Nefndin skal í trúnaði greina aðildarríki frá því að henni
   hafi borist erindi um að það hafi brotið ákvæði samnings þessa, en ekki
   skal greint frá nafni hlutaðeigandi einstaklings eða hópa einstaklinga
   nema skýlaust samþykki þeirra liggi fyrir. Nefndin skal ekki taka á móti
   nafnlausum erindum.

   (b)
           Innan þriggja mánaða skal hlutaðeigandi ríki senda nefndinni
           skriflegar útskýringar eða yfirlýsingu til skýringar á málinu og
           lýsa úrbótum sem það hefur gert, ef einhverjar eru.

        7. (a) Nefndin skal athuga erindi með hliðsjón af öllum upplýsingum
   sem hlutaðeigandi aðildarríki og kærandi hafa látið henni í té. Nefndin
   skal ekki taka til athugunar erindi frá kæranda fyrr en hún hefur fengið
   vissu fyrir því að kærandi hafi tæmt öll tiltæk úrræði innanlands. Þetta á
   þó ekki við ef beiting úrræðanna dregst á langinn.

   (b)
           Nefndin skal koma tillögum sínum og ráðleggingum á framfæri, ef
           einhverjar eru, við hlutaðeigandi ríki og kærandann.

        8. Nefndin skal í ársskýrslu sinni birta samantekt um slík erindi og,
   þar sem við á, samantekt um greinargerðir og yfirlýsingar hlutaðeigandi
   aðildarríkja svo og um eigin tillögur og ráðleggingar.
        9. Nefndin er aðeins bær til þess að fara með störf þau sem lýst er í
   þessari grein, þegar að minnsta kosti tíu aðildarríki hafa gefið
   yfirlýsingu samkvæmt 1. mgr. þessarar greinar.

                                    15. gr.
        1. Þar til náð hefur verið markmiðum yfirlýsingar um veitingu
   sjálfstæðis til handa nýlendum og nýlenduþjóðum með ályktun
   allsherjarþings Sameinuðu þjóðanna nr. 1514 (XV) frá 14. desember 1960
   skulu ákvæði samnings þessa í engu rýra kærurétt sem þessum þjóðum er
   veittur í öðrum alþjóðlegum samningum eða af Sameinuðu þjóðunum eða
   sérstökum stofnunum þeirra.
        2. (a) Nefndin sem stofnuð er samkvæmt 1. mgr. 8. gr. þessa samnings
   skal fá afrit erinda, og senda álit sitt og ráðleggingar varðandi þessi
   erindi, til aðila á vegum Sameinuðu þjóðanna sem fást við málefni sem
   tengjast með beinum hætti meginreglum og markmiðum samnings þessa er þeir
   taka til athugunar erindi frá íbúum gæsluverndarlendna og lendna sem ekki
   ráða sér sjálfar og allra annarra landsvæða sem samþykkt allsherjarþings
   Sameinuðu þjóðanna nr. 1514 (XV) nær til og varða málefni sem samningur
   þessi nær til og eru til meðferðar hjá þessum aðilum.

   (b)
           Nefndin skal fá, frá til þess bærum stofnunum á vegum Sameinuðu
           þjóðanna, afrit af skýrslum um ráðstafanir á sviði löggjafar,
           réttarvörslu, stjórnsýslu eða aðrar ráðstafanir sem tengjast með
           beinum hætti meginreglum og markmiðum samnings þessa sem beitt er
           af stjórnvöldum á landsvæðum sem nefnd eru í lið (a) þessarar
           málsgreinar og gefa álit sitt og veita ráðleggingar til þessara
           aðila.

        3. Nefndin skal í skýrslu sinni til allsherjarþingsins birta
   samantekt um erindi og skýrslur sem hún hefur fengið frá stofnunum
   Sameinuðu þjóðanna og álit og ráðleggingar sem nefndin hefur gefið sem
   varða áðurgreind erindi og skýrslur.
        4. Nefndin skal fara þess á leit við aðalframkvæmdastjóra Sameinuðu
   þjóðanna að fá allar upplýsingar, sem varða markmið þessa samnings og hann
   hefur aðgang að, varðandi landsvæði sem nefnd eru í 2. mgr. (a) þessarar
   greinar.

                                    16. gr.
        Ákvæðum þessa samnings sem varða úrlausn deilna eða kærumála verður
   beitt að skaðlausu gagnvart öðrum málsmeðferðarleiðum til úrlausnar í
   deilum eða kærumálum í tengslum við mismunun sem koma fram í öðrum
   ákvörðunum eða samningum samþykktum af Sameinuðu þjóðunum og sérstökum
   stofnunum þeirra og skulu ekki hindra að aðildarríki geti leitað annarra
   málsmeðferðarleiða til úrlausnar ágreiningi samkvæmt almennum eða
   sérstökum samningum sem í gildi eru á milli þeirra.

                                   III. hluti
                                    17. gr.
        1. Samningur þessi skal liggja frammi til undirritunar fyrir öll þau
   ríki sem eru aðilar að Sameinuðu þjóðunum eða sérstofnunum þeirra, fyrir
   aðildarríki að samþykktum Alþjóðadómstólsins og fyrir sérhvert það ríki
   sem allsherjarþing Sameinuðu þjóðanna hefur boðið að gerast aðili að
   samningi þessum.
        2. Samningur þessi er háður fullgildingu. Fullgildingarskjölum skal
   koma í vörslu hjá aðalframkvæmdastjóra Sameinuðu þjóðanna.

                                    18. gr.
        1. Samningur þessi skal liggja frammi til aðildar fyrir hvert það
   ríki sem vikið er að í 1. mgr. 17. gr. samningsins.
        2. Aðild öðlast gildi með afhendingu aðildarskjals til
   aðalframkvæmdastjóra Sameinuðu þjóðanna.

                                    19. gr.
        1. Samningur þessi öðlast gildi á þrítugasta degi eftir þann dag sem
   tuttugasta og sjöunda fullgildingar- eða aðildarskjalinu er komið í vörslu
   aðalframkvæmdastjóra Sameinuðu þjóðanna.
        2. Gagnvart sérhverju ríki sem fullgildir samning þennan eða gerist
   aðili að honum eftir að tuttugasta og sjöunda fullgildingar- eða
   aðildarskjalinu er komið í vörslu öðlast samningurinn gildi á þrítugasta
   degi eftir að fullgildingar- eða aðildarskjali þess hefur verið komið í
   vörslu.

                                    20. gr.
        1. Aðalframkvæmdastjóri Sameinuðu þjóðanna skal taka við og framsenda
   öllum ríkjum sem eru eða verða síðar aðilar að samningi þessum, fyrirvara
   sem ríki gera er þau fullgilda samninginn eða gerast aðilar að honum.
   Hvert það ríki sem andmælir slíkum fyrirvara skal innan níutíu daga frá
   dagsetningu framsendingar tilkynna aðalframkvæmdastjóra að það fallist
   ekki á hann.
        2. Hvorki er heimilt að gera fyrirvara sem er ósamrýmanlegur
   markmiðum og tilgangi samnings þessa né fyrirvara sem hefur þau áhrif að
   hindra starfsemi einhverra þeirra aðila sem stofnaðir eru með samningi
   þessum. Fyrirvari skal talinn ósamrýmanlegur eða fela í sér hindrun ef að
   minnsta kosti tveir þriðju aðildarríkja að samningi þessum mótmæla honum.
        3. Fyrirvara má afturkalla hvenær sem er með tilkynningu þess efnis
   til aðalframkvæmdastjóra. Slík tilkynning öðlast gildi á þeim degi er
   aðalframkvæmdastjóri tekur við henni.

                                    21. gr.
        Aðildarríki getur sagt upp samningi þessum með skriflegri tilkynningu
   til aðalframkvæmdastjóra Sameinuðu þjóðanna. Uppsögn öðlast gildi einu ári
   eftir að aðalframkvæmdastjóri tekur við tilkynningunni.

                                    22. gr.
        Sérhverri deilu á milli tveggja eða fleiri aðildarríkja um túlkun eða
   beitingu samnings þessa sem ekki tekst að leysa með samkomulagi eða eftir
   málsmeðferðarleiðum sem lýst er í samningi þessum skal að kröfu einhvers
   aðila að deilunni vísa til Alþjóðadómstólsins til ákvörðunar, nema
   deiluaðilar fallist á aðra leið til úrlausnar.

                                    23. gr.
        1. Sérhvert aðildarríki getur farið fram á endurskoðun á samningi
   þessum með skriflegri tilkynningu þess efnis til aðalframkvæmdastjóra
   Sameinuðu þjóðanna.
        2. Allsherjarþing Sameinuðu þjóðanna ákveður aðgerðir, ef einhverjar
   verða, í tengslum við slíka beiðni.

                                    24. gr.
        Aðalframkvæmdastjóri Sameinuðu þjóðanna skal tilkynna öllum ríkjum
   sem talin eru í 1. mgr. 17. gr. samnings þessa um eftirfarandi atriði:

   (a)
           Undirritanir, fullgildingar og aðildir samkvæmt 17. og 18. gr.
   (b)
           Gildistöku þessa samnings samkvæmt 19. gr.
   (c)
           Erindi og yfirlýsingar sem tekið er við samkvæmt 14., 20. og 23.
           gr.
   (d)
           Uppsagnir samkvæmt 21. gr.

                                    25. gr.
        1. Samningur þessi, þar sem kínverskur, enskur, franskur, rússneskur
   og spænskur texti eru jafngildir, skal varðveittur í skjalasafni Sameinuðu
   þjóðanna.
        2. Aðalframkvæmdastjóri Sameinuðu þjóðanna skal senda staðfest afrit
   samnings þessa til allra ríkja sem falla undir skilgreiningu 1. mgr. 17.
   gr. samningsins.

References

   Visible links
   1. http://www.althingi.is/dba-bin/lawformpr.pl?lnr=1968014.2c2
