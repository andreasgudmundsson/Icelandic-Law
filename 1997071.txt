
   --------------------------------------------------------------------------

                                  Lögræðislög

                              1997 nr. 71 28. maí

   --------------------------------------------------------------------------

                 Ferill málsins á Alþingi.   Frumvarp til laga.

  Tóku gildi 1. janúar 1998. Breytt með [1]l. 88/2008 (taka gildi 1. jan. 2009
                 nema brbákv. VII sem tók gildi 21. júní 2008).

                               I. kafli. Lögræði.
                                    Lögræði.
  1. gr. 1. Lögráða verða menn 18 ára. Lögráða maður er sjálfráða og fjárráða.
2. Nú stofnar maður, sem ólögráða er fyrir æsku sakir, til hjúskapar, og er hann
                            þá lögráða upp frá því.
                                   Sjálfræði.
 2. gr. Sjálfráða maður ræður einn öðru en fé sínu, nema lög mæli á annan veg.
                                   Fjárræði.
      3. gr. Fjárráða maður ræður einn fé sínu, nema lög mæli á annan veg.

                         II. kafli. Svipting lögræðis.
                       Skilyrði lögræðissviptingar o.fl.
4. gr. Svipta má mann lögræði með úrskurði dómara ef þörf krefur, sjálfræði einu
                   sér, fjárræði einu sér eða hvoru tveggja:
      a. Ef hann er ekki fær um að ráða persónulegum högum sínum eða fé vegna
    andlegs vanþroska, ellisljóleika eða geðsjúkdóms eða vegna annars konar
                            alvarlegs heilsubrests.
   b. Ef hann sökum ofdrykkju eða ofnotkunar ávana- og fíkniefna er ekki fær um
                    að ráða persónulegum högum sínum eða fé.
   c. Ef hann vegna líkamlegs vanþroska, heilsubrests eða annarra vanheilinda á
       óhægt með að ráða persónulegum högum sínum eða fé og æskir sjálfur
                       lögræðissviptingar af þeim sökum.
     d. Ef nauðsyn ber til að vista hann án samþykkis hans í sjúkrahúsi sökum
                      fyrirmæla í heilbrigðislöggjöfinni.
                          Takmörkuð lögræðissvipting.
 5. gr. 1. Svipta má mann lögræði sínu tímabundið ef ótímabundin svipting þykir
ekki nauðsynleg. Tímabundin lögræðissvipting skal þó ekki ákveðin skemur en sex
     mánuði í senn. Tímabundin lögræðissvipting fellur sjálfkrafa niður að
    sviptingartímanum loknum, nema áður hafi verið gerð krafa fyrir dómi um
 framlengingu hennar eða um ótímabundna sviptingu. Ef svo hagar til framlengist
         hin tímabundna svipting þar til úrskurður dómara liggur fyrir.
      2. Svipta má mann fjárræði varðandi tilteknar eignir hans hvort sem
 fjárræðissvipting er tímabundin eða ótímabundin. Þessi heimild er bundin við:
     a. Fasteignir, loftför, skráningarskyld skip og skráningarskyld ökutæki.
                                 b. Viðskiptabréf.
   c. Fjármuni á innlánsreikningum hjá bönkum og sparisjóðum, svo og inneignir í
                                verðbréfasjóðum.
3. Ákvæði laga þessara um sjálfræðissviptingu og réttaráhrif hennar eiga einnig
      við um tímabundna sjálfræðissviptingu skv. 1. mgr. Ákvæði laganna um
     fjárræðissviptingu og réttaráhrif hennar eiga einnig við um tímabundna
fjárræðissviptingu skv. 1. mgr. og enn fremur um fjárræðissviptingu skv. 2. mgr.
að því er varðar þær eignir sem sviptingin tekur til, nema annað sé tekið fram.
                       Lögræðissvipting til bráðabirgða.
 6. gr. 1. Svipta má mann lögræði til bráðabirgða ef skilyrði 4. gr. þykja vera
fyrir hendi og brýn þörf er á lögræðissviptingu þegar í stað, enda hafi þá verið
borin fram krafa um lögræðissviptingu fyrir sama dómstóli samkvæmt öðrum ákvæðum
                                  þessa kafla.
  2. Í málum til sviptingar lögræðis til bráðabirgða gilda ákvæði þessa kafla.
 Ákvæði 3. mgr. 10. gr. um skyldu dómara til að gefa varnaraðila kost á að bera
 fram ósk um hver verði skipaður verjandi hans, ákvæði 4. mgr. sömu greinar og
  ákvæði 1., 2. og 4. mgr. 11. gr. gilda þó einungis að því leyti sem beiting
þeirra kemur ekki í veg fyrir að lögræðissviptingu verði við komið þegar í stað.
  3. Ákvörðun um lögræðissviptingu til bráðabirgða skal tekin með úrskurði sem
                    skjóta má til Hæstaréttar, sbr. 16. gr.
     4. Lögræðissvipting til bráðabirgða gildir þar til úrskurður dómara í
   lögræðissviptingarmáli öðlast gildi, málinu lýkur á annan hátt eða þar til
   úrskurður um bráðabirgðasviptingu er felldur úr gildi með nýjum úrskurði.
  5. Ákvæði laga þessara um réttaráhrif lögræðissviptingar eiga einnig við um
                       lögræðissviptingu til bráðabirgða.
                         Aðilar lögræðissviptingarmáls.
   7. gr. 1. Varnaraðili er sá sem krafist er að verði sviptur lögræði sínu.
2. Sóknaraðili er sá sem ber fram kröfu um lögræðissviptingu manns. Sóknaraðili
                      lögræðissviptingarmáls getur verið:
          a. Maki varnaraðila, ættingjar hans í beinan legg og systkini.
                    b. Lögráðamaður eða ráðsmaður varnaraðila.
    c. Sá sem næstur er erfingi varnaraðila að lögum eða samkvæmt erfðaskrá sem
                               ekki er afturtæk.
    d. Félagsmálastofnun eða samsvarandi fulltrúi sveitarstjórnar á dvalarstað
varnaraðila þegar talið er réttmætt að gera kröfuna vegna tilmæla aðila sjálfs,
 vandamanna, læknis hans eða vina, eða vegna vitneskju um hag aðila er fengist
                              hefur á annan hátt.
           e. Dómsmálaráðherra þegar gæsla almannahags gerir þess þörf.
3. Enn fremur getur maður sjálfur óskað eftir því að hann verði sviptur lögræði.
                    Form og efni kröfu um lögræðissviptingu.
8. gr. 1. Krafa um lögræðissviptingu skal vera skrifleg. Þar skulu eftirfarandi
                               atriði koma fram:
                a. Nafn sóknaraðila, kennitala hans og lögheimili.
   b. Nafn varnaraðila, kennitala hans og lögheimili, enn fremur dvalarstaður ef
                            annar er en lögheimili.
      c. Hvort krafist er sviptingar sjálfræðis, fjárræðis eða hvors tveggja.
     d. Ef krafist er tímabundinnar lögræðissviptingar skal tilgreina til hve
                       langs tíma sviptingar er krafist.
       e. Ef krafist er sviptingar fjárræðis varðandi tilteknar eignir skal
               tilgreina nákvæmlega til hvaða eigna krafa tekur.
   f. Nöfn og heimilisföng maka varnaraðila eða sambúðarmaka, lögráða barna hans
    og foreldra og upplýsingar um hvort þessum aðilum sé kunnugt um kröfuna.
   g. Nöfn heimilislæknis varnaraðila og sérfræðinga þeirra er hann kann að hafa
    leitað til, ef um þá er vitað, nema vottorð þessara aðila fylgi kröfu um
                               lögræðissviptingu.
              h. Ástæður þær er krafa um lögræðissviptingu byggist á.
                 i. Á hvaða lagagrunni aðild sóknaraðila er byggð.
 2. Kröfu skal, ef unnt er, fylgja læknisvottorð eða önnur gögn sem hún styðst
                                      við.
                                  Varnarþing.
  9. gr. Krafa um sviptingu lögræðis og niðurfellingu lögræðissviptingar skal
    borin upp við héraðsdómara í þinghá þar sem varnaraðili á lögheimili. Ef
varnaraðili hefur fastan dvalarstað í annarri þinghá en þar sem lögheimili hans
 er skal þó bera fram kröfu í þeirri þinghá. Ef hvorki er kunnugt um lögheimili
varnaraðila né fastan dvalarstað skal bera kröfu fram við héraðsdóm Reykjavíkur.
                                  Málsmeðferð.
10. gr. 1. Mál til sviptingar lögræðis sæta almennri meðferð einkamála með þeim
                      frávikum sem greinir í lögum þessum.
    2. Dómari tekur kröfu um lögræðissviptingu fyrir svo fljótt sem unnt er.
3. Dómari skipar varnaraðila verjanda samkvæmt ákvæðum laga um meðferð opinberra
 mála eftir að hafa gefið honum kost á að bera fram ósk um hver skipaður verði,
 nema slíkt sé augsýnilega tilgangslaust.^1) Óskylt er þó að skipa verjanda ef
varnaraðili hefur sjálfur ráðið sér lögmann til þess að gæta réttar síns. Dómari
         getur einnig skipað sóknaraðila talsmann, óski hann eftir því.
  4. Dómari skal eftir að rannsókn máls er lokið gefa aðilum kost á að flytja
               málið munnlega áður en það er tekið til úrskurðar.
 5. Þinghöld í máli til sviptingar lögræðis skulu fara fram fyrir luktum dyrum.
 6. Dómara ber að hraða meðferð máls til sviptingar lögræðis svo sem kostur er.
     7. Sóknaraðili getur afturkallað kröfu sína á hvaða stigi máls sem er.
    ^1)Málsliðnum var breytt með [2]l. 88/2008, 234. gr. Breytingin tekur gildi
                       1. jan. 2009 skv. [3]232. gr. s.l.
                                 Rannsókn máls.
   11. gr. 1. Dómara ber að tryggja að mál sé nægjanlega upplýst áður en hann
                   kveður upp úrskurð um sviptingu lögræðis.
  2. Dómari getur sjálfur aflað sönnunargagna, svo sem læknisvottorðs ef slíkt
 vottorð hefur ekki fylgt kröfu um lögræðissviptingu, og annarra gagna sem hann
 telur þörf á. Dómari skal kalla varnaraðila fyrir dóm, kynna honum kröfuna og
 gefa honum kost á að tjá sig um hana, nema ástandi hans sé svo háttað samkvæmt
  vottorði læknis að það sé tilgangslaust. Dómari kveður sóknaraðila og vitni
                          fyrir dóm, ef þess er þörf.
3. Ef varnaraðili sinnir ekki kvaðningu dómara um að koma fyrir dóm getur dómari
  leitað liðsinnis lögreglu við að sækja hann. Lögreglu er skylt að verða við
                           slíkum fyrirmælum dómara.
4. Ef ekki er unnt að kveðja varnaraðila fyrir dóm skal dómari fara á þann stað
 þar sem varnaraðili dvelst og kynna sér ástand hans af eigin raun. Ekki er þó
 þörf á þessu ef ótvírætt má telja af læknisvottorði eða öðrum gögnum að það sé
                      þýðingarlaust fyrir úrslit málsins.
 5. Ef dómari telur þess þörf getur hann ákveðið að varnaraðila sé óheimilt að
 vera viðstaddur skýrslugjöf sóknaraðila og vitnisburð vitna að nokkru eða öllu
leyti. Áður en úrskurður um lögræðissviptingu er upp kveðinn skal varnaraðila þó
ávallt kynnt hvað fram hefur komið við skýrslugjöfina eða vitnisburðinn sem máli
skiptir, nema slíkt sé auðsjáanlega tilgangslaust eða stríði gegn þeim hagsmunum
          sem leiddu til ákvörðunar dómara samkvæmt þessari málsgrein.
    6. Skylt er öllum þeim, sem vegna starfa sinna geta veitt upplýsingar um
 varnaraðila sem dómari telur að skipt geti máli fyrir úrslit málsins, að veita
 honum þær og láta honum í té þau gögn um varnaraðila sem dómari krefst. Sama á
 við um aðra þá sem vegna tengsla sinna við varnaraðila geta veitt sambærilegar
                                  upplýsingar.
                                 Úrlausn máls.
   12. gr. 1. Svipting lögræðis skal ekki ganga lengra en dómari telur þörf á
                                 hverju sinni.
 2. Áður en liðnir eru þrír sólarhringar frá því að mál var tekið til úrskurðar
                        kveður dómari upp úrskurð í því.
                  Réttaráhrif úrskurðar um lögræðissviptingu.
13. gr. 1. Réttaráhrif úrskurðar um sjálfræðissviptingu miðast við uppkvaðningu
                                   úrskurðar.
2. Réttaráhrif úrskurðar um fjárræðissviptingu gagnvart hinum svipta sjálfum og
þeim sem vissu eða máttu vita um sviptinguna miðast við uppkvaðningu úrskurðar.
 3. Um réttaráhrif úrskurðar um fjárræðissviptingu gagnvart grandlausum aðilum
                   fer samkvæmt ákvæðum 2. og 3. mgr. 76. gr.
                       Birting úrskurðar, skráning o.fl.
14. gr. 1. Eigi má án leyfis dómara birta almenningi á nokkurn hátt annað af því
  sem fram hefur komið í máli til sviptingar lögræðis en úrskurðinn. Brot gegn
                          ákvæði þessu varðar sektum.
     2. Verjandi varnaraðila skal kynna honum niðurstöðu úrskurðar dómara í
    lögræðissviptingarmáli svo fljótt sem við verður komið. Þetta er þó ekki
   nauðsynlegt ef það er bersýnilega þýðingarlaust vegna ástands varnaraðila.
3. Dómari skal svo fljótt sem við verður komið senda staðfest endurrit úrskurðar
   um sviptingu lögræðis með ábyrgðarbréfi, eða á annan jafntryggan hátt, til
      dómsmálaráðuneytisins. Jafnframt skal dómari senda staðfest endurrit
   úrskurðarins til yfirlögráðanda í því umdæmi þar sem hinn lögræðissvipti á
lögheimili eða þar sem hann hefur fastan dvalarstað, ef dvalarstaður er annar en
      þar sem hann á lögheimili, með sama hætti ásamt þeim upplýsingum sem
nauðsynlegar eru til að yfirlögráðandi geti sinnt skyldum sínum skv. 4. mgr. Ef
 hvorki er kunnugt um lögheimili né fastan dvalarstað hins lögræðissvipta skal
 senda staðfest endurrit úrskurðarins til yfirlögráðandans í Reykjavík. Dómari
skal enn fremur sjá til þess að niðurstaða úrskurðar um fjárræðissviptingu, sem
  ekki er bundin við tilteknar eignir, verði birt í Lögbirtingablaði. Skal sú
               birting fara fram svo fljótt sem við verður komið.
 4. Yfirlögráðandi skal þegar í stað, er honum hefur borist úrskurður dómara um
             fjárræðissviptingu, grípa til eftirfarandi ráðstafana:
        a. Ef hinn fjárræðissvipti er skráður eigandi fasteignar, loftfars,
skráningarskylds skips eða skráningarskylds ökutækis skal úrskurðinum þinglýst á
        viðkomandi eign. Ekki skal greiða þinglýsingargjald vegna þessa.
      b. Ef hinn fjárræðissvipti er eigandi viðskiptabréfs skal athugasemd um
    sviptingu fjárræðis rituð á bréfið. Það sama gildir um viðskiptabréf sem
           lögráðamaður kann að kaupa síðar fyrir skjólstæðing sinn.
       c. Ef hinn fjárræðissvipti rekur atvinnu sem geta ber eða getið er á
               firmaskrá skal skrá þar athugasemd um úrskurðinn.
     d. Ef hinn fjárræðissvipti á fjármuni á innlánsreikningum hjá bönkum eða
 sparisjóðum skal hlutaðeigandi innlánsstofnun tilkynnt um sviptingu fjárræðis
   með ábyrgðarbréfi eða á annan sannanlegan hátt. Sama á við um inneignir í
   verðbréfasjóðum. Ef hinn fjárræðissvipti á hlut í félagi skal tilkynna um
               sviptinguna til stjórnar félagsins með sama hætti.
5. Ef fjárræðissvipting er einungis bundin við tilgreindar eignir nær skylda sú
            sem kveðið er á um í 4. mgr. einungis til þeirra eigna.
           6. Dómsmálaráðuneytið heldur skrá um lögræðissvipta menn.
                        Niðurfelling lögræðissviptingar.
15. gr. 1. Nú telur sá sem átt getur aðild að lögræðissviptingarmáli skv. 7. gr.
 að ástæður sviptingar séu ekki lengur fyrir hendi, og getur hann þá borið fram
kröfu við héraðsdómara um að lögræðissvipting verði felld niður með úrskurði að
                             nokkru eða öllu leyti.
2. Komi krafa frá hinum lögræðissvipta sjálfum er dómara óskylt að taka hana til
    meðferðar nema sex mánuðir hið skemmsta séu liðnir frá sviptingu. Sé um
tímabundna sviptingu að ræða sem ákveðin var í tólf mánuði eða skemur er dómara
óskylt að taka kröfu til meðferðar nema helmingur tímans sé liðinn hið skemmsta.
 3. Krafa um niðurfellingu lögræðissviptingar skal vera skrifleg og rökstudd og
       studd gögnum um breyttar aðstæður hins lögræðissvipta ef unnt er.
 4. Um meðferð máls til niðurfellingar lögræðissviptingar gilda ákvæði 8. gr.,
eftir því sem við á, 9. gr., 1.6. mgr. 10. gr., 11. gr., 12. gr., 1. og 2. mgr.
                 14. gr., 1., 3. og 4. mgr. 16. gr. og 17. gr.
5. Ef úrskurður dómara í máli til niðurfellingar lögræðissviptingar breytir eða
 fellir úr gildi úrskurð um lögræðissviptingu fer um birtingu hans og skráningu
              eftir sömu reglum og fram koma í 3.6. mgr. 14. gr.
                                    Málskot.
    16. gr. 1. Úrskurðir samkvæmt lögum þessum sæta kæru til Hæstaréttar. Um
 málskotið fer samkvæmt almennum reglum um meðferð einkamála með þeim frávikum
                          sem greinir í lögum þessum.
2. Málskot frestar ekki réttaráhrifum úrskurða um lögræðissviptingu, nema dómari
                           mæli svo fyrir í úrskurði.
         3. Hraða ber meðferð máls fyrir Hæstarétti svo sem kostur er.
    4. Staðfest endurrit af dómi Hæstaréttar skal senda dómsmálaráðuneyti og
 héraðsdómara málsins. Ef úrskurði er breytt í Hæstarétti skal héraðsdómari og
     aðrir þeir sem greindir eru í 3.6. mgr. 14. gr. laga þessara gera þær
                     ráðstafanir sem þar er mælt fyrir um.
                                 Málskostnaður.
   17. gr. 1. Þóknun skipaðs verjanda, skipaðs talsmanns sóknaraðila og annan
    málskostnað, þar með talinn kostnað við öflun læknisvottorða og annarra
                  sérfræðiskýrslna, skal greiða úr ríkissjóði.
  2. Ef málskot til Hæstaréttar hefur verið bersýnilega tilefnislaust má gera
             kæranda að endurgreiða ríkissjóði kærumálskostnaðinn.

                          III. kafli. Nauðungarvistun.
                                Nauðungarvistun.
 18. gr. Með nauðungarvistun í lögum þessum er bæði átt við það þegar sjálfráða
 maður er færður nauðugur í sjúkrahús og haldið þar og þegar manni, sem dvalið
     hefur í sjúkrahúsi af fúsum og frjálsum vilja, er haldið þar nauðugum.
                        Skilyrði nauðungarvistunar o.fl.
     19. gr. 1. Sjálfráða maður verður ekki vistaður nauðugur í sjúkrahúsi.
2. Þó getur læknir ákveðið að sjálfráða maður skuli færður og vistaður nauðugur
 í sjúkrahúsi ef hann er haldinn alvarlegum geðsjúkdómi eða verulegar líkur eru
    taldar á að svo sé eða ástand hans er þannig að jafna megi til alvarlegs
  geðsjúkdóms. Sama gildir ef maður á við alvarlega áfengisfíkn að stríða eða
   ofnautn ávana- og fíkniefna. Ákvæði 18. gr. stjórnsýslulaga gilda ekki við
meðferð mála samkvæmt þessari málsgrein. Ef vakthafandi sjúkrahúslæknir ákveður
 nauðungarvistun manns samkvæmt þessari málsgrein skal bera ákvörðun hans undir
yfirlækni svo fljótt sem verða má. Frelsisskerðing samkvæmt þessari málsgrein má
         ekki standa lengur en 48 klukkustundir nema til komi samþykki
                       dómsmálaráðuneytisins skv. 3. mgr.
3. Með samþykki dómsmálaráðuneytisins má vista sjálfráða mann gegn vilja sínum í
   sjúkrahúsi til meðferðar í allt að 21 sólarhring frá dagsetningu samþykkis
     ráðuneytisins ef fyrir hendi eru ástæður þær sem greinir í 2. mgr. og
                nauðungarvistun er óhjákvæmileg að mati læknis.
  4. Lögreglu er skylt að verða við beiðni læknis um aðstoð við að flytja mann
   nauðugan í sjúkrahús skv. 2. og 3. mgr. og skal læknir þá fylgja honum ef
                            nauðsyn þykir bera til.
5. Heilbrigðisráðherra ákveður með reglugerð hvaða sjúkrahús hafa heimild til að
              taka við mönnum sem vistaðir eru skv. 2. og 3. mgr.
                     Hverjir beiðst geta nauðungarvistunar.
 20. gr. Beiðni um nauðungarvistun manns í sjúkrahúsi skv. 3. mgr. 19. gr. geta
    þeir aðilar lagt fram sem taldir eru í a-, b- og d-liðum 2. mgr. 7. gr.
             Form, efni og fylgigögn með beiðni um nauðungarvistun.
21. gr. 1. Beiðni um nauðungarvistun skv. 3. mgr. 19. gr. skal vera skrifleg og
  beint til dómsmálaráðuneytisins. Beiðni skal að jafnaði rituð á eyðublað sem
                         dómsmálaráðuneytið lætur í té.
                2. Í beiðni skulu eftirfarandi atriði koma fram:
                    a. Nafn beiðanda, kennitala og lögheimili.
   b. Nafn þess sem beiðst er að vistaður verði, kennitala og lögheimili, svo og
                  dvalarstaður ef hann er annar en lögheimili.
            c. Tengsl beiðanda og þess sem beiðst er að vistaður verði.
                             d. Ástæður fyrir beiðni.
    e. Upplýsingar um í hvaða sjúkrahúsi og eftir atvikum á hvaða deild vista á
                                 hlutaðeigandi.
 3. Með beiðni skal fylgja læknisvottorð sem eigi má vera eldra en þriggja daga
þegar það berst ráðuneytinu, nema alveg sérstaklega standi á. Í vottorðinu, sem
 að jafnaði skal ritað á eyðublað sem ráðuneytið lætur í té, skulu eftirfarandi
                               atriði koma fram:
    a. Nafn þess sem beiðst er að vistaður verði, kennitala og lögheimili. Auk
               þess dvalarstaður hans ef annar er en lögheimili.
                        b. Hvar og hvenær skoðun fer fram.
          c. Lýsing læknis á andlegu og líkamlegu ástandi hlutaðeigandi.
                      d. Sjúkdómsgreining læknis, ef unnt er.
          e. Afstaða þess, sem beiðst er að vistaður verði, til beiðni um
             nauðungarvistun hans, eftir því sem við verður komið.
     f. Yfirlýsing læknis um að nauðungarvistun sé að hans mati óhjákvæmileg.
            g. Dagsetning vottorðs, undirskrift læknis og nafnstimpill.
             4. Kostnaður af læknisvottorði greiðist úr ríkissjóði.
                       Málsmeðferð í dómsmálaráðuneytinu.
22. gr. 1. Dómsmálaráðuneytið skal þegar er því berst beiðni um nauðungarvistun
   taka málið til afgreiðslu. Skal ráðuneytið afla þeirra gagna er það telur
 nauðsyn bera til ef eigi er talið unnt að afgreiða mál á grundvelli beiðni og
                          meðfylgjandi læknisvottorðs.
  2. Ákvæði 13., 14. og 18. gr. stjórnsýslulaga gilda ekki við meðferð mála um
                                nauðungarvistun.
3. Þegar nauðsynleg gögn og upplýsingar liggja fyrir skal dómsmálaráðuneytið án
          tafar ákveða hvort nauðungarvistun skuli heimiluð eða ekki.
                     Trúnaðarlæknir dómsmálaráðuneytisins.
    23. gr. 1. Á vegum dómsmálaráðuneytisins skal starfa trúnaðarlæknir sem
ráðuneytið getur leitað umsagnar hjá ef þörf krefur áður en heimild er veitt til
                               nauðungarvistunar.
 2. Trúnaðarlæknir ráðuneytisins hefur jafnan heimild til að kanna ástand manns
     sem dvelst í sjúkrahúsi gegn vilja sínum og kynna sér sjúkraskrá hans.
                        Ákvörðun dómsmálaráðuneytisins.
 24. gr. Ákvörðun dómsmálaráðuneytisins um hvort nauðungarvistun skuli heimiluð
eða ekki skal vera skrifleg og rökstudd og skal hún tilkynnt þeim er beiðni bar
      fram. Ef beiðni er samþykkt skal ákvörðun jafnframt send yfirlækni á
 hlutaðeigandi sjúkrahúsi þegar í stað með tryggilegum hætti, ásamt ljósriti af
                      læknisvottorði því er fylgdi beiðni.
                 Kynning á réttarstöðu nauðungarvistaðs manns.
25. gr. 1. Vakthafandi sjúkrahúslæknir skal tilkynna nauðungarvistuðum manni án
 tafar eftirtalin atriði, nema slíkt sé bersýnilega þýðingarlaust vegna ástands
                                     hans:
                         a. Um ástæður nauðungarvistunar.
        b. Um rétt til að njóta aðstoðar og stuðnings ráðgjafa skv. 27. gr.
      c. Um ákvörðun dómsmálaráðuneytisins skv. 3. mgr. 19. gr., ef því er að
                                    skipta.
   d. Um rétt til að bera ákvörðun um nauðungarvistun eða þvingaða lyfjagjöf eða
                      meðferð undir dómstóla skv. 30. gr.
     2. Yfirlæknir hefur eftirlit með og ber ábyrgð á að ákvæðum 1. mgr. sé
                                   framfylgt.
   3. Heilbrigðisráðherra getur sett nánari reglur um kynningu á réttarstöðu
                 nauðungarvistaðs manns samkvæmt þessari grein.
                             Skráning í sjúkraskrá.
     26. gr. 1. Vakthafandi sjúkrahúslæknir skal, eftir því sem við á, skrá
eftirfarandi atriði í sjúkraskrá nauðungarvistaðs manns svo fljótt sem verða má:
               a. Hvenær nauðungarvistun hefst skv. 2. mgr. 19. gr.
                b. Samþykki dómsmálaráðuneytis skv. 3. mgr. 19. gr.
   c. Ákvarðanir um þvingaða lyfjagjöf og aðra þvingaða meðferð skv. 28. gr. og
                       rökstuðning fyrir nauðsyn hennar.
   d. Hvenær vakthafandi sjúkrahúslæknir tilkynnti yfirlækni um ákvarðanir sínar
                    skv. 2. mgr. 19. gr. og 3. mgr. 28. gr.
       e. Hvenær nauðungarvistuðum manni var kynntur réttur hans til að bera
 ákvörðun um nauðungarvistun eða þvingaða lyfjagjöf eða meðferð undir dómstóla
 skv. 30. gr., réttur til að ráðfæra sig við ráðgjafa skv. 27. gr. og ákvörðun
ráðuneytis skv. 3. mgr. 19. gr. Ef slík kynning fer ekki fram þegar í stað skulu
                       ástæður þess skráðar í sjúkraskrá.
    f. Hvenær staðfesting hafi borist frá dómstóli um að fram sé komin krafa um
      að hlutaðeigandi skuli sviptur sjálfræði sínu, sbr. 2. mgr. 29. gr.
2. Yfirlæknir hefur eftirlit með og ber ábyrgð á að ákvæði 1. mgr. sé framfylgt.
 3. Heilbrigðisráðherra getur sett nánari reglur um skráningar samkvæmt þessari
                                     grein.
                        Ráðgjafi nauðungarvistaðs manns.
  27. gr. 1. Nauðungarvistaður maður á rétt á að njóta ráðgjafar og stuðnings
         sérstaks ráðgjafa vegna sjúkrahúsdvalarinnar og meðferðar þar.
2. Vakthafandi læknir skal, ef nauðungarvistaður maður óskar þess, hafa samband
við ráðgjafann svo fljótt sem verða má og tilkynna honum um nauðungarvistunina.
Nauðungarvistaður maður á rétt á að ræða við ráðgjafann einslega um hvaðeina sem
nauðungarvistunina varðar og hafa samband við hann reglulega, nema ástandi hins
  nauðungarvistaða sé þannig háttað að það hafi enga þýðingu. Ráðgjafinn hefur
           heimild til að kynna sér sjúkraskrá hins nauðungarvistaða.
  3. Ráðgjafa er skylt að gæta þagmælsku um atriði er hann fær vitneskju um í
   starfi sínu eða vegna starfs síns og leynt skulu fara skv. 18. gr. laga um
 réttindi og skyldur starfsmanna ríkisins. Brot á þagnarskyldu varðar refsingu
                    skv. XIV. kafla almennra hegningarlaga.
       4. Þóknun ráðgjafa, sem sérstaklega skal ráðinn til þess að veita
         nauðungarvistuðum mönnum aðstoð, skal greiðast úr ríkissjóði.
 5. Dómsmálaráðherra setur nánari reglur um ráðningu ráðgjafa samkvæmt þessari
           grein, réttindi hans og skyldur og þóknun honum til handa.
                  Meðferð nauðungarvistaðs manns í sjúkrahúsi.
  28. gr. 1. Maður, sem nauðungarvistaður er í sjúkrahúsi án þess að samþykki
dómsmálaráðuneytis liggi fyrir, skal hvorki sæta þvingaðri lyfjagjöf né annarri
þvingaðri meðferð nema skilyrðum 3. mgr. þessarar greinar sé fullnægt. Í slíkum
              tilvikum gildir ákvæði 3. mgr. einnig að öðru leyti.
   2. Maður, sem nauðungarvistaður er til meðferðar í sjúkrahúsi með samþykki
  dómsmálaráðuneytis, skal einungis sæta þvingaðri lyfjagjöf samkvæmt ákvörðun
                yfirlæknis. Sama á við um aðra þvingaða meðferð.
  3. Vakthafandi læknir getur þó tekið ákvörðun um að nauðungarvistaður maður
skuli sæta þvingaðri lyfjagjöf eða annarri þvingaðri meðferð ef hann er sjálfum
 sér eða öðrum hættulegur eða ef lífi hans eða heilsu er annars stefnt í voða.
Ákvörðun um þvingaða lyfjagjöf eða aðra þvingaða meðferð í þessum tilvikum skal
tilkynnt yfirlækni svo fljótt sem verða má og skal hann taka ákvörðun um frekari
                                    meðferð.
 4. Heilbrigðisráðherra getur sett nánari reglur um þvingaða lyfjagjöf og aðra
                    þvingaða meðferð samkvæmt þessari grein.
                             Lok nauðungarvistunar.
   29. gr. 1. Nauðungarvistun manns í sjúkrahúsi má aldrei haldast lengur en
 yfirlæknir telur hennar þörf og eigi lengur en 48 klst., sbr. 2. mgr. 19. gr.,
 nema samþykki dómsmálaráðuneytis komi til. Nauðungarvistun, sem samþykkt hefur
   verið af dómsmálaráðuneytinu, má aldrei haldast lengur en yfirlæknir telur
     hennar þörf og eigi lengur en 21 sólarhring frá dagsetningu ákvörðunar
               ráðuneytisins, sbr. 3. mgr. 19. gr. laga þessara.
 2. Þó má framlengja nauðungarvistun manns ef krafa hefur verið gerð fyrir dómi
  um að hann verði sviptur sjálfræði sínu. Þegar krafa hefur verið gerð um að
   maður, sem vistaður er nauðugur í sjúkrahúsi, verði sviptur sjálfræði skal
    dómari án tafar senda yfirlækni á sjúkrahúsi þar sem hinn vistaði dvelst
 staðfestingu á að slík krafa sé fram komin og hvenær hún hafi borist dóminum.
           Skal þetta gert með símskeyti eða öðrum tryggilegum hætti.
   Réttur sjálfráða manns til að bera ákvörðun um nauðungarvistun og þvingaða
                      meðferð í sjúkrahúsi undir dómstóla.
 30. gr. 1. Heimilt er þeim sem vistaður hefur verið nauðugur í sjúkrahúsi skv.
 2. eða 3. mgr. 19. gr. að bera ákvörðun um nauðungarvistunina undir dómstóla.
2. Heimilt er þeim sem gert hefur verið að sæta þvingaðri lyfjagjöf eða meðferð
                skv. 28. gr. að bera þá ákvörðun undir dómstóla.
    3. Krafa skv. 1. eða 2. mgr. skal vera skrifleg og beint til viðkomandi
 dómstóls. Í kröfunni skal koma fram hvort óskað er skipunar ákveðins talsmanns
og ef svo er hver það eigi að vera. Ráðgjafi skal aðstoða við kröfugerð samkvæmt
þessari grein ef þess er óskað og sjá um að dómstóli berist krafan þegar í stað.
                            Málsmeðferð fyrir dómi.
  31. gr. 1. Dómari skal taka kröfu skv. 30. gr. fyrir án tafar. Dómari skipar
þeim er kröfu ber fram talsmann samkvæmt ákvæðum laga um meðferð opinberra mála
 um verjendur og skal gefa honum kost á að bera fram ósk um hver skipaður verði
                     hafi sú ósk ekki þegar komið fram.^1)
   2. Ef krafist er niðurfellingar nauðungarvistunar skv. 2. mgr. 19. gr. eða
 ákvörðunar um þvingaða lyfjagjöf eða meðferð skv. 28. gr. skal dómari tilkynna
 yfirlækni viðkomandi deildar um kröfuna. Skal yfirlæknirinn þegar í stað láta
  dómara í té athugasemdir sínar þar sem gerð er grein fyrir ástæðum vistunar,
           þvingaðrar lyfjagjafar eða meðferðar, eftir því sem við á.
 3. Ef krafist er niðurfellingar nauðungarvistunar, sem samþykkt hefur verið af
   dómsmálaráðuneyti, skal dómarinn kynna ráðuneytinu kröfuna, sem skal láta
dómaranum í té gögn þau sem vistunin er reist á, ásamt athugasemdum sínum ef því
                                 er að skipta.
 4. Að öðru leyti fer um mál þessi skv. II. kafla laganna, eftir því sem við á.
 5. Svo fljótt sem við verður komið kveður dómari upp úrskurð um hvort ákvörðun
um nauðungarvistun eða þvingaða lyfjagjöf eða meðferð skuli standa eða hún felld
                                   úr gildi.
6. Þegar óskað er eftir samþykki dómsmálaráðuneytis til nauðungarvistunar manns,
sem dvelur nauðugur í sjúkrahúsi samkvæmt ákvörðun læknis, og sú ákvörðun hefur
verið borin undir dómstól, skal ráðuneytið án tafar tilkynna viðkomandi dómstóli
 um kröfuna og um lyktir málsins er það hefur hlotið afgreiðslu í ráðuneytinu.
    Meðferð máls fyrir dómi frestar ekki málsmeðferð í dómsmálaráðuneytinu.
    ^1)Málsliðnum var breytt með [4]l. 88/2008, 234. gr. Breytingin tekur gildi
                       1. jan. 2009 skv. [5]232. gr. s.l.
                    Réttur nauðungarvistaðs manns til bóta.
32. gr. 1. Dæma skal bætur úr ríkissjóði vegna nauðungarvistunar sjálfráða manns
 ef lögmæt skilyrði hefur brostið til slíkrar aðgerðar, hún hefur staðið lengur
   en efni stóðu til eða að henni staðið á óþarflega hættulegan, særandi eða
                                 móðgandi hátt.
              2. Bæta skal fjártjón og miska ef því er að skipta.
            3. Að öðru leyti gilda almennar reglur skaðabótaréttar.

                              IV. kafli. Ráðsmenn.
                          Skilyrði skipunar ráðsmanns.
33. gr. Fjárráða maður, sem á óhægt með að sjá um fjármál sín vegna veikinda eða
  fötlunar, getur óskað eftir því að honum verði skipaður ráðsmaður, enda geri
               hann sér grein fyrir þýðingu þeirrar ráðstöfunar.
                   Form og efni umsóknar um skipun ráðsmanns.
   34. gr. 1. Umsókn um skipun ráðsmanns skal að jafnaði rituð á eyðublað sem
                           yfirlögráðandi lætur í té.
                2. Í umsókn skulu eftirfarandi atriði koma fram:
     a. Nafn umsækjanda, kennitala, lögheimili, svo og dvalarstaður ef hann er
                              annar en lögheimili.
     b. Ef umsækjandi er í hjúskap eða sambúð skal nafns maka eða sambúðarmaka
                 getið, svo og afstöðu hans til umsóknarinnar.
                  c. Ástæður þess að skipunar ráðsmanns er óskað.
        d. Nákvæm upptalning þeirra eigna sem ráðsmanni er ætlað að sjá um.
     e. Ef óskað er eftir því að tiltekinn maður verði skipaður ráðsmaður skal
                                  þess getið.
   3. Umsókn skal fylgja læknisvottorð þar sem grein er gerð fyrir heilsufari
 umsækjandans, svo og mati læknis á því hvort hann geri sér grein fyrir þýðingu
                            ráðstöfunar skv. 33. gr.
               Eignir sem afhentar verða ráðsmanni til umsjónar.
35. gr. Heimilt er að fela ráðsmanni umsjón eftirtalinna eigna samkvæmt ákvæðum
                                  þessa kafla:
       a. Fasteigna, loftfara, skráningarskyldra skipa og skráningarskyldra
                                   ökutækja.
                                b. Viðskiptabréfa.
   c. Fjármuna á innlánsreikningum hjá bönkum eða sparisjóðum, svo og inneigna í
                                verðbréfasjóðum.
                               Stjórnsýsluumdæmi.
36. gr. Umsókn skal bera upp við yfirlögráðanda í því umdæmi þar sem umsækjandi
                     á lögheimili eða þar sem hann dvelur.
                                  Málsmeðferð.
37. gr. 1. Yfirlögráðandi skal taka umsókn til afgreiðslu án ástæðulausra tafa.
 2. Yfirlögráðandi skal veita umsækjanda nauðsynlega aðstoð og leiðbeina honum,
 þar á meðal um lagalega þýðingu skipunar ráðsmanns og um útfyllingu umsóknar.
    3. Yfirlögráðandi skal sjá til þess að mál sé nægjanlega upplýst áður en
     ákvörðun verður tekin í því. Hann getur lagt fyrir aðila að afla nánar
 tilgreindra gagna eða aflað þeirra sjálfur. Hann skal m.a. kynna sér af eigin
                raun hvort umsækjandi uppfyllir skilyrði 33. gr.
   4. Hafi umsækjandi ekki óskað eftir því að tiltekinn maður verði skipaður
           ráðsmaður skal ráðsmaður valinn í samráði við umsækjanda.
 5. Ef umsækjandi er í hjúskap skal maka hans veitt færi á að tjá sig um málið,
        þar á meðal um val á ráðsmanni. Það sama gildir um sambúðarmaka.
6. Umsækjandi getur afturkallað umsókn sína á hvaða stigi málsmeðferðar sem er.
 Eftir að ráðsmaður hefur verið skipaður fer um lausn hans frá störfum skv. 47.
                                   og 48. gr.
                                Hæfi ráðsmanna.
   38. gr. 1. Um almennt og sérstakt hæfi ráðsmanna fer eftir 53. og 54. gr.
2. Enginn verður skipaður ráðsmaður nema hann hafi veitt til þess samþykki sitt.
                       Ákvörðun um skipun ráðsmanns o.fl.
  39. gr. 1. Að uppfylltum skilyrðum 33. gr. skipar yfirlögráðandi umsækjanda
     ráðsmann. Heimilt er að skipa hjónum sama ráðsmann. Það sama gildir um
                                 sambúðarmaka.
 2. Ráðsmanni skal ekki falin umsjón annarra eigna en nauðsynlegt er miðað við
                              þarfir umsækjandans.
  3. Þegar sérstaklega stendur á er heimilt að skipa sama umsækjanda fleiri en
           einn ráðsmann, enda fari þeir ekki með umsjón sömu eigna.
 4. Ákvörðun um skipun ráðsmanns skal vera skrifleg og skulu eftirtalin atriði
                                m.a. koma fram:
   a. Nafn þess sem fær sér skipaðan ráðsmann, kennitala hans og lögheimili, svo
                   og dvalarstaður ef annar er en lögheimili.
         b. Nafn, kennitala og lögheimili þess sem skipaður er ráðsmaður.
                         c. Ástæður skipunar ráðsmannsins.
    d. Nákvæm tilgreining á þeim eignum sem faldar eru ráðsmanni til umsjónar.
                e. Þóknun ráðsmanns og greiðslufyrirkomulag hennar.
  5. Yfirlögráðandi skal gefa út skipunarbréf til ráðsmanns þar sem getið skal
          m.a. þeirra atriða sem fram koma í a-, b- og d-liðum 4. mgr.
                      6. Skipun ráðsmanns er ótímabundin.
             Tilkynning um skipun ráðsmanns og skráning ráðsmanna.
 40. gr. 1. Yfirlögráðandi skal senda ráðsmanni skipunarbréf hans þegar í stað
með ábyrgðarbréfi eða öðrum jafntryggum hætti. Enn fremur skal hann á sama hátt
      senda skjólstæðingi ráðsmanns og dómsmálaráðuneyti staðfest endurrit
                               skipunarbréfsins.
  2. Eftir að ráðsmaður hefur verið skipaður skal yfirlögráðandi þegar í stað
                       grípa til eftirfarandi ráðstafana:
    a. Hafi ráðsmanni verið falin umsjón fasteignar, loftfars, skráningarskylds
skips eða skráningarskylds ökutækis skal skipun hans þinglýst á viðkomandi eign.
                Ekki skal greiða þinglýsingargjald vegna þessa.
   b. Hafi ráðsmanni verið falin umsjón viðskiptabréfs skal skipunarinnar getið
 með sérstakri áritun á bréfið. Það sama gildir um viðskiptabréf sem ráðsmaður
                  kann að kaupa síðar fyrir skjólstæðing sinn.
   c. Hafi ráðsmanni verið falin umsjón fjármuna á innlánsreikningum hjá bönkum
     eða sparisjóðum skal hlutaðeigandi innlánsstofnun tilkynnt um það með
    ábyrgðarbréfi eða með öðrum jafntryggum hætti. Sama á við um inneignir í
                                verðbréfasjóðum.
    3. Dómsmálaráðuneytið heldur skrá yfir ráðsmenn og skjólstæðinga þeirra.
                        Réttaráhrif skipunar ráðsmanns.
 41. gr. 1. Þegar tilkynning er komin til manns um að honum hafi verið skipaður
    ráðsmaður glatar hann rétti til að fara með, ráðstafa og takast á herðar
skuldbindingar vegna þeirra eigna sem ráðsmanni hafa verið faldar til umsjónar.
  Þetta tekur þó ekki til heimildar hans til ráðstöfunar eigna með erfðaskrá.
  2. Réttaráhrif skipunar ráðsmanns gagnvart grandlausum aðilum eru háð því að
       ráðstafanir þær hafi farið fram sem greindar eru í 2. mgr. 40. gr.
 3. Löggerningar skjólstæðings ráðsmanns um eign, sem fara í bága við 1. mgr.,
     binda hann ekki, nema löggerningur hafi annaðhvort verið staðfestur af
    ráðsmanni, og eftir atvikum yfirlögráðanda, eða honum verið fullnægt svo
                    skuldbindandi sé fyrir skjólstæðinginn.
4. Um löggerninga skjólstæðings ráðsmanns og meðferð ráðsmanns á fjármunum hans
 gilda, auk ákvæða þessa kafla, reglur 1. og 3. mgr. 67. gr., 1. mgr. 68. gr.,
                      1., 2. og 4. mgr. 77. gr. og 78. gr.
                              Heimildir ráðsmanns.
 42. gr. 1. Ráðsmaður fer með sömu heimildir fyrir þeim eignum sem honum hefur
  verið falin umsjón með og skjólstæðingur hans hafði fyrir skipun hans, nema
    annað leiði af lögum. Lögmæt ráðstöfun ráðsmanns á þessum eignum bindur
                               skjólstæðing hans.
2. Ráðsmaður getur ekki bundið skjólstæðing sinn við ábyrgð eða tryggingu fyrir
            þriðja mann, nema með skriflegu samþykki yfirlögráðanda.
  3. Ráðsmaður getur hvorki selt né veðsett fasteign, loftfar, skráningarskylt
 skip eða skráningarskylt ökutæki í eigu skjólstæðings síns, nema með skriflegu
samþykki yfirlögráðanda. Það sama gildir um útleigu slíkra eigna til lengri tíma
en þriggja ára, nema kveðið sé á um rétt til uppsagnar með hæfilegum fyrirvara.
                  Starfsskyldur ráðsmanns og skaðabótaskylda.
43. gr. 1. Um starfsskyldur ráðsmanns og skaðabótaskyldu gilda ákvæði 1.3. mgr.
                               60. gr. og 61. gr.
2. Dómsmálaráðherra getur sett nánari reglur um störf og starfsskyldur ráðsmanna
                      og eftirlit yfirlögráðenda með þeim.
                               Þóknun ráðsmanns.
 44. gr. 1. Við skipun ráðsmanns ákveður yfirlögráðandi þóknun hans með tilliti
                         til eðlis og umfangs starfans.
             2. Þóknun ráðsmanns skal greidd af skjólstæðingi hans.
  3. Ráðsmaður og skjólstæðingur hans geta hvor um sig krafist endurskoðunar á
                         fjárhæð þóknunar ráðsmannsins.
                             Skýrslugjöf ráðsmanns.
45. gr. 1. Ráðsmaður skal fyrir 1. mars ár hvert gefa yfirlögráðanda skýrslu, á
  eyðublaði sem hann leggur til, um helstu ákvarðanir sem teknar hafa verið á
           fyrra ári um fjárhald og eignaumsýslu skjólstæðings síns.
 2. Ef fjárhald, sem falið hefur verið ráðsmanni, er umfangsmikið eða sérstakar
ástæður gefa tilefni til getur yfirlögráðandi mælt svo fyrir að fjárhaldið skuli
endurskoðað af löggiltum endurskoðanda. Kostnaður af endurskoðuninni greiðist af
                            skjólstæðingi ráðsmanns.
 3. Ráðsmaður skal gera yfirlögráðanda grein fyrir ráðstöfunum sínum hvenær sem
                               hann krefst þess.
4. Þegar ráðsmaður fær lausn frá störfum skal hann gefa yfirlögráðanda skýrslu,
á eyðublaði sem hann leggur til, um fjárhald og eignaumsýslu skjólstæðings síns.
                         Breyting á störfum ráðsmanns.
   46. gr. 1. Skjólstæðingur ráðsmanns getur óskað þess við yfirlögráðanda að
   breyting verði gerð á því hvaða eignir eru faldar ráðsmanni til umsjónar.
2. Meðferð slíkra mála fer eftir sömu reglum og gilda um skipun ráðsmanns eftir
                             því sem við getur átt.
                          Lausn ráðsmanns frá störfum.
   47. gr. 1. Yfirlögráðandi skal leysa ráðsmann frá störfum óski hann þess.
 Ráðsmaður skal þó jafnan gegna áfram starfa sínum þar til skipaður hefur verið
                          nýr ráðsmaður, sé þess þörf.
 2. Yfirlögráðandi skal að eigin frumkvæði veita ráðsmanni lausn frá störfum ef
  skilyrði 33. gr. eru ekki lengur fyrir hendi, sbr. þó 48. gr. Það sama á við
  hafi ráðsmaður vanrækt starfa sinn eða gerst brotlegur í starfi eða uppfylli
                      ekki lengur skilyrði 1. mgr. 54. gr.
 3. Skjólstæðingur ráðsmanns getur hvenær sem er óskað þess að ráðsmanni verði
veitt lausn frá störfum og honum fengin umsjón eigna sinna á ný. Yfirlögráðandi
            skal verða við þeirri ósk nema ákvæði 48. gr. eigi við.
 4. Við gjaldþrot ráðsmanns eða gjaldþrot eða andlát skjólstæðings hans fellur
   sjálfkrafa niður skipun ráðsmanns. Verði skjólstæðingur ráðsmanns sviptur
        fjárræði fellur skipun ráðsmanns niður við skipun lögráðamanns.
                          Frestun á meðferð máls o.fl.
  48. gr. 1. Þegar maður, sem fengið hefur sér skipaðan ráðsmann, óskar eftir
breytingu eða niðurfellingu á þeirri skipan, og yfirlögráðandi hefur ástæðu til
      að ætla að högum hans sé svo farið sem segir í 4. gr. laganna, getur
  yfirlögráðandi frestað að taka málið til meðferðar í sjö daga. Að þeim tíma
 liðnum skal yfirlögráðandi taka málið til meðferðar, nema áður hafi verið gerð
  krafa fyrir dómi um að hlutaðeigandi verði sviptur fjárræði. Skal málinu þá
                    frestað þar til úrskurður liggur fyrir.
2. Breytist heilsufar skjólstæðings ráðsmanns svo að hann uppfyllir ekki lengur
  skilyrði 33. gr. skal ráðsmaður vekja athygli yfirlögráðanda á því. Skal þá
 yfirlögráðandi taka ákvörðun um hvort ráðsmanni skuli þá þegar veitt lausn frá
       störfum eða hvort beðið skuli úrskurðar í fjárræðissviptingarmáli.
                Tilkynning um lausn ráðsmanns frá störfum o.fl.
49. gr. 1. Hafi verið tekin ákvörðun um breytingu á störfum ráðsmanns eða honum
veitt lausn frá störfum skal ráðsmanni og skjólstæðingi hans tilkynnt um það með
ábyrgðarbréfi eða með öðrum sannanlegum hætti. Hafi ráðsmanni verið veitt lausn
       frá störfum skal dómsmálaráðuneyti tilkynnt um það með sama hætti.
 2. Hafi orðið breyting á stöðu eða störfum ráðsmanns skv. 46.48. gr. laganna
   skal yfirlögráðandi sjá til þess svo fljótt sem við verður komið að það sé
          tilkynnt og skráð með þeim hætti sem segir í 2. mgr. 40. gr.
  3. Réttaráhrif breytinga á stöðu eða störfum ráðsmanns gagnvart grandlausum
aðilum eru háð því að ráðstafanir þær hafi farið fram sem greindar eru í 2. mgr.
                                     Gjöld.
50. gr. 1. Fyrir skipun ráðsmanns og breytingar á störfum hans skal greiða 5.000
kr. er renni í ríkissjóð. Sama gjald skal greiða þegar ráðsmanni er veitt lausn
                     frá störfum að ósk skjólstæðings hans.
         2. Gjöld skv. 1. mgr. skulu greidd af skjólstæðingi ráðsmanns.

                             V. kafli. Lögráðamenn.
             Lögráðamenn þeirra sem ólögráða eru fyrir æsku sakir.
51. gr. 1. Foreldrar barns, sem ólögráða er fyrir æsku sakir, og þeir sem barni
koma í foreldra stað ráða persónulegum högum þess. Nefnast þau lögráð forsjá og
  fer um hana samkvæmt ákvæðum barnalaga og lögum um vernd barna og ungmenna.
  2. Foreldrar barns, sem fara með forsjá þess, eða aðrir þeir sem falin hefur
         verið forsjá barns samkvæmt barnalögum fara með fjárhald þess.
 3. Ef fjárhaldsmenn barns eru tveir fara þeir sameiginlega með fjárhald þess.
     Annar fjárhaldsmanna getur veitt hinum umboð til þess að fara einn með
fjárhaldið. Umboð má veita til tiltekins tíma eða takmarka við sérstakt erindi.
                       Umboð má afturkalla hvenær sem er.
4. Nú eru fjárhaldsmenn barns tveir og getur annar þeirra þó tekið við fjármunum
þeim sem fjárhaldsmaður hefur lögum samkvæmt heimild til að veita viðtöku þannig
  að fullt gildi hafi gagnvart þriðja manni, nema hinn fjárhaldsmaðurinn hafi
  tilkynnt þriðja manni að slíkt sé óheimilt. Ef annar fjárhaldsmanna barns er
tímabundið hindraður í að gegna fjárhaldinu eru nauðsynlegar ákvarðanir hins um
 fjárhaldið gildar. Ágreining fjárhaldsmanna barns um fjárhaldið má bera undir
                                yfirlögráðanda.
      5. Yfirlögráðandi skal skipa þeim sem ófjárráða er fyrir æsku sakir
   fjárhaldsmann ef fjárhaldsmanns skv. 2. mgr. nýtur eigi við eða hann æskir
    lausnar frá starfi af ástæðum sem yfirlögráðandi metur gildar, svo og ef
           fjármálum barns þykir ekki nægilega borgið í höndum hans.
6. Yfirlögráðandi getur skipað þeim sem ófjárráða er fyrir æsku sakir sérstakan
fjárhaldsmann til þess að reka tiltekið erindi fyrir hann, ef þess gerist þörf.
 Skal það jafnan gert er fastur fjárhaldsmaður hefur eigin hagsmuna að gæta við
                               þann erindrekstur.
 7. Yfirlögráðandi skal gefa barni, sem náð hefur tólf ára aldri, kost á að tjá
sig um mál áður en fjárhaldsmaður skv. 5. mgr. eða sérstakur fjárhaldsmaður skv.
6. mgr. er skipaður nema slíkt sé talið barni til tjóns eða þýðingarlaust fyrir
niðurstöðu máls. Enn fremur er rétt að gefa yngra barni kost á að tjá sig um mál
                  ef það þykir hafa aldur og þroska til þess.
 8. Nú hefur foreldri ákveðið hver vera skuli að því látnu fjárhaldsmaður barns
 er það hefur forsjá fyrir og skal þá skipa hann fjárhaldsmann, nema annað þyki
    hentara vegna hagsmuna barnsins eða mælt sé fyrir um fjárhaldið í lögum.
                    Lögráðamenn lögræðissviptra manna o.fl.
  52. gr. 1. Nú er maður með dómsúrskurði sviptur sjálfræði eða fjárræði, eða
 hvoru tveggja, og hverfa þá lögráðin til yfirlögráðanda í því umdæmi sem hinn
lögræðissvipti á lögheimili í. Ef hinn lögræðissvipti hefur fastan dvalarstað í
  öðru umdæmi hverfa lögráðin þó til yfirlögráðanda í því umdæmi. Ef hvorki er
 kunnugt um lögheimili né fastan dvalarstað hins lögræðissvipta hverfa lögráðin
                       til yfirlögráðandans í Reykjavík.
  2. Yfirlögráðandi skal skipa hinum lögræðissvipta lögráðamann svo fljótt sem
          verða má eftir að honum berst staðfest endurrit úrskurðar um
                              lögræðissviptinguna.
 3. Ákvæði laga þessara um lögráðmenn eiga einnig við um lögráðmenn þeirra sem
 sætt hafa takmarkaðri lögræðissviptingu skv. 5. gr., nema annað sé tekið fram.
                             Sérstakir lögráðamenn.
53. gr. Skipa má ólögráða manni sérstakan lögráðamann til þess að reka tiltekið
     erindi fyrir hann er þess gerist þörf. Skal það jafnan gert er fastur
        lögráðamaður hefur eigin hagsmuna að gæta við þann erindrekstur.
                               Hæfi lögráðamanna.
    54. gr. 1. Skipaður lögráðamaður skal vera lögráða og fjár síns ráðandi,
    ráðvandur og ráðdeildarsamur og að öðru leyti vel til starfans fallinn.
 2. Enginn verður skipaður lögráðamaður nema hann hafi veitt til þess samþykki
                                     sitt.
                                  Málsmeðferð.
55. gr. 1. Yfirlögráðandi skal gefa hinum lögræðissvipta kost á að bera fram ósk
       um hver skipaður verði lögráðamaður hans nema slíkt sé augsýnilega
                                 tilgangslaust.
    2. Óski hinn lögræðissvipti eftir því að tiltekinn maður verði skipaður
       lögráðamaður hans skal skipa hann lögráðamann, nema hagsmunir hins
                        lögræðissvipta krefjist annars.
3. Ef hinn lögræðissvipti er í hjúskap skal maka hans veitt færi á að tjá sig um
                val á lögráðamanni. Sama á við um sambúðarmaka.
                        Ákvörðun um skipun lögráðamanns.
     56. gr. 1. Ákvörðun um skipun lögráðamanns skal vera skrifleg og skulu
                        eftirtalin atriði koma þar fram.
    a. Nafn hins ólögráða, kennitala hans og lögheimili, svo og dvalarstaður ef
                            annar er en lögheimili.
        b. Nafn, kennitala og lögheimili þess sem skipaður er lögráðamaður.
    c. Hvar og hvenær viðkomandi var sviptur lögræði, sjálfræði eða fjárræði og
 hvort um sé að ræða tímabundna sviptingu. Ef svipting er tímabundin skal koma
   fram hvenær hún fellur úr gildi. Ef um fjárræðissviptingu er að ræða, sem
      einungis nær til tiltekinna eigna, skulu þær nákvæmlega tilgreindar.
             d. Þóknun lögráðamanns og fyrirkomulag á greiðslu hennar.
 2. Yfirlögráðandi skal, að tekinni ákvörðun skv. 1. mgr., gefa út skipunarbréf
  til lögráðamanns þar sem getið skal þeirra atriða sem fram koma í a-, b- og
                                c-liðum 1. mgr.
3. Skipun lögráðamanna er ótímabundin, nema um tímabundna sviptingu sé að ræða.
          Tilkynning um skipun lögráðamanns og skráning lögráðamanna.
57. gr. 1. Yfirlögráðandi skal senda lögráðamanni skipunarbréf hans þegar í stað
með ábyrgðarbréfi eða öðrum jafntryggum hætti. Enn fremur skal hann á sama hátt
    senda skjólstæðingi lögráðamanns og dómsmálaráðuneyti staðfest endurrit
                               skipunarbréfsins.
          2. Dómsmálaráðuneytið heldur skrá yfir skipaða lögráðamenn.
                          Heimildir lögráðamanns o.fl.
    58. gr. 1. Lögráðamaður sjálfræðissvipts manns hefur heimild til að taka
nauðsynlegar ákvarðanir um þá persónuhagi hins sjálfræðissvipta sem hann er ófær
 um að taka sjálfur. Lögmæt ákvörðun lögráðamanns bindur sjálfræðissviptan mann
                       svo sem sjálfráða hefði hann gert.
  2. Þrátt fyrir ákvæði 1. mgr. getur lögráðamaður sjálfræðissvipts manns ekki
 ákveðið að hann skuli vistaður á stofnun gegn vilja sínum nema lífi eða heilsu
hins svipta sé hætta búin að mati læknis. Lögráðamaður getur þá ákveðið að hinn
    sjálfræðissvipti verði vistaður á stofnun sem rekin er samkvæmt lögum um
  heilbrigðisþjónustu eða lögum um málefni fatlaðra. Lögráðmaður skal tilkynna
 yfirlögráðanda um ákvörðun sína. Um flutning manns á stofnun samkvæmt þessari
málsgrein og meðferð hans þar gilda ákvæði 4. mgr. 19. gr., 25., 26., 27. og 28.
                           gr., eftir því sem við á.
  3. Lögráðamaður ófjárráða manns ræður yfir fé hans, nema lög mæli um á annan
veg. Hafi maður einungis verið sviptur fjárræði varðandi tilteknar eignir ræður
lögráðamaður aðeins fyrir þeim eignum hans. Lögmæt ráðstöfun lögráðamanns bindur
                ófjárráða mann svo sem fjárráða hefði hann gert.
  Réttur sjálfræðissvipts manns til að bera ákvörðun um vistun á stofnun undir
                                   dómstóla.
59. gr. 1. Heimilt er sjálfræðissviptum manni að bera ákvörðun lögráðamanns síns
        um vistun hans á stofnun, sbr. 2. mgr. 58. gr., undir dómstóla.
 2. Dómari skal kalla lögráðamann fyrir dóm, kynna honum kröfuna og gefa honum
                           kost á að tjá sig um hana.
 3. Um meðferð mála skv. 1. mgr. fyrir dómi gilda að öðru leyti ákvæði 31. gr.
                         laganna, eftir því sem við á.
                          Starfsskyldur lögráðamanns.
 60. gr. 1. Lögráðamaður skal hafa samráð við hinn ólögráða um framkvæmd starfa
  síns, eftir því sem við verður komið, nema um minni háttar ákvarðanir sé að
                                     ræða.
2. Lögráðamaður skal haga störfum sínum í þágu hins ólögráða eins og best hentar
                             hag hans hverju sinni.
        3. Lögráðamanni er skylt að fara að fyrirmælum yfirlögráðanda og
                              dómsmálaráðuneytis.
     4. Dómsmálaráðherra getur sett nánari reglur um störf og starfsskyldur
               lögráðamanna og eftirlit yfirlögráðenda með þeim.
                         Skaðabótaskylda lögráðamanns.
61. gr. Lögráðamaður skal bæta ólögráða manni tjón af lögráðamannsstörfum sínum
                  ef hann veldur því af ásetningi eða gáleysi.
               Þóknun og útlagður kostnaður skipaðs lögráðamanns.
    62. gr. 1. Skipaður lögráðamaður skal ávallt eiga rétt á endurgreiðslu á
 nauðsynlegum útlögðum kostnaði vegna starfans. Yfirlögráðandi getur ákveðið að
  lögráðamaður skuli fá sanngjarna þóknun fyrir störf sín. Útlagðan kostnað og
 þóknun skal að jafnaði greiða af eignum hins ólögráða. Yfirlögráðandi getur þó
   ákveðið að fé þetta skuli greitt úr ríkissjóði ef eignir hins ólögráða eru
                litlar eða aðrar sérstakar ástæður mæla með því.
        2. Dómsmálaráðherra setur nánari reglur um þóknun lögráðamanna.
                           Skýrslugjöf lögráðamanns.
63. gr. 1. Lögráðamaður manns, sem ófjárráða er fyrir æsku sakir, skal fyrir 1.
 mars ár hvert gefa yfirlögráðanda skýrslu, á eyðublaði sem hann leggur til, um
 helstu ákvarðanir sem teknar hafa verið á fyrra ári um fjárhald hins ófjárráða
  ef verðmæti eigna hans er 500.000 kr. eða þar yfir. Ef þeim sem ófjárráða er
fyrir æsku sakir hefur verið skipaður fjárhaldsmaður fer þó um skýrslugjöf skv.
                                    3. mgr.
  2. Lögráðamaður fjárræðissvipts manns skal, þegar eftir að hann hefur verið
  skipaður, taka saman skýrslu um eignir og skuldir hins svipta og senda hana
   yfirlögráðanda. Þetta á þó ekki við ef maður hefur einungis verið sviptur
                    fjárræði sínu varðandi tilteknar eignir.
     3. Lögráðamaður fjárræðissvipts manns skal fyrir 1. mars ár hvert gefa
 yfirlögráðanda skýrslu, á eyðublaði sem hann leggur til, um helstu ákvarðanir
       sem teknar hafa verið á fyrra ári um fjárhald og eignaumsýslu hins
                                fjárræðissvipta.
  4. Nú áskotnast ófjárráða manni verðmæti í gjöf, vinning í happdrætti eða á
   annan hátt, sem nemur 500.000 kr. eða meira, og skal þá lögráðamaður þegar
tilkynna yfirlögráðanda um það. Þetta á þó ekki við um fjárræðissviptan mann ef
    hann hefur aðeins verið sviptur fjárræði sínu varðandi tilteknar eignir.
 5. Ef fjárhald lögráðamanns er umfangsmikið eða sérstakar ástæður gefa tilefni
  til getur yfirlögráðandi mælt svo fyrir við lögráðamann að fjárhaldið skuli
     endurskoðað af löggiltum endurskoðanda. Ef sérstaklega stendur á getur
  yfirlögráðandi ákveðið að kostnaður af slíkri endurskoðun skuli greiddur úr
                                  ríkissjóði.
6. Lögráðamaður skal gera yfirlögráðanda grein fyrir ráðstöfunum sínum varðandi
                    fjárhaldið hvenær sem hann krefst þess.
      7. Þegar skipaður lögráðamaður fær lausn frá störfum skal hann gefa
    yfirlögráðanda skýrslu, á eyðublaði sem hann leggur til, um fjárhald og
                        eignaumsýslu skjólstæðings síns.
  8. Dómsmálaráðherra getur sett nánari reglur um skýrslugjöf samkvæmt þessari
                                     grein.
                    Lausn skipaðs lögráðamanns frá störfum.
64. gr. 1. Yfirlögráðandi skal leysa skipaðan lögráðamann frá störfum óski hann
þess. Lögráðamaður skal þó jafnan gegna áfram starfi sínu þar til skipaður hefur
                            verið nýr lögráðamaður.
2. Yfirlögráðandi skal að eigin frumkvæði veita skipuðum lögráðamanni lausn frá
störfum hafi hann vanrækt starfa sinn eða gerst brotlegur í starfi eða uppfylli
          ekki lengur skilyrði laga um almennt hæfi sem lögráðamaður.
3. Við andlát skjólstæðings skipaðs lögráðamanns fellur sjálfkrafa niður skipun
                                 lögráðamanns.
           Tilkynning um lausn lögráðamanns frá störfum og skráning.
 65. gr. Um tilkynningu um lausn lögráðamanns frá störfum og skráningu um lausn
                             hans fer skv. 57. gr.

                VI. kafli. Meðferð á fjármunum ófjárráða manna.
                                  Gildissvið.
66. gr. Ákvæði þessa kafla eiga við um meðferð á fjármunum þeirra sem ófjárráða
 eru fyrir æsku sakir og þeirra sem sviptir hafa verið fjárræði, nema annað sé
                           tekið fram í lögum þessum.
                  Varðveisla og ávöxtun eigna ófjárráða manns.
67. gr. 1. Eignir ófjárráða manns skulu varðveittar tryggilega og þær ávaxtaðar
                        eins og best er á hverjum tíma.
     2. Eignir ófjárráða manns, sem eru að verðmæti yfir 500.000 kr., skulu
   varðveittar og ávaxtaðar að höfðu samráði lögráðamanns við yfirlögráðanda.
 3. Lögráðamaður skal ávallt halda peningum og viðskiptabréfum ófjárráða manns
                        aðgreindum frá eigin fjármunum.
    4. Yfirlögráðandi getur, ef hann telur ástæðu til, tekið í sínar vörslur
fjármuni í eigu hins ófjárráða. Lögráðamaður hefur ekki ráðstöfunarrétt á því fé
         hins ófjárráða sem yfirlögráðandi hefur tekið í sínar vörslur.
 5. Samþykki yfirlögráðanda þarf til þess að gengið sé á eignir ófjárráða manns
 til greiðslu kostnaðar af framfærslu hans, námi eða öðru. Þegar um er að ræða
fjárræðissviptingu varðandi tilteknar eignir á þetta þó aðeins við um þær eignir
                           sem sviptingin tekur til.
 6. Dómsmálaráðherra er heimilt að setja nánari reglur um varðveislu og ávöxtun
                           fjármuna ófjárráða manna.
                        Tekjur og arður af eignum o.fl.
68. gr. 1. Lögráðamaður skal sjá til þess að tekjur og arður af eignum ófjárráða
                      manns nýtist í þágu hins ófjárráða.
2. Lögráðamaður getur, ef hann telur ástæðu til og slíka ráðstöfun í samræmi við
hagsmuni hins ófjárráða, afhent honum hæfilegt fé til eigin nota af tekjum hans
eða arði. Lögráðamaður getur á sama hátt með leyfi yfirlögráðanda, sbr. 5. mgr.
  67. gr., afhent hinum ófjárráða fjármuni af höfuðstól hans til eigin nota ef
                         tekjur hans hrökkva ekki til.
                          Kaup og sala á eignum o.fl.
  69. gr. 1. Samþykki yfirlögráðanda þarf til þess að binda ófjárráða mann við
kaup eða sölu fasteignar, loftfars, skráningarskylds skips eða skráningarskylds
  ökutækis, svo og atvinnufyrirtækis hans. Sama gildir ef ófjárráða manni eru
afhentar slíkar eignir án þess að endurgjald komi fyrir. Eignir samkvæmt þessari
málsgrein skulu eigi látnar af hendi, nema hinum ófjárráða sé auðsjáanlega hagur
                                    að því.
2. Samþykki yfirlögráðanda þarf til þess að leigusamningur um fasteign ófjárráða
manns sé gildur ef leigusamningur er til lengri tíma en þriggja ára, nema kveðið
              sé á um rétt til uppsagnar með hæfilegum fyrirvara.
 3. Samþykki yfirlögráðanda þarf einnig til allra ráðstafana varðandi fjárhald
   ófjárráða manns sem eru mikils háttar eða óvenjulegar, miðað við efni hins
ófjárráða, svo sem kaup eða sölu á lausafé, ef um tiltölulega mikið verðmæti er
  að tefla, og til ráðningar forstjóra fyrir atvinnufyrirtæki ófjárráða manns.
4. Dómsmálaráðherra getur sett nánari reglur um form og efni beiðna lögráðamanna
  um samþykki yfirlögráðenda samkvæmt þessari grein og um þau gögn sem beiðni
                                 skulu fylgja.
                       Veðsetningar og önnur eignarhöft.
   70. gr. 1. Samþykki yfirlögráðanda þarf til lagningar veðbanda eða annarra
 eignarhafta á fasteign, loftfar, skráningarskylt skip, skráningarskylt ökutæki
 eða atvinnufyrirtæki í eigu ófjárráða manns. Sama gildir um lagningu veðbanda
  eða annarra eignarhafta á viðskiptabréf og bankainnstæður og lausafé, ef um
 tiltölulega mikið verðmæti er að ræða. Samþykki yfirlögráðanda skal því aðeins
              veitt að hinum ófjárráða sé hagur að ráðstöfuninni.
 2. Yfirlögráðanda er einungis heimilt að veita samþykki til ráðstafana skv. 1.
   mgr. til tryggingar skuldum hins ófjárráða. Ef sérstaklega stendur á getur
  yfirlögráðandi þó samþykkt veðsetningu til tryggingar skuldum lögráðamanns.
3. Dómsmálaráðherra getur sett nánari reglur um form og efni beiðna lögráðamanna
  um samþykki yfirlögráðenda samkvæmt þessari grein og um þau gögn sem beiðni
                                 skulu fylgja.
                           Ábyrgð fyrir þriðja mann.
 71. gr. 1. Óheimilt er að binda ófjárráða mann við ábyrgð eða tryggingu fyrir
                                  þriðja mann.
2. Yfirlögráðandi getur þó veitt undanþágu frá 1. mgr. þegar sérstaklega stendur
                        á vegna hagsmuna hins ófjárráða.
                                 Lán fjármuna.
      72. gr. 1. Óheimilt er að lána fé ófjárráða manna nema með samþykki
yfirlögráðanda. Lán skal aðeins veita gegn tryggu veði í fasteign. Lánsfjárhæðin
 má ekki fara fram úr ^2/3 hlutum af fasteignamati eignarinnar. Yfirlögráðandi
 veitir því aðeins samþykki sitt að hinum ófjárráða sé hagur að ráðstöfuninni.
2. Í veðskuldabréfum fyrir láni af fé ófjárráða manna skal taka fram að lánið sé
 allt þegar afturkræft ef vanskil verða á greiðslu vaxta eða afborgana og má þá
    krefjast nauðungarsölu veðsins án undangengins dóms, sáttar eða aðfarar.
3. Ef maður hefur einungis verið sviptur fjárræði sínu varðandi tilteknar eignir
              eiga ákvæði þessarar greinar aðeins við þær eignir.
                     Tilkynningarskylda til yfirlögráðanda.
 73. gr. 1. Skylt er öllum þeim sem inna af hendi fjárgreiðslu til lögráðamanns
   ófjárráða manns, sem er eign hins ófjárráða, að tilkynna yfirlögráðanda ef
               greiðslan er að fjárhæð 500.000 kr. eða þar yfir.
2. Tilkynningu skv. 1. mgr. skal beina til yfirlögráðanda í því umdæmi sem hinn
                        ófjárráða maður á lögheimili í.

                    VII. kafli. Löggerningar ólögráða manna.
                                  Gildissvið.
  74. gr. Ákvæði þessa kafla eiga við bæði þegar maður er ólögráða fyrir æsku
  sakir og þegar maður hefur verið sviptur lögræði, nema annað leiði af lögum
 þessum. Hafi maður verið sviptur fjárræði einungis að því er varðar tilteknar
            eignir eiga ákvæði þessa kafla aðeins við um þær eignir.
                       Ráðstöfunarréttur ófjárráða manns.
    75. gr. 1. Ófjárráða maður ræður ekki fé sínu nema lög mæli á annan veg.
 2. Ófjárráða maður ræður sjálfur sjálfsaflafé sínu sem hann hefur þegar unnið
fyrir. Maður, sem sviptur hefur verið fjárræði, ræður þó aðeins því sjálfsaflafé
  sem hann hefur unnið sér inn eftir að úrskurður gekk um sviptingu fjárræðis.
3. Ófjárráða maður ræður sjálfur gjafafé sínu, þar með töldum dánargjöfum, nema
gefandi hafi mælt fyrir á annan veg eða lög kveði sérstaklega öðruvísi á um. Ef
  maður hefur verið sviptur fjárræði ræður hann þó aðeins því gjafafé sem hann
          hefur fengið eftir að úrskurður gekk um sviptingu fjárræðis.
  4. Ófjárráða maður ræður einnig með sama hætti því fé sem lögráðamaður hans
                     hefur látið hann hafa til ráðstöfunar.
 5. Ef um tiltölulega mikið sjálfsaflafé eða gjafafé er að tefla eða fari hinn
  ófjárráða ráðlauslega með féð getur yfirlögráðandi, án tillits til fyrirmæla
  gefanda, ef því er að skipta, tekið eða heimilað lögráðamanni að taka féð að
 nokkru eða öllu leyti til varðveislu og ræður hinn ófjárráða maður þá ekki því
                          fé meðan sú ráðstöfun helst.
 6. Forráð ófjárráða manns yfir sjálfsaflafé og gjafafé taka einnig til arðs af
                 því fé, svo og verðmætis er í stað þess kemur.
 7. Ákvæði þessarar greinar heimila hvorki ófjárráða manni að stofna til skulda
                   né veðsetja þá fjármuni sem þau taka til.
                          Löggerningar ólögráða manns.
76. gr. 1. Löggerningar ólögráða manns, sem hann hafði ekki heimild til að gera,
                                binda hann ekki.
2. Nú hefur maður verið sviptur fjárræði, án þess að fjárræðissvipting sé bundin
  við tilteknar eignir, og binda hann þá ekki löggerningar sem fara í bága við
fjárræðissviptinguna og hann gerir eftir birtingu úrskurðar í Lögbirtingablaði.
   Ef ráðstafanir skv. 4. mgr. 14. gr. eru gerðar áður en úrskurður er birtur
 miðast réttaráhrif sviptingarinnar, varðandi eignir sem þar eru greindar, við
                                þær ráðstafanir.
     3. Réttaráhrif úrskurðar um fjárræðissviptingu, sem einungis tekur til
  tiltekinna eigna, gagnvart grandlausum aðilum, miðast við að þær ráðstafanir
            hafi verið gerðar sem mælt er fyrir um í 4. mgr. 14. gr.
                        Riftun samnings ólögráða manns.
77. gr. 1. Nú hefur ólögráða maður sjálfur gert samning sem hann skorti heimild
  til að gera og getur þá hinn aðili samningsins rift honum, nema samningurinn
 hafi annaðhvort verið staðfestur af lögráðamanni eða honum hafi verið fullnægt
                 svo skuldbindandi sé fyrir hinn ólögráða mann.
  2. Nú veit maður að hann semur við ólögráða mann og hefur ekki ástæðu til að
    ætla að samþykki lögráðamanns sé fyrir hendi og getur hann þá ekki rift
   samningnum fyrr en liðinn er tilskilinn frestur til að afla staðfestingar
 lögráðamanns ef um slíkan frest hefur verið samið, en ella hæfilegur tími til
    þeirrar málaleitunar. Sama gildir ef afla þarf samþykkis yfirlögráðanda.
  3. Ef maður hefur gert vinnusamning við ósjálfráða mann og svo er ástatt sem
 segir í upphafi undanfarandi málsgreinar getur hann ekki rift samningnum meðan
                hinn ósjálfráða maður efnir hann af sinni hálfu.
 4. Ákvörðun um riftun samnings skal bæði tilkynna hinum ólögráða manni sjálfum
                             og lögráðamanni hans.
  Skilaskylda samningsaðila við ógildingu samnings vegna lögræðisskorts o.fl.
 78. gr. 1. Nú veldur lögræðisskortur ógildingu samnings og skal þá hvor aðili
  skila aftur þeim verðmætum sem hann hefur veitt viðtöku. Ef ekki er unnt að
     skila hlut aftur skal aðili greiða verð hans eftir því sem hér segir:
   a. Samningsaðili hins ólögráða manns skal greiða fullt verð hlutarins. Honum
ber þó eigi að bæta hlut sem hann átti að skila aftur samkvæmt samningi aðila ef
rýrnun eða eyðilegging hlutarins stafar af eiginleikum hans sem fyrir hendi voru
þegar hann var afhentur. Hafi aðili fengið hlutinn eða verðmætið að gjöf eða til
geymslu frá hinum ólögráða manni má færa niður bætur úr hendi hans eftir því sem
                               sanngjarnt þykir.
    b. Hinn ólögráða maður skal greiða fégjald að því leyti sem verðmætin hafa
                             orðið honum að notum.
 2. Nú hefur hinn ólögráða maður haft svik í frammi eða á annan hátt brotið af
    sér við gerð samnings eða afhendingu umsaminna verðmæta eða hann hefur á
 saknæman hátt valdið því að hlutur hefur farið forgörðum er honum bar samkvæmt
     samningnum eða vegna riftunar hans að skila aftur og skal hann þá bæta
  samningsaðila sínum tjón hans. Dómstólar geta þó fært bótafjárhæð niður með
   hæfilegu tilliti til þess hve mikil sökin var og tjónið, til efnahags hins
                       ólögráða manns og annarra atvika.
   3. Nú sannast í opinberu máli að hinn ólögráða maður hefur gerst sekur um
refsivert athæfi í sambandi við gerð samnings eða framkvæmd og skal hann þá bæta
                         tjón eftir almennum reglum.^1)
     ^1)Málsgreininni var breytt með [6]l. 88/2008, 234. gr. Breytingin tekur
                    gildi 1. jan. 2009 skv. [7]232. gr. s.l.
    Fullnusta í eignum sem fjárræðissvipting skv. 2. mgr. 5. gr. tekur til.
  79. gr. Nú stofnar maður, sem sviptur hefur verið fjárræði að því er varðar
 tilteknar eignir skv. 2. mgr. 5. gr. laga þessara, til skulda eða tekur á sig
 ábyrgð fyrir þriðja mann, eftir að ráðstafanir skv. 4. mgr. 14. gr. hafa verið
  gerðar, og verður þá ekki leitað fullnustu í þeim eignum hans sem sviptingin
                                   tekur til.

                            VIII. kafli. Yfirlögráð.
                                Yfirlögráðendur.
           80. gr. Sýslumenn eru yfirlögráðendur hver í sínu umdæmi.
                            Hlutverk yfirlögráðenda.
           81. gr. 1. Yfirlögráðendur skipa lögráðamenn og ráðsmenn.
2. Yfirlögráðendur hafa eftirlit með störfum skipaðra lögráðamanna og ráðsmanna
      samkvæmt ákvæðum laga þessara. Sama gildir um eftirlit með fjárhaldi
            lögráðamanna þeirra sem ófjárráða eru fyrir æsku sakir.
   3. Yfirlögráðendur sinna enn fremur þeim störfum er þeim eru falin í lögum
                            þessum eða öðrum lögum.
                           Gerðabækur yfirlögráðenda.
82. gr. 1. Yfirlögráðendur halda gerðabækur sem hafa að geyma ákvarðanir þeirra
                             samkvæmt lögum þessum.
    2. Dómsmálaráðherra getur sett nánari reglur um færslur yfirlögráðenda í
                                  gerðabækur.
                                    Málskot.
 83. gr. Stjórnvaldsákvörðun yfirlögráðanda samkvæmt lögum þessum má skjóta til
              dómsmálaráðherra innan 30 daga frá birtingu hennar.

                            IX. kafli. Ýmis ákvæði.
                                Verðbreytingar.
84. gr. Fjárhæðir þær sem getið er í 1. mgr. 50. gr., 1. og 4. mgr. 63. gr., 2.
  mgr. 67. gr. og 1. mgr. 73. gr. eru grunnfjárhæðir og er heimilt að láta þær
  taka árlega sömu hlutfallslegu breytingum og vísitala neysluverðs, í fyrsta
 skipti 1. janúar 1999. Dómsmálaráðherra skal þá tilkynna um breytingarnar með
                         auglýsingu í Lögbirtingablaði.
                                  Gildistaka.
                 85. gr. Lög þessi öðlast gildi 1. janúar 1998.
                                Brottfallin lög.
                                    86. gr.
                                   Lagaskil.
                                   87. gr. 1.
 2. Skyldur lögráðamanna, sem skipaðir hafa verið samkvæmt ákvæðum [8]laga nr.
          68/1984 eða eldri laga, eru þær sem greinir í lögum þessum.
Ákvæði til bráðabirgða. Þeir sem öðlast hafa sjálfræði samkvæmt ákvæðum [9]laga
     nr. 68/1984 við gildistöku laga þessara halda sjálfræði sínu. Þeir sem
ósjálfráða eru fyrir æsku sakir við gildistöku laganna öðlast sjálfræði samkvæmt
                                 ákvæði 1. gr.

References

   Visible links
   1. file://2008088.html
   2. file://2008088.html#g234
   3. file://2008088.html
   4. file://2008088.html#g234
   5. file://2008088.html
   6. file://2008088.html#g234
   7. file://2008088.html
   8. file://1984068.html
   9. file://1984068.html
