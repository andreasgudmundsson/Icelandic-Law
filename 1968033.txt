
   --------------------------------------------------------------------------

                               Lög um Félagsstofnun stúdenta við Háskóla Íslands

                             1968 nr. 33 20. apríl

   --------------------------------------------------------------------------

                                     1. gr.
                      Við Háskóla Íslands skal starfa Félagsstofnun stúdenta.
     Menntamálaráðuneyti, Háskóli Íslands og allir skrásettir stúdentar innan
          hans eiga aðild að stofnuninni, svo sem nánar segir í lögum þessum.
             Stofnunin er sjálfseignarstofnun með sjálfstæðri fjárhagsábyrgð.
       Eignir og skuldbindingar stúdentagarðanna og annarra fyrirtækja í þágu
           stúdenta, sem rekin eru innan skólans nú, skulu að fengnu samþykki
     háskólaráðs og stúdentaráðs hverfa undir hina nýju stofnun frá þeim tíma
      og með þeim hætti, sem nánar er kveðið á um í reglugerð samkvæmt 6. gr.
                                                                laga þessara.

                                     2. gr.
            Stofnunin skal annast rekstur og bera ábyrgð á fyrirtækjum í þágu
        stúdenta og beita sér fyrir eflingu þeirra samkvæmt því, sem nánar er
                                                     kveðið á um í reglugerð.

                                     3. gr.
           Stjórn stofnunarinnar skal skipuð fimm mönnum, einum tilnefndum af
           menntamálaráðuneyti, einum kosnum af háskólaráði og þrem kosnum af
   stúdentaráði til tveggja ára í senn. Varamenn skal tilnefna með sama hætti
                                til jafnlangs tíma. Stjórnin kýs sér formann.

                                     4. gr.
             Stjórn stofnunarinnar aflar fjár til framkvæmda þeirra, er undir
          stofnunina heyra, í samvinnu við rektor og háskólaráð. Auk tekna af
    fyrirtækjum þeim, er Félagsstofnun stúdenta ræður yfir eftir lögum þessum
      og reglugerð, skal fjár til byggingarframkvæmda, rekstrar fyrirtækja og
                                         eflingar þeirra aflað sem hér segir:

           1. Árleg skrásetningargjöld stúdenta við Háskóla Íslands skulu
           renna að hluta til stofnunarinnar, eftir því sem nánar er ákveðið
           í reglugerð fyrir Háskóla Íslands.
           2. Með framlagi úr ríkissjóði, eftir því sem Alþingi ákveður
           hverju sinni.
           3. Gjöfum, sem Félagsstofnun stúdenta kunna að berast.
           4. Öðrum úrræðum, er stjórn stofnunarinnar telur tiltækileg.

                                     5. gr.
               Félagsstofnun stúdenta skal undanþegin tekju- og eignarskatti,
                                                    aðstöðugjaldi og útsvari.

                                     6. gr.
                 Menntamálaráðuneytið setur með reglugerð^1) nánari ákvæði um
     framkvæmd laga þessara, að fengnum tillögum stúdentaráðs og háskólaráðs.
    Um breytingar á reglugerð skal hafa samráð við stúdentaráð, háskólaráð og
                                                       stjórn stofnunarinnar.

   ^1)Rg. 171/1968, sbr. 267/1972 og 695/1981.

                                     7. gr.
           Lög þessi koma til framkvæmda þegar í stað, og skal stofnunin taka
   til starfa frá þeim tíma, er í reglugerð segir.

References

   Visible links
   1. http://www.althingi.is/dba-bin/lawformpr.pl?lnr=1968033
