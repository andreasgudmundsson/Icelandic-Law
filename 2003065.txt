
   --------------------------------------------------------------------------

                                   Raforkulög

                              2003 nr. 65 27. mars

   --------------------------------------------------------------------------

        Tóku gildi 7. apríl 2003 en komu til framkvæmda 1. júlí sama ár.

                        I. kafli. Markmið og gildissvið.
                                1. gr. Markmið.
Markmið laga þessara er að stuðla að þjóðhagslega hagkvæmu raforkukerfi og efla
            þannig atvinnulíf og byggð í landinu. Í því skyni skal:
    1. Skapa forsendur fyrir samkeppni í vinnslu og viðskiptum með raforku, með
 þeim takmörkunum sem nauðsynlegar reynast vegna öryggis raforkuafhendingar og
                            annarra almannahagsmuna.
      2. Stuðla að skilvirkni og hagkvæmni í flutningi og dreifingu raforku.
             3. Tryggja öryggi raforkukerfisins og hagsmuni neytenda.
         4. Stuðla að nýtingu endurnýjanlegra orkugjafa og taka tillit til
                       umhverfissjónarmiða að öðru leyti.
                               2. gr. Gildissvið.
  Lög þessi taka til vinnslu, flutnings, dreifingar og viðskipta með raforku á
                íslensku forráðasvæði án tillits til orkugjafa.
                             3. gr. Skilgreiningar.

      1. Dreifikerfi: Raflínur sem ekki teljast til flutningskerfisins ásamt
  mannvirkjum og búnaði þeim tengdum til og með heimtaug. Enn fremur mælar og
                           mælabúnaður hjá notendum.
   2. Dreifiveita: Fyrirtæki sem hefur leyfi til dreifingar raforku á afmörkuðu
                                     svæði.
   3. Dreifiveitusvæði: Landsvæði þar sem dreifiveita hefur einkarétt og skyldu
                            til dreifingar raforku.
   4. Endurnýjanlegar orkulindir: Orkulindir sem geta endurnýjað sig í sífellu,
         svo sem fallvötn, jarðhiti, vindorka, sjávarföll og sólarorka.
     5. Flutningsfyrirtæki: Fyrirtæki sem stýrir rekstri flutningskerfisins og
                             annast kerfisstjórnun.
    6. Flutningskerfi: Raflínur og mannvirki þeim tengd sem flytja raforku á 30
   kV spennu eða hærri. Flutningskerfi skal ná frá háspennuhlið stöðvarspenna
                    virkjana að aðveituspennum dreifiveitna.
    7. Flutningsvirki: Raflína og búnaður henni tengdur til flutnings raforku.
    8. Gjaldskrársvæði: Svæði þar sem samræmd gjaldskrá gildir fyrir dreifingu.
     9. Meginflutningskerfi: Flutningskerfi Landsvirkjunar á 66, 132 og 220 kV
  spennu eins og það er við gildistöku laga þessara. Enn fremur viðbætur eftir
þann tíma á 132 kV og hærri spennu til að auka flutninga um þetta kerfi en ekki
   geislalínur út frá kerfinu. Til meginflutningskerfisins teljast jafnframt
tengilínur við raforkuver sem eru yfir 7 MW og hafa meira en 3.000 klst. árlegan
                                 nýtingartíma.
                10. Notandi: Sá sem kaupir raforku til eigin nota.
   11. Orkulind: Náttúruleg uppspretta orku í ákveðnu formi, svo sem vatnsfall,
jarðhitageymir, sjávarföll, vindur og sólarljós, en einnig olíu- og gaslindir og
                                   kolanámur.
    12. Raflína: Samsafn af leiðurum, einangrandi efni og tengdum búnaði til að
            flytja raforku milli tveggja staða innan raforkukerfis.
    13. Raforkukerfi: Allur sá búnaður sem notaður er við vinnslu, flutning og
                  dreifingu raforku og myndar starfræna heild.
               14. Raforkumarkaður: Skipulegur markaður með raforku.
   15. Raforkuver/virkjun: Mannvirki sem notað er til vinnslu raforku. Tvær eða
   fleiri einingar sem mynda eðlilega heild og tengjast flutningskerfinu eða
         dreifikerfi gegnum sameiginleg tengivirki teljast ein virkjun.
               16. Raforkuviðskipti/viðskipti: Kaup og sala raforku.
    17. Sölufyrirtæki: Fyrirtæki sem selur raforku eða annast raforkuviðskipti,
                     hvort sem er í heildsölu eða smásölu.
   18. Vinnsla/raforkuvinnsla: Umbreyting orku, svo sem vatnsorku, jarðvarma eða
                              efnaorku, í raforku.
      19. Vinnslufyrirtæki: Fyrirtæki sem stundar vinnslu á raforku eða hefur
                             fengið virkjunarleyfi.
   20. Virkjunarleyfi: Leyfi sem veitt er samkvæmt lögum þessum til að reisa og
                                reka raforkuver.

                           II. kafli. Raforkuvinnsla.
                        4. gr. Veiting virkjunarleyfis.
 Leyfi ráðherra þarf til að reisa og reka raforkuver. Þó þarf ekki slíkt leyfi
 vegna raforkuvera með uppsettu afli sem er undir 1 MW en skylt er að tilkynna
 Orkustofnun um raforkuvinnslu slíkra raforkuvera ef orkan er seld eða hún sett
                              inn á raforkukerfi.
 Virkjunarleyfi fellur úr gildi 10 árum eftir veitingu þess ef leyfishafi hefur
 þá ekki hafið framkvæmdir og 15 árum eftir veitingu þess ef virkjun er þá ekki
  komin í rekstur. Áður en að þessum tímamörkum kemur getur leyfishafi sótt um
                        endurnýjun leyfis til ráðherra.
 Áður en leyfishafi hefur framkvæmdir á eignarlandi á grundvelli leyfis þarf að
 hafa náðst samkomulag við landeigendur og eigendur orkulinda um endurgjald eða
ákvörðun um eignarnám skv. 23. gr. að liggja fyrir. Hafi hvorki náðst samkomulag
um endurgjaldið né eignarnáms verið óskað innan 90 daga frá útgáfu leyfis fellur
það niður. Ákvæði þetta gildir einnig um nýtingu auðlinda í þjóðlendum eftir því
                                   sem við á.
                5. gr. Skilyrði fyrir veitingu virkjunarleyfis.
       Virkjunarleyfi verður aðeins veitt sjálfstæðum lög- og skattaðila.
  Ráðherra getur sett skilyrði fyrir útgáfu virkjunarleyfis er lúta að því að
      tryggja nægilegt framboð raforku, öryggi, áreiðanleika og skilvirkni
   raforkukerfisins og nýtingu endurnýjanlegra orkulinda. Enn fremur má setja
 skilyrði er lúta að umhverfisvernd, landnýtingu og tæknilegri og fjárhagslegri
      getu virkjunarleyfishafa. Öll skilyrði skulu tilgreind í reglugerð.
   Tengja skal virkjun flutningskerfinu, sbr. þó 2. mgr. 11. gr. Samningur um
tengingu við flutningskerfið skal liggja fyrir þegar sótt er um leyfi. Ráðherra
er, þegar sérstaklega stendur á, heimilt að víkja frá tengiskyldu vegna virkjana
   sem eru undir 3,5 MW og varðandi eldsneytisstöðvar sem fyrst og fremst eru
        nýttar þegar truflanir koma upp í flutnings- eða dreifikerfinu.
Leyfi fyrir vatnsaflsvirkjun getur verið bundið því skilyrði að samningar takist
um samrekstur annarra vatnsaflsvirkjana og vatnsmiðlana á viðkomandi vatnasviði.
    Ef ekki nást samningar sker ráðherra úr ágreiningi og er úrskurður hans
endanlegur á stjórnsýslustigi. Virkjunarleyfi fyrir jarðgufuvirkjun getur á sama
hátt verið bundið því skilyrði að samningar takist um samrekstur með öðrum þeim
  sem nýta sama jarðhitasvæði. Þá er ráðherra heimilt í virkjunarleyfi að gera
  fyrirvara um það að öðrum aðila kunni að verða veitt leyfi til virkjunar sem
nýtir sama vatnasvið eða jarðhitasvæði. Ráðherra er heimilt að endurskoða ákvæði
   virkjunarleyfis með tilliti til þessa og bæta í það ákvæðum sem hann telur
   nauðsynleg til að tryggja heildarhagkvæmni í orkunýtingu vatnasviðsins eða
                               jarðhitasvæðisins.
                          6. gr. Efni virkjunarleyfis.
                     Í virkjunarleyfi skal m.a. tilgreina:
                  1. Stærð virkjunar og afmörkun virkjunarsvæðis.
      2. Hvenær framkvæmdir skuli hefjast í síðasta lagi og hvenær þeim skuli
                                     lokið.
       3. Upplýsinga- og tilkynningarskyldu leyfishafa til Orkustofnunar og
    flutningsfyrirtækis sem nauðsynleg er til að viðkomandi aðilar geti rækt
                                 hlutverk sitt.
                    4. Öryggis- og umhverfisverndarráðstafanir.
             5. Skilyrði um tæknilega og fjárhagslega getu leyfishafa.
           6. Ráðstöfun mannvirkja og tækja þegar notkun þeirra er hætt.
    7. Önnur atriði er lúta að skilyrðum leyfis og skyldum leyfishafa samkvæmt
                                 lögum þessum.
 Heimilt er að kveða á um að virkjunarleyfi skuli endurskoðað að tilteknum tíma
     liðnum, enda hafi forsendur fyrir skilyrðum leyfisins breyst verulega.
                 7. gr. Starfsemi og skyldur vinnslufyrirtækis.
 Heimilt er vinnslufyrirtæki að stunda sérleyfisstarfsemi en óheimilt er því að
    niðurgreiða vinnsluna með sérleyfisstarfseminni eða starfsemi sem hefur
sambærilega stöðu. Vinnslufyrirtæki skulu í bókhaldi sínu halda reikningum fyrir
  vinnslustarfsemi aðskildum frá annarri starfsemi. Starfræki vinnslufyrirtæki
 jarðvarmaorkuver sem bæði vinnur raforku og aðra orku, svo sem heitt vatn eða
  gufu, skal fyrirtækið í bókhaldi sínu halda reikningum vegna vinnslu raforku
aðskildum frá reikningum vegna annarrar vinnslu. Um bókhaldslegan aðskilnað fer
                           að öðru leyti skv. 41. gr.
  Skylt er vinnslufyrirtæki að hlíta ákvörðunum flutningsfyrirtækis um umfang
 framleiðslu svo að það geti uppfyllt skyldur sínar vegna kerfisstjórnunar skv.
        9. gr. og skal koma fyrir það greiðsla samkvæmt samkomulagi við
                               vinnslufyrirtæki.

                            III. kafli. Flutningur.
              8. gr. Rekstur flutningskerfisins og kerfisstjórnun.
     Eitt fyrirtæki, sem ráðherra tilnefnir, skal annast raforkuflutning og
 kerfisstjórnun samkvæmt ákvæðum þessa kafla. Fyrirtækið skal vera sjálfstæður
                              lög- og skattaðili.
 Ráðherra skal beita sér fyrir stofnun fyrirtækis um rekstur flutningskerfisins
 meðal þeirra sem eiga flutningsvirki hér á landi við gildistöku laganna. Náist
 að stofna slíkt fyrirtæki gerir ráðherra samning við fyrirtækið um þau atriði
sem greinir í 1. mgr. og tilnefnir það síðan sem flutningsfyrirtækið. Heimilt er
                          að tímabinda slíkan samning.
   Takist ekki að stofna fyrirtæki skv. 2. mgr. skal stofna fyrirtæki í eigu
      ríkisins til að annast rekstur flutningskerfisins og kerfisstjórnun.
 Flutningsfyrirtækið má ekki stunda aðra starfsemi en þá sem því er nauðsynleg
til að geta rækt skyldur sínar samkvæmt lögum þessum. Því er þó heimilt að reka
    raforkumarkað, enda haldi fyrirtækið reikningum vegna hans aðskildum frá
   reikningum vegna annarrar starfsemi í bókhaldi. Flutningsfyrirtækið skal í
 bókhaldi sínu halda reikningum vegna kerfisstjórnunar aðskildum frá reikningum
vegna annarrar starfsemi. Um bókhaldslegan aðskilnað fer að öðru leyti skv. 41.
gr. Stjórn flutningsfyrirtækisins skal vera sjálfstæð gagnvart öðrum fyrirtækjum
                sem stunda vinnslu, dreifingu eða sölu raforku.
  Fari flutningsfyrirtækið ekki að skilyrðum laga þessara, reglugerðum settum
samkvæmt þeim, skilyrðum samnings skv. 2. mgr. eða annarra samninga sem tengjast
 honum skal ráðherra veita flutningsfyrirtækinu skriflega aðvörun og hæfilegan
  frest til úrbóta. Ef flutningsfyrirtækið sinnir ekki aðvörun ráðherra innan
  tilgreindra tímamarka getur ráðherra endurskoðað samninginn eða rift honum.
                     9. gr. Skyldur flutningsfyrirtækisins.
 Flutningsfyrirtækið skal byggja flutningskerfið upp á hagkvæman hátt að teknu
   tilliti til öryggis, skilvirkni, áreiðanleika afhendingar og gæða raforku.
         Fyrirtækið hefur eitt heimild til að reisa ný flutningsvirki.
   Leyfi ráðherra þarf ef reisa á línur sem flytja raforku á 66 kV spennu eða
   hærri. Ráðherra getur bundið leyfið skilyrðum er lúta að þeim atriðum sem
    greinir í 1. mgr. auk skilyrða er lúta að umhverfisvernd og landnýtingu.
                  Í rekstri flutningskerfisins felst m.a. að:
    1. Tengja alla þá sem eftir því sækjast við flutningskerfið, enda uppfylli
    þeir tæknileg skilyrði fyrir því og greiði tengigjald samkvæmt ákvæðum í
    gjaldskrá, sbr. 12. gr. Þó er heimilt að synja nýjum aðilum um aðgang að
   flutningskerfinu á grundvelli sjónarmiða um flutningsgetu, öryggi og gæði
               kerfisins. Synjun skal vera skrifleg og rökstudd.
                2. Útvega rafmagn í stað þess sem tapast í kerfinu.
        3. Útvega launafl fyrir kerfið til að nýta flutningsgetu og tryggja
                                  spennugæði.
                   4. Tryggja áreiðanleika í rekstri kerfisins.
    5. Sjá til þess að fyrir liggi spá um raforkuþörf og áætlun um uppbyggingu
                              flutningskerfisins.
   Flutningsfyrirtækið ber ábyrgð á öruggri stýringu raforkukerfisins og skal
tryggja öryggi og gæði við raforkuafhendingu. Í slíkri kerfisstjórnun felst m.a.
                                      að:
   1. Stilla saman raforkuvinnslu og raforkuþörf svo að hægt sé að mæta frávikum
     milli umsaminna kaupa og raforkunotkunar, sem og að gera samninga við
                       vinnslufyrirtæki í þessu sambandi.
          2. Tryggja nægjanlegt framboð reiðuafls við rekstur kerfisins.
             3. Ákvarða notkunarferla þar sem aflmæling fer ekki fram.
    4. Mæla það rafmagn sem afhent er inn á og út af flutningskerfinu í samræmi
    við reglugerð þar að lútandi, halda utan um mælingar og skila gögnum til
       viðkomandi aðila svo að unnt sé að gera upp viðskipti með raforku.
        5. Veita stjórnvöldum, viðskiptavinum og almenningi upplýsingar sem
nauðsynlegar eru við mat á því hvort fyrirtækið fullnægi skyldum sínum og til að
                   tryggja jafnræði í viðskiptum með raforku.
    Flutningsfyrirtækið skal í samráði við raforkufyrirtæki setja reglur um
 kerfisstjórnunina sem ráðherra staðfestir. Í reglunum skal m.a. kveðið nánar á
             um þau atriði sem tilgreind eru í 1.5. tölul. 4. mgr.
         Flutningsfyrirtækið skal hafa aðgang að öllum upplýsingum hjá
vinnslufyrirtækjum, dreifiveitum og raforkusölum sem nauðsynlegar eru til að það
                            geti rækt hlutverk sitt.
  Flutningsfyrirtækið skal gæta jafnræðis við starfrækslu sína og trúnaðar um
 upplýsingar er varða viðskiptahagsmuni og aðrar þær upplýsingar sem sanngjarnt
                         er og eðlilegt að leynt fari.
 Ef ófyrirséð og óviðráðanleg atvik valda því að framboð raforku fullnægir ekki
    eftirspurn ber flutningsfyrirtækinu að grípa til skömmtunar raforku til
     dreifiveitna og notenda. Við skömmtun skal gæta jafnræðis og byggja á
          málefnalegum sjónarmiðum sem nánar skulu útfærð í reglugerð.
     Ráðherra skal í reglugerð setja nánari ákvæði um hlutverk og starfsemi
flutningsfyrirtækisins, kerfisstjórnun og tengingu virkjana við flutningskerfið.
                       10. gr. Eigendur flutningsvirkja.
Aðrir eigendur flutningsvirkja en flutningsfyrirtækið skulu veita því full afnot
   af virkjum sínum. Afnotin skulu vera gegn endurgjaldi sem byggjast skal á
viðmiðum 1. tölul. 2. mgr. 12. gr. eftir því sem við á. Ágreiningi um endurgjald
          verður skotið til úrskurðarnefndar raforkumála, sbr. 30. gr.
Eigendum flutningsvirkja ber að viðhalda virkjum sínum til að tryggja öryggi og
      áreiðanleika flutninga um þau. Telji flutningsfyrirtækið að eigandi
  flutningsvirkis sinni ekki nauðsynlegu viðhaldi getur það látið gera slíkar
                         framkvæmdir á kostnað eiganda.
 Ráðherra getur í reglugerð kveðið nánar á um samskipti eigenda flutningsvirkja
    og flutningsfyrirtækis, afnot flutningsfyrirtækis af flutningsvirkjum og
                             endurgjald fyrir þau.
                  11. gr. Flutningsvirki utan flutningskerfis.
     Dreifiveitur geta óskað þess að ráðherra undanskilji flutningskerfinu
  flutningsvirki sem flytja raforku alfarið innan sama dreifiveitusvæðis, enda
tengist þau ekki virkjun sem skylt er að tengjast flutningskerfinu, sbr. 3. mgr.
                                     5. gr.
 Sækja má um leyfi ráðherra til að reisa flutningsvirki og flytja raforku beint
frá virkjun til notanda, enda telji flutningsfyrirtækið kerfið ekki anna þessum
                   flutningum, sbr. 1. tölul. 3. mgr. 9. gr.
 Ráðherra getur bundið leyfi skv. 1. og 2. mgr. sömu skilyrðum og greinir í 2.
 mgr. 9. gr. eigi viðkomandi línur að flytja raforku á 66 kV spennu eða hærri.
                               12. gr. Gjaldskrá.
  Flutningsfyrirtækið skal setja gjaldskrá vegna þjónustu sinnar í samræmi við
   tekjumörk sem Orkustofnun ákveður, sbr. 2. mgr., og kröfur um uppbyggingu
  gjaldskrárinnar, sbr. 3. mgr. Tveimur mánuðum áður en gjaldskráin á að taka
  gildi skal hún send Orkustofnun. Flutningsfyrirtækið skal birta gjaldskrána
                                  opinberlega.
     Orkustofnun skal árlega ákveða tekjumörk flutningsfyrirtækisins út frá
                             eftirfarandi viðmiðum:
      1. Kostnaði sem tengist starfsemi fyrirtækisins, þ.m.t. kostnaði vegna
viðhalds, afskrifta á nauðsynlegum eignum til reksturs kerfisins, leigukostnaði
   vegna flutningsvirkja, kostnaði við orkutöp, almennum rekstrarkostnaði og
                          kostnaði við kerfisstjórnun.
     2. Arðsemi flutningsfyrirtækisins skal að jafnaði vera 2% eða hærri en þó
     ekki hærri en tveimur prósentustigum yfir markaðsávöxtun óverðtryggðra
 ríkisskuldabréfa til fimm ára eða sambærilegra verðbréfa. Arðsemi reiknast sem
   hlutfall hagnaðar fyrir fjármunatekjur, fjármagnsgjöld og skatta (EBIT) og
                         bókfærðs verðs fastafjármuna.
     3. Hagræðingarkröfu sem skal taka mið af eðlilegum kostnaði samkvæmt mati
   Orkustofnunar að teknu tilliti til þeirrar þjónustu sem fyrirtækið veitir.
   4. Komi í ljós að arðsemi hjá fyrirtækinu síðastliðin þrjú ár er utan þeirra
marka sem fram koma í 2. tölul. skal taka tillit til þess við gerð gjaldskrár á
                                   næsta ári.
                Gjaldskráin skal byggð upp á eftirfarandi hátt:
    1. Skilgreina skal gjald fyrir tengingu við flutningskerfið og gjald fyrir
 mötun og úttekt í hverjum tengipunkti flutningskerfisins. Sama gjaldskrá skal
  gilda fyrir mötun í öllum tengipunktum flutningskerfisins og fyrir úttekt í
      öllum tengipunktum meginflutningskerfisins. Þó skal taka tillit til
 afhendingaröryggis. Gjald fyrir úttekt í öðrum hlutum flutningskerfisins skal
   metið út frá eðlilegum kostnaði, sbr. 1. tölul. 2. mgr., vegna viðkomandi
 flutningsvirkja og afhendingaröryggis, auk kostnaðar í viðkomandi tengipunkti
                            meginflutningskerfisins.
    2. Einstakir notendur sem tengjast flutningskerfinu skulu njóta betri kjara
  ef þeir sýna fram á að viðskipti þeirra leiða eða hafa leitt til hagkvæmari
                      uppbyggingar og nýtingar kerfisins.
 Standi væntanlegar tekjur vegna nýs viðskiptavinar ekki undir eðlilegum stofn-
 eða rekstrarkostnaði er heimilt að krefja hann um greiðslu viðbótarkostnaðar.
              Sama á við hafi forsendur viðskipta breyst verulega.
    Í reglugerð skal setja frekari ákvæði um tekjumörk, viðskiptaskilmála og
 gjaldskrá, þ.m.t. um afskriftareglur, arðsemismarkmið og kröfur um hagræðingu.

                              IV. kafli. Dreifing.
                        13. gr. Sérleyfi til dreifingar.
Leyfi ráðherra þarf til að reisa og reka dreifikerfi á tilteknu dreifiveitusvæði
   og til að hætta slíkum rekstri. Í leyfinu felst einkaréttur og skylda til
                         dreifingar á viðkomandi svæði.
                          14. gr. Skilyrði sérleyfis.
             Dreifiveita skal vera sjálfstæður skatt- og lögaðili.
Ráðherra er heimilt að binda leyfi skv. 13. gr. skilyrðum er lúta að tæknilegri
og fjárhagslegri getu til að byggja upp og reka dreifikerfið og öðrum skilyrðum
sem eiga að tryggja öryggi, skilvirkni og hagkvæmni kerfisins og umhverfisvernd.
    Dreifikerfi skal tengjast flutningskerfinu. Ráðherra er heimilt að veita
    undanþágu frá þessu skilyrði við sérstakar aðstæður, svo sem ef um lítið
   einangrað svæði er að ræða. Sé um nýtt dreifikerfi að ræða skal umsækjandi
leggja fram lýsingu á kerfinu og áætlun um framkvæmdir og sýna fram á að unnt sé
 að tengja dreifikerfið flutningskerfinu með viðunandi hætti, sbr. þó 3. málsl.
                            15. gr. Efni sérleyfis.
                  Í sérleyfi skal m.a. tilgreina eftirfarandi:
              1. Afmörkun svæðis sem sérleyfi til dreifingar nær til.
       2. Upplýsinga- og tilkynningarskyldu leyfishafa til Orkustofnunar og
    flutningsfyrirtækis sem nauðsynleg er til að viðkomandi aðilar geti rækt
                        hlutverk sitt samkvæmt lögunum.
        3. Öryggis- og umhverfisráðstafanir á framkvæmda- og rekstrartíma.
             4. Skilyrði um tæknilega og fjárhagslega getu leyfishafa.
   5. Hvernig skuli ráðstafa mannvirkjum og búnaði þegar notkun þeirra er hætt.
   6. Önnur atriði er tengjast skilyrðum leyfis og skyldum dreifiveitna samkvæmt
                                 lögum þessum.
 Heimilt er að kveða á um að leyfi skuli endurskoðað að tilteknum tíma liðnum,
         enda hafi forsendur fyrir skilyrðum leyfisins breyst verulega.
                   16. gr. Starfsemi og skyldur dreifiveitu.
Dreifiveita annast dreifingu raforku og kerfisstjórnun á dreifiveitusvæði sínu.
  Hún skal viðhalda, endurbæta og byggja dreifikerfið upp á hagkvæman hátt að
teknu tilliti til öryggis, skilvirkni, áreiðanleika afhendingar og gæða raforku.
Stundi dreifiveita aðra starfsemi en raforkudreifingu skal fyrirtækið í bókhaldi
 sínu halda reikningum vegna dreifingar aðskildum frá reikningum vegna annarrar
 starfsemi. Reki sama dreifiveita dreifikerfi á fleiri en einu gjaldskrársvæði
skal fyrirtækið halda aðskilda reikninga í bókhaldi sínu fyrir hvert svæði. Eigi
 dreifiveita flutningsvirki skal fyrirtækið í bókhaldi sínu aðskilja reikninga
 vegna þeirra frá bókhaldi vegna annarrar starfsemi. Um bókhaldslegan aðskilnað
     fer að öðru leyti skv. 41. gr. Óheimilt er dreifiveitu að niðurgreiða
  samkeppnisrekstur sem hún stundar af starfsemi vegna dreifingar eða annarri
         sérleyfisstarfsemi eða starfsemi sem hefur sambærilega stöðu.
                         Dreifiveitu er m.a. skylt að:
     1. Tengja alla sem eftir því sækjast við dreifikerfið, enda uppfylli þeir
tæknileg skilyrði fyrir því og greiði tengigjald sem skal tilgreint í gjaldskrá.
Þó er heimilt að synja nýjum aðilum um aðgang að kerfinu á grundvelli sjónarmiða
    um flutningsgetu, öryggi og gæði kerfisins. Synjun skal vera skrifleg og
                                   rökstudd.
                   2. Tryggja áreiðanleika í rekstri kerfisins.
                3. Útvega rafmagn í stað þess sem tapast í kerfinu.
        4. Útvega launafl fyrir kerfið til að nýta flutningsgetu og tryggja
                                  spennugæði.
     5. Mæla eða láta mæla með nákvæmum hætti þá raforku sem hún afhendir eða
                 tekur við í samræmi við reglur þar að lútandi.
        6. Veita stjórnvöldum, viðskiptavinum og almenningi upplýsingar sem
        nauðsynlegar eru við mat á því hvort hún fullnægi skyldum sínum.
    7. Gæta jafnræðis við starfrækslu sína og trúnaðar um upplýsingar er varða
viðskiptahagsmuni notenda og aðrar þær upplýsingar sem sanngjarnt er og eðlilegt
                                 að leynt fari.
     Dreifiveita getur krafist þess að notkun einstakra notenda sé mæld með
samfelldri aflmælingu á kostnað notanda ef notkun samræmist ekki notkunarferlum
   eða umfang notkunar er mikið. Notendur og sölufyrirtæki geta farið fram á
            samfellda aflmælingu, enda greiði þeir kostnað af henni.
 Ef ófyrirséð og óviðráðanleg atvik valda því að framboð raforku fullnægir ekki
eftirspurn á dreifiveitusvæði ber viðkomandi dreifiveitu að grípa til skömmtunar
    raforku til notenda. Við slíka skömmtun skal gæta jafnræðis og byggja á
          málefnalegum sjónarmiðum sem nánar skulu útfærð í reglugerð.
     Ráðherra skal í reglugerð setja nánari ákvæði um hlutverk og starfsemi
      dreifiveitna, kerfisstjórnun og tengingu virkjana við dreifikerfið.
                               17. gr. Gjaldskrá.
 Dreifiveita skal setja gjaldskrá vegna þjónustu sinnar í samræmi við tekjumörk
sem Orkustofnun ákveður, sbr. 2. mgr., og kröfur um uppbyggingu gjaldskrárinnar,
 sbr. 3. mgr. Tveimur mánuðum áður en gjaldskráin á að taka gildi skal hún send
          Orkustofnun. Dreifiveita skal birta gjaldskrána opinberlega.
     Orkustofnun skal árlega ákveða tekjumörk einstakra dreifiveitna út frá
                             eftirfarandi viðmiðum:
       1. Kostnaði sem tengist starfsemi dreifiveitu, þ.m.t. kostnaði vegna
viðhalds, afskrifta á nauðsynlegum eignum til reksturs kerfisins, kostnaði vegna
    flutnings um flutningskerfið, almennum rekstrarkostnaði og kostnaði við
                        kerfisstjórnun í dreifikerfinu.
   2. Arðsemi dreifiveitna skal að jafnaði vera 2% eða hærri en þó ekki hærri en
 tveimur prósentustigum yfir markaðsávöxtun óverðtryggðra ríkisskuldabréfa til
  fimm ára eða sambærilegra verðbréfa. Arðsemi reiknast sem hlutfall hagnaðar
    fyrir fjármunatekjur, fjármagnsgjöld og skatta (EBIT) og bókfærðs verðs
                                 fastafjármuna.
     3. Hagræðingarkröfu sem skal taka mið af eðlilegum kostnaði samkvæmt mati
   Orkustofnunar að teknu tilliti til þeirrar þjónustu sem fyrirtæki veitir.
     4. Komi í ljós að arðsemi dreifiveitu síðastliðin þrjú ár er utan þeirra
marka sem fram koma í 2. tölul. skal taka tillit til þess við gerð gjaldskrár á
                                   næsta ári.
 Ráðherra skal skilgreina gjaldskrársvæði í reglugerð. Heimilt er ráðherra, ef
  með þarf, að breyta skilgreiningu gjaldskrársvæðis. Á hverju gjaldskrársvæði
                skal vera samræmd gjaldskrá fyrir alla notendur.
   Standi væntanlegar tekjur dreifiveitu vegna nýs viðskiptavinar ekki undir
  eðlilegum stofn- eða rekstrarkostnaði er heimilt að krefja hann um greiðslu
    viðbótarkostnaðar. Sama á við hafi forsendur viðskipta breyst verulega.
     Í reglugerð skal setja frekari ákvæði um tekjumörk, viðskiptaskilmála,
      gjaldskrá, afskriftareglur, arðsemismarkmið og kröfur um hagræðingu.

                          V. kafli. Raforkuviðskipti.
                 18. gr. Leyfi til að stunda raforkuviðskipti.
   Leyfi ráðherra þarf til þess að stunda raforkuviðskipti. Slíkt leyfi felur
 hvorki í sér sérleyfi né önnur sérréttindi til handa leyfishafa. Leyfi verður
    aðeins veitt sjálfstæðum lög- og skattaðila. Umsækjandi skal sýna fram á
    fjárhagslegan styrkleika til að efna skuldbindingar vegna starfseminnar.
 Iðnaðarráðuneytið skal halda skrá yfir þá sem leyfi hafa til raforkuviðskipta.
                        19. gr. Skyldur sölufyrirtækja.
                        Sölufyrirtæki er m.a. skylt að:
        1. Útvega þá raforku sem er nauðsynleg til að unnt sé að standa við
                               orkusölusamninga.
   2. Veita Orkustofnun upplýsingar um starfsemina sem nauðsynlegar eru við mat
                    á því hvort það fullnægi skyldum sínum.
   3. Greiða flutningsfyrirtækinu kostnað sem hlýst af frávikum, sbr. 1. tölul.
                4. mgr. 9. gr., auk hæfilegrar umsýsluþóknunar.
    4. Tilkynna Orkustofnun og flutningsfyrirtæki um öll viðskipti með raforku.
     5. Tilkynna dreifiveitu um upphaf og lok viðskipta við einstaka notendur.
  Heimilt er sölufyrirtæki að stunda sérleyfisstarfsemi en óheimilt er því að
niðurgreiða söluna með sérleyfisstarfseminni eða starfsemi sem hefur sambærilega
  stöðu. Fyrirtæki skulu í bókhaldi sínu halda reikningum vegna sölustarfsemi
 aðskildum frá annarri starfsemi. Um bókhaldslegan aðskilnað fer að öðru leyti
                                  skv. 41. gr.
                             20. gr. Orkuviðskipti.
Standi orkukaupandi ekki skil á greiðslum til sölufyrirtækis eða dreifiveitu er
  heimilt að loka fyrir afhendingu á raforku til hans, enda hafi notanda verið
    tilkynnt skriflega um lokunina með hæfilegum fyrirvara. Telji notandi að
     sölufyrirtæki standi ekki við skyldur sínar samkvæmt lögum þessum eða
     reglugerðum settum samkvæmt þeim getur hann kvartað til Orkustofnunar.
Orkukaupandi skal geta sagt upp orkusölusamningi með þriggja mánaða eða skemmri
fyrirvara. Heimilt er að semja um lengri uppsagnarfrest við notendur sem árlega
                        nota meira en 1 GWst af raforku.
  Nánari reglur um viðskipti með raforku skulu settar í reglugerð. Í reglugerð
skal m.a. mæla fyrir um hvernig mælingum og uppgjöri milli vinnslu-, flutnings-,
 dreifi- og sölufyrirtækja skuli háttað, hvernig staðið skuli að uppgjöri þegar
 skipt er um raforkusala, hvernig staðið skuli að lokunum fyrir orkuafhendingu,
   upplýsingar sem birta skal með reikningum og önnur samskipti dreifiveitna,
                           sölufyrirtækja og notenda.

           VI. kafli. Skyldur landeigenda. Eignarnáms- og bótaákvæði.
                            21. gr. Umferðarréttur.
      Landeiganda og umráðamanni lands er skylt að veita vinnslufyrirtæki,
 flutningsfyrirtæki og dreifiveitum óhindraðan aðgang að eignarlandi því sem í
hlut á ef nauðsyn krefur vegna undirbúnings að starfsemi samkvæmt lögum þessum.
Ekki má hefja virkjunarframkvæmdir, leggja raflínur eða reisa önnur mannvirki á
    grundvelli leyfa samkvæmt lögum þessum fyrr en náðst hefur samkomulag um
endurgjald fyrir landnot eða nýtingu auðlindar eða eignarnám hefur farið fram og
                            umráðataka samkvæmt því.
Við afnot og nýtingu lands samkvæmt lögum þessum ber að gæta þess að framkvæmdir
stofni hvorki mönnum, munum né búpeningi í hættu eða valdi þeim skaða. Jafnframt
   skal þess gætt að ekki sé valdið óþarfa mengun og spjöllum á lífríki. Sama
                 gildir um frágang svæðis ef nýting leggst af.
                              22. gr. Skaðabætur.
    Nú hefur aðili rétt samkvæmt lögum þessum til umferðar eða framkvæmda á
  eignarlandi og getur landeigandi þá krafist bóta vegna tjóns sem hann verður
 sannanlega fyrir af þeim sökum vegna röskunar eða skemmda á landi, mannvirkjum
      og öðrum eignum. Náist ekki samkomulag um bætur skal ákveða þær með
                                eignarnámsmati.
                               23. gr. Eignarnám.
 Nú nær fyrirtæki ekki samkomulagi við landeiganda eða eiganda orkulinda vegna
framkvæmda á grundvelli laga þessara, þar með talið um endurgjald fyrir landnot,
vatnsréttindi, jarðhitaréttindi eða aðrar orkulindir, og getur ráðherra þá tekið
  eignarnámi nauðsynlegt land, landgæði, mannvirki, aðstöðu og önnur réttindi
   landeiganda að því leyti sem nauðsyn ber til. Ráðherra afhendir viðkomandi
    fyrirtæki þau verðmæti sem tekin eru eignarnámi. Ráðherra getur heimilað
 fyrirtækinu að framkvæma eignarnámið og ber það allan kostnað af eignarnáminu.
  Ráðherra er heimilt að ákveða að ríkið taki eignarnámi orkulindir sem fylgja
eignarlandi, ásamt nauðsynlegu landi og mannvirkjum ef þess reynist þörf til að
  koma við nýtingu, sbr. 1. mgr., eða til að koma í veg fyrir að nýting þeirra
        spilli fyrir hagnýtingu sömu orkulindar utan landareignarinnar.
   Ef eignarnám skv. 1. og 2. mgr. á hluta af eignarlandi hefur í för með sér
  verulega rýrnun þess að öðru leyti á landeigandi rétt á að eignarnámið verði
                        látið ná til þess í heild sinni.
  Nú fellur leyfi til dreifingar úr gildi og samkomulag næst ekki um afnot nýs
    leyfishafa af dreifikerfinu og er ráðherra þá heimilt að ákveða að taka
dreifikerfið eignarnámi og afhenda það nýjum leyfishafa. Ráðherra getur heimilað
      leyfishafa að framkvæma eignarnámið. Leyfishafi ber allan kostnað af
       eignarnáminu. Sama gildir um flutningskerfið eftir því sem við á.
 Framkvæmd eignarnáms á grundvelli laga þessara fer eftir almennum reglum. Við
ákvörðun eignarnámsbóta vegna orkulindar skal taka sérstakt tillit til óvissu um
                  orkulindina og kostnaðar af leit og vinnslu.

                        VII. kafli. Eftirlit og úrræði.
                        24. gr. Eftirlit Orkustofnunar.
 Orkustofnun skal hafa eftirlit með því að fyrirtæki sem starfa samkvæmt lögum
 þessum fullnægi þeim skilyrðum sem um starfsemina gilda samkvæmt lögum þessum,
   reglugerðum settum samkvæmt þeim, samningi skv. 8. gr. og öðrum heimildum.
Orkustofnun skal hafa samráð við Samkeppnisstofnun um eftirlit með starfsemi og
     gjaldskrá flutningsfyrirtækisins og dreifiveitna eftir því sem við á.
  Orkustofnun skal hafa samráð við eftirlitsskylda aðila um framkvæmd og þróun
    eftirlitsins. Í því skyni skal starfa sérstök samráðsnefnd sem skipuð er
  fulltrúum eftirlitsskyldra aðila. Orkustofnun skal eiga reglulega fundi með
     samráðsnefndinni. Samráðsnefndin hefur ekki ákvörðunarvald í málefnum
   Orkustofnunar. Nánar skal kveðið á um samráðsnefndina í reglugerð, m.a. um
                                 skipan hennar.
    Orkustofnun getur falið faggiltri skoðunarstofu, sbr. lög um vog, mál og
  faggildingu, að framkvæma eftirlit skv. 1. mgr. fyrir sína hönd. Í reglugerð
            skal kveða nánar á um eftirlit faggiltra skoðunarstofa.
                        25. gr. Heimildir Orkustofnunar.
Orkustofnun getur krafið eftirlitsskylda aðila um allar upplýsingar og gögn sem
  nauðsynleg eru við framkvæmd eftirlitsins. Skulu gögn og upplýsingar berast
 innan hæfilegs frests sem Orkustofnun setur. Orkustofnun getur einnig skyldað
 þessa aðila til að upplýsa stofnunina reglulega um atriði sem máli skipta við
 eftirlitið. Þá getur Orkustofnun krafist þess að eftirlitsskyldur aðili komi á
           innra eftirliti í samræmi við kröfur sem stofnunin setur.
Orkustofnun getur í eftirlitsstörfum sínum krafist upplýsinga og gagna frá öðrum
                     stjórnvöldum óháð þagnarskyldu þeirra.
  Orkustofnun getur við rannsókn mála gert nauðsynlegar athuganir á starfsstöð
eftirlitsskylds aðila og lagt hald á gögn þegar ríkar ástæður eru til að ætla að
 brotið hafi verið gegn ákvæðum laga þessara, reglugerðum settum samkvæmt þeim,
    skilyrðum leyfis, ákvæðum samnings skv. 8. gr. eða öðrum heimildum. Við
 framkvæmd slíkra aðgerða skal fylgja ákvæðum laga um meðferð opinberra mála um
                             leit og hald á munum.
                         26. gr. Úrræði Orkustofnunar.
  Telji Orkustofnun að eftirlitsskyld starfsemi samræmist ekki skilyrðum laga
    þessara, reglugerðum settum samkvæmt þeim, ákvæðum samnings skv. 8. gr.,
skilyrðum leyfis eða öðrum heimildum getur hún krafist þess að úr verði bætt að
 viðlögðum dagsektum. Dagsektir geta numið 10500 þús. kr. á dag. Við ákvörðun
 dagsekta er heimilt að taka tillit til eðlis vanrækslu eða brots. Ákvörðun um
  dagsektir skal tilkynnt bréflega á sannanlegan hátt þeim sem hún beinist að.
  Ákvarðanir um að leggja á dagsektir eru aðfararhæfar, svo og sakarkostnaður.
      Innheimtar dagsektir renna til ríkissjóðs að frádregnum kostnaði við
   innheimtuna. Fari leyfishafi ekki að tilmælum Orkustofnunar skal hún veita
                         ráðherra upplýsingar um málið.
  Telji Orkustofnun að gjaldskrá sem tilkynnt hefur verið uppfylli ekki kröfur
 laga þessara eða reglugerða settra samkvæmt þeim tekur gjaldskráin ekki gildi
 fyrr en úr hefur verið bætt að mati stofnunarinnar. Þá getur Orkustofnun gert
  flutningsfyrirtækinu og dreifiveitum að breyta gjaldskrá sinni að viðlögðum
                                   dagsektum.
                     27. gr. Eftirlit Samkeppnisstofnunar.
         Samkeppnislög gilda um atvinnustarfsemi sem lög þessi ná til.
 Ef fyrirtæki stundar vinnslu eða sölu á raforku er því óheimilt að niðurgreiða
    þá starfsemi með sérleyfisstarfsemi sem fyrirtækið hefur með höndum eða
starfsemi sem hefur sambærilega stöðu. Í þeim tilgangi að koma í veg fyrir slíka
     niðurgreiðslu er samkeppnisráði heimilt að mæla fyrir um fjárhagslegan
aðskilnað, þ.m.t. fyrirtækjaaðskilnað milli samkeppnisstarfsemi og starfsemi er
                  nýtur sérleyfis eða hefur sambærilega stöðu.
            28. gr. Eftirlit með gæðum raforku og afhendingaröryggi.
    Vinnslufyrirtæki, flutningsfyrirtækið og dreifiveitur skulu koma á innra
               eftirliti með gæðum raforku og afhendingaröryggi.
  Í reglugerð skal kveða á um þær kröfur sem innra eftirlit skv. 1. mgr. skal
    uppfylla og hvernig því skuli háttað, þar á meðal um eftirlit faggiltra
                                 skoðunarstofa.
                             29. gr. Þagnarskylda.
 Starfsmenn stofnana sem annast eftirlit á grundvelli laga þessara eru bundnir
   þagnarskyldu. Þeir mega ekki að viðlagðri ábyrgð samkvæmt ákvæðum almennra
   hegningarlaga um brot í opinberu starfi skýra óviðkomandi frá því sem þeir
  komast að í starfi sínu og leynt á að fara um viðskipti og rekstur aðila sem
     þeir hafa eftirlit með. Sama gildir um sérfræðinga sem starfa á vegum
   stofnananna eða aðra þá sem sinna eftirliti fyrir þær, svo sem starfsmenn
                            faggiltra skoðunarstofa.
                      30. gr. Úrskurðarnefnd raforkumála.
Stjórnvaldsákvarðanir sem teknar eru af Orkustofnun á grundvelli laga þessara og
varða gjaldskrá eða starfsemi flutningsfyrirtækisins eða dreifiveitna sæta kæru
                       til úrskurðarnefndar raforkumála.
 Í nefndinni sitja þrír menn sem skipaðir eru af iðnaðarráðherra og jafnmargir
      til vara. Formaður og varamaður hans skulu fullnægja hæfisskilyrðum
           hæstaréttardómara. Skipunartími nefndarinnar er fjögur ár.
 Kæra til nefndarinnar skal vera skrifleg og skal hún borin fram innan 30 daga
                frá því að aðila máls var tilkynnt um ákvörðun.
 Sú stofnun er tók hina kærðu ákvörðun skal láta nefndinni í té öll gögn máls,
 svo og þær upplýsingar og skýringar er nefndin telur þörf á að afla frá henni.
 Nefndinni er heimilt að kveðja sér til ráðgjafar og aðstoðar sérfróða menn ef
  hún telur þörf á. Skulu þeir starfa með nefndinni við undirbúning og meðferð
                         máls eftir ákvörðun formanns.
 Nefndin skal kveða upp úrskurð svo fljótt sem unnt er og að jafnaði eigi síðar
                 en tveimur mánuðum eftir að henni barst kæra.
 Formaður stýrir störfum nefndarinnar. Þegar nefndarmenn eru ekki sammála ræður
                          meiri hluti niðurstöðu máls.
     Nefndarmenn og ráðgjafar þeirra eru bundnir þagnarskyldu skv. 29. gr.
 Að því leyti sem ekki er kveðið á um annað í lögum þessum fer um meðferð máls
  samkvæmt stjórnsýslulögum. Ráðherra getur sett nánari ákvæði í reglugerð um
                    málsmeðferð og starfshætti nefndarinnar.
Nefndin er sjálfstæð í störfum sínum og verður úrskurðum hennar ekki skotið til
                              annarra stjórnvalda.
 Vilji aðili bera úrskurð nefndarinnar undir dómstóla skal hann höfða mál innan
   sex mánaða frá því að honum var birtur úrskurður nefndarinnar. Málshöfðun
                     frestar ekki réttaráhrifum úrskurðar.
Ákvarðanir sem aðeins verða kærðar til úrskurðarnefndar verða ekki bornar undir
 dómstóla fyrr en niðurstaða hennar liggur fyrir. Þetta gildir þó ekki frá þeim
tíma þegar sex mánuðir eru liðnir frá því að kæra barst nefndinni án þess að hún
                           hafi lagt úrskurð á málið.
                               31. gr. Gjaldtaka.
 Til að standa undir kostnaði vegna eftirlits samkvæmt lögum þessum skal greiða
                              gjöld sem hér segir:
      1. Flutningsfyrirtækið skal greiða gjald af raforku sem er mötuð inn á
               flutningskerfið sem nemur 0,3 aurum á hverja kWst.
         2. Dreifiveitur skulu greiða gjald af raforku sem er móttekin frá
   flutningskerfi eða beint frá virkjunum sem nemur 0,7 aurum á hverja kWst.
Fyrir 15. september ár hvert skal orkumálastjóri gefa iðnaðarráðherra skýrslu um
áætlaðan rekstrarkostnað næsta árs vegna eftirlits á grundvelli laga þessara. Í
  skýrslunni skal jafnframt lagt mat á þróun eftirlitsins undangengin þrjú ár.
 Skýrslunni skal fylgja umsögn samráðsnefndar eftirlitsskyldra aðila, sbr. 24.
gr., um áætlað rekstrarumfang næsta árs ásamt áliti orkumálastjóra á umsögninni.
Til að samráðsnefndin geti gefið umsögn skal Orkustofnun eigi síðar en 15. ágúst
  ár hvert senda henni upplýsingar um áætlað rekstrarumfang ásamt skýringum á
  helstu rekstrarliðum. Ef niðurstaða skýrslunnar gefur tilefni til að breyta
gjaldtöku skv. 1. mgr. skal iðnaðarráðherra leggja fram frumvarp þar að lútandi
                                 fyrir Alþingi.
Orkustofnun skal annast innheimtu gjalda þessara fyrir ríkissjóð. Gjalddagi skal
  vera 1. ágúst ár hvert vegna þess almanaksárs og byggjast á rauntölum vegna
fyrri helmings ársins en áætlun fyrir seinni helminginn. Við álagningu næsta árs
 skal taka tillit til frávika rauntalna frá áætlun fyrir seinni helming liðins
    árs. Aðför má gera til fullnustu kröfum um gjaldið án undangengins dóms,
                             úrskurðar eða sáttar.
     Eftirlitsskyldir aðilar skulu greiða kostnað vegna eftirlits faggiltra
             skoðunarstofa, enda sé ekki um úrtakseftirlit að ræða.

                 VIII. kafli. Almenn ákvæði um leyfisveitingar.
                     32. gr. Framsal leyfisveitingarvalds.
  Ráðherra getur falið Orkustofnun leyfisveitingarvald skv. 1. mgr. 4. gr., 2.
mgr. 9. gr., 13. gr. og 1. mgr. 18. gr. að hluta eða öllu leyti. Fer Orkustofnun
                 þá einnig með heimildir ráðherra skv. 36. gr.
                     33. gr. Gjaldtaka vegna útgáfu leyfa.
  Til að standa undir kostnaði af undirbúningi og útgáfu leyfa samkvæmt lögum
                  þessum skal greiða gjöld til leyfisveitanda:
    1. Fyrir virkjunarleyfi, sbr. 4. gr., skal greiða gjald. Gjaldið skal vera
sett saman úr fastagjaldi sem nemur 100.000 kr. og gjaldþætti sem er í hlutfalli
            við stærð virkjunar og nemur 10.000 kr. fyrir hvert MW.
    2. Fyrir leyfi til að reisa og reka dreifikerfi, sbr. 13. gr., skal greiða
   gjald. Gjaldið skal vera sett saman úr fastagjaldi sem nemur 50.000 kr. og
 gjaldþætti sem er í hlutfalli við íbúafjölda á dreifiveitusvæðinu og nemur 10
                             kr. fyrir hvern íbúa.
     3. Fyrir leyfi til að stunda raforkuviðskipti, sbr. 18. gr., skal greiða
                                   50.000 kr.
                              34. gr. Málsmeðferð.
 Leyfi samkvæmt lögum þessum skal veitt á grundvelli umsóknar sem skal metin á
                          hlutlægan og gagnsæjan hátt.
 Áður en ráðherra veitir virkjunarleyfi, leyfi til að byggja flutningsvirki eða
sérleyfi til dreifingar raforku skal hann leita umsagnar Orkustofnunar. Áður en
 sérleyfi til dreifingar raforku er veitt skal ráðherra auk þess leita umsagnar
viðkomandi sveitarfélaga. Umsagnir skulu berast innan tveggja mánaða frá því að
                        beiðni þar að lútandi var send.
 Ráðherra skal kynna umsókn með auglýsingu í Lögbirtingablaðinu. Þar skal gefa
  þeim aðilum er málið varðar færi á að kynna sér umsóknina og koma á framfæri
sjónarmiðum sínum innan fjögurra vikna frá birtingu auglýsingar. Umsækjandi skal
                      kosta birtingu slíkrar auglýsingar.
              Synjun um leyfi samkvæmt lögum þessum skal rökstudd.
                             35. gr. Framsal leyfa.
    Leyfi samkvæmt lögum þessum má hvorki framselja né setja til tryggingar
                  fjárskuldbindingum nema með leyfi ráðherra.
                          36. gr. Afturköllun leyfis.
  Ef leyfishafi fer ekki að skilyrðum laga þessara, reglugerða settra samkvæmt
 þeim, skilyrðum leyfisins, samningum sem tengjast leyfinu eða öðrum heimildum
 skal ráðherra veita honum skriflega aðvörun og hæfilegan frest til úrbóta. Ef
   leyfishafi sinnir ekki aðvörun ráðherra innan tilgreindra tímamarka getur
ráðherra afturkallað leyfið eða breytt því. Ef um alvarleg brot eða vanrækslu er
að ræða eða ljóst er að leyfishafi getur ekki staðið við skyldur sínar samkvæmt
            leyfinu getur ráðherra þó afturkallað það án aðvörunar.

                            IX. kafli. Ýmis ákvæði.
                              37. gr. Yfirstjórn.
         Iðnaðarráðherra fer með yfirstjórn mála samkvæmt lögum þessum.
Stjórnvaldsákvarðanir Orkustofnunar, sem ekki verða kærðar til úrskurðarnefndar
      raforkumála skv. 30. gr., verða kærðar til iðnaðarráðherra. Kæra til
iðnaðarráðherra skal vera skrifleg og skal hún borin fram innan 30 daga frá því
   að aðila máls var tilkynnt um ákvörðun. Um meðferð máls fer að öðru leyti
                       samkvæmt ákvæðum stjórnsýslulaga.
                 38. gr. Framkvæmdir á landsvæðum í ríkiseign.
Ráðherra hefur heimild til að semja við flutningsfyrirtækið og þá aðila, sem fá
     leyfi samkvæmt lögum þessum til framkvæmda á eignarlöndum ríkisins, um
endurgjald fyrir land og landgæði þau er um ræðir hverju sinni. Haft skal samráð
                við þann aðila sem fer með forræði eignarinnar.
Um framkvæmdir á þjóðlendum fer samkvæmt ákvæðum laga um þjóðlendur og ákvörðun
                   marka eignarlanda, þjóðlendna og afrétta.
                            39. gr. Raforkuskýrsla.
Ráðherra leggur fyrir Alþingi á fjögurra ára fresti skýrslu um raforkumálefni. Í
                        skýrslunni skal m.a. fjalla um:
            1. Yfirlit um sölu og notkun raforku síðastliðin fjögur ár.
      2. Raforkuþörf og yfirlit um líklega þróun til lengri tíma á grundvelli
  raforkuspár og áætlana um orkufrekan iðnað og aðra starfsemi sem raforkuspá
                                tekur ekki til.
         3. Rannsóknir orkulinda og undirbúning þeirra til raforkuvinnslu.
     4. Raforkuvinnslu með hliðsjón af raforkuþörf og öryggi raforkukerfisins.
         5. Styrkingu flutningskerfisins í samræmi við aukna raforkuþörf.
             6. Gæði raforku, m.a. með hliðsjón af öryggi afhendingar.
     7. Þjóðhagslega þýðingu áætlaðra framkvæmda á sviði raforkumála og áhrif
                    þeirra á atvinnulíf og byggð í landinu.
                        40. gr. Veiting rannsóknarleyfa.
  Lög um rannsóknir og nýtingu á auðlindum í jörðu gilda um leyfi til þess að
    kanna og rannsaka orkulindir til undirbúnings raforkuvinnslu. Auk þeirra
skilyrða sem þar eru talin skal umsækjandi um rannsóknarleyfi leggja fram mat á
       því hvernig tengja megi fyrirhugaða virkjun raforkukerfi landsins.
                             41. gr. Ársreikningar.
  Um ársreikninga fyrirtækja sem falla undir ákvæði laga þessara fer samkvæmt
                             lögum um ársreikninga.
   Ef fyrirtæki á samkvæmt lögum þessum að halda reikningum vegna mismunandi
  starfsemi sinnar aðskildum í bókhaldi skal gera sérstaka grein fyrir hverri
 starfsemi í ársreikningi. Gera skal Orkustofnun grein fyrir sundurliðuninni í
                        því formi sem stofnunin ákveður.
 Sameiginlegum rekstrartekjum og rekstrarkostnaði sem ekki er unnt að heimfæra
          beint á einstaka starfsemi skal skipt í samræmi við viðtekna
 reikningsskilavenju, enda hafi skiptireglurnar hlotið samþykki Orkustofnunar.
 Hliðstæðar reglur gilda um skiptingu sameiginlegra afskrifta og fastafjármuna.
 Fallist Orkustofnun ekki á skiptireglur fyrirtækis skv. 3. mgr. skal hún taka
 rökstudda ákvörðun þar um innan sex vikna frá því að óskað var eftir samþykki
 hennar á skiptireglum og skal Orkustofnun þá ákvarða skiptireglur á grundvelli
                           eftirfarandi meginviðmiða:
     1. Fastafjármunum sem ekki er unnt að heimfæra beint á einstaka starfsemi
 skal skipt á hverja starfsemi í þeim hlutföllum sem eru á milli bókfærðs verðs
                  þeirra fastafjármuna sem heimfæranlegir eru.
    2. Skipta skal afskriftum af þeim eignum sem ekki er unnt að skipta í sömu
                    hlutföllum og þeim sem skiptanlegar eru.
    3. Rekstrartekjum og rekstrarkostnaði sem ekki er unnt að heimfæra beint á
einstaka starfsemi skal skipt í þeim hlutföllum sem eru milli tekna og kostnaðar
                             sem heimfæranlegur er.
Starfræki vinnslufyrirtæki jarðvarmaorkuver sem vinnur raforku og afhendir aðra
  orku, svo sem heitt vatn eða gufu, sbr. 1. mgr. 7. gr., skal fyrirtækið gera
     grein fyrir afkomu einstakra rekstrarþátta í ársreikningi. Skila skal
Orkustofnun skýrslu um afkomuna í því formi sem stofnunin ákveður. Útreikningur
á afkomu einstakra rekstrarþátta og skiptingu á sameiginlegum kostnaði skal vera
  í samræmi við viðtekna reikningsskilavenju, enda hafi skiptireglurnar hlotið
   samþykki Orkustofnunar. Hliðstæðar reglur gilda um skiptingu sameiginlegra
                          afskrifta og fastafjármuna.
Fallist Orkustofnun ekki á skiptireglur fyrirtækisins skv. 5. mgr. skal hún taka
 rökstudda ákvörðun þar um innan sex vikna frá því að óskað var eftir samþykki
 hennar á skiptireglum og skal Orkustofnun þá ákvarða skiptireglur á grundvelli
                           eftirfarandi meginviðmiða:
   1. Þeim sameiginlegu þáttum í rekstrar- og efnahagsreikningi sem getið er um
   í 3. mgr. skal skipt í hlutfalli við verðmæti þeirrar orku sem afhent er.
    2. Verðmæti raforku, sbr. 1. tölul., skal miðast við meðalverð raforku við
 stöðvarvegg í viðskiptum til almennra nota hérlendis, en að teknu tilliti til
            samninga við notendur sem nota meira en 100 GWst á ári.
   3. Til þess að ákvarða verðmæti annarrar orku, sbr. 1. tölul., svo sem heits
 vatns og gufu, skal Orkustofnun skilgreina eðlilegt einingarverð á þeirri orku
við afhendingu frá orkuverinu. Í því skyni skal stofnunin hafa hliðsjón af verði
 orkunnar þegar hún kemur til kaupenda en að frádregnum kostnaði við flutning,
dreifingu og sölu hennar. Jafnframt skal höfð hliðsjón af því við ákvörðun þessa
 verðs að hlutfall arðs af fastafjármunum sem eru bundnir í jarðvarmaorkuverinu
     sé svipað hvort sem um er að ræða raforkuvinnslu eða aðra orkuvinnslu.
  Ráðherra getur í reglugerð sett nánari fyrirmæli um bókhaldslegan aðskilnað,
 þ.m.t. þær upplýsingar sem skulu koma fram í ársreikningi fyrirtækja sem falla
undir ákvæði þessarar greinar, og um skiptigrundvöll milli mismunandi starfsemi.
                              42. gr. Tryggingar.
 Ráðherra getur krafist þess að þeir sem starfa á grundvelli laga þessara taki
 ábyrgðartryggingu hjá viðurkenndu vátryggingafélagi, afli sér bankatryggingar
 eða leggi fram aðrar tryggingar sem ráðherra metur jafngildar og bæta tjón er
         þeir kunna að valda með störfum sínum. Kveðið skal nánar á um
    ábyrgðartrygginguna, m.a. um lágmarksfjárhæð og vátryggingarskilmála, í
                                   reglugerð.
                               43. gr. Viðurlög.
   Brot gegn ákvæðum laga þessara varða sektum, nema þyngri refsing liggi við
   samkvæmt öðrum lögum. Nú er brot framið í starfsemi lögaðila og má þá gera
          lögaðilanum fésekt skv. II. kafla A almennra hegningarlaga.
                          44. gr. Reglugerðarheimild.
     Ráðherra er heimilt að setja nánari ákvæði um framkvæmd laga þessara í
                                   reglugerð.
                              45. gr. Gildistaka.
       Lög þessi öðlast þegar gildi en koma til framkvæmda 1. júlí 2003.

                            Ákvæði til bráðabirgða.
   I. Raforkuskýrsla skv. 39. gr. laga þessara skal í fyrsta sinn lögð fyrir
                      Alþingi eigi síðar en á árinu 2005.
    II. Þeir sem við gildistöku laga þessara hafa rétt til að reisa eða reka
  raforkuver halda þeim rétti sínum, enda uppfylli þeir skilyrði laga þessara.
III. Þeir sem við gildistöku laga þessara hafa rétt til að reisa eða reka kerfi
til dreifingar raforku halda þeim rétti sínum, enda uppfylli þeir skilyrði laga
                                    þessara.
   IV. Til og með 31. desember 2004 geta eingöngu þeir sem kaupa 100 GWst af
      raforku eða meira á ári keypt raforku af öðrum en dreifiveitu á sínu
  dreifiveitusvæði. Frá 1. janúar 2005 geta notendur sem eru aflmældir og nota
 meira afl en 100 kW valið þann raforkusala sem þeir kjósa. Frá 1. janúar 2007
skulu allir geta valið þann raforkusala sem þeir kjósa. Dreifiveitum er skylt að
     selja raforku til þeirra notenda sem ekki eiga þess kost að velja sér
                  raforkusala vegna bráðabirgðaákvæðis þessa.
Gjaldskrár dreifiveitna sem í gildi eru við gildistöku laganna skulu þrátt fyrir
   17. gr. laganna halda gildi sínu til 1. júlí 2004. Dreifiveitur geta þó að
     fenginni staðfestingu Orkustofnunar ákveðið gjaldskrárlækkun. Þá geta
  dreifiveitur að fenginni staðfestingu Orkustofnunar hækkað gjaldskrá sína í
  samræmi við breytingar á byggingarvísitölu eða sannanlegar og óviðráðanlegar
 hækkanir á kostnaði sem er í beinum og efnislegum tengslum við starfsemina. Á
 þessu tímabili skulu gjaldskrársvæði dreifiveitna vera hin sömu og starfssvæði
                                    þeirra.
  V. Fyrirtæki sem eiga samkvæmt lögunum að halda reikningum vegna mismunandi
 starfsemi aðskildum í bókhaldi skulu fyrir 1. september 2003 skila Orkustofnun
drögum að ársreikningi miðað við 31. desember 2002 ásamt greinargerð til þess að
     sýna með hvaða hætti fyrirtækið hyggst uppfylla skilyrði 41. gr. Telji
  Orkustofnun að ársreikningurinn sé ekki í samræmi við lögin eða reglugerðir
          settar samkvæmt þeim skal hún mæla fyrir um breytingu þar á.
   Mat á varanlegum rekstrarfjármunum og undirbúningskostnaði skal byggjast á
bókfærðu verði eins og það er í árslok 2002 samkvæmt endurskoðuðum ársreikningi.
Sömu reikningsskilaaðferðum skal beitt við mat þeirra og fyrirtækin hafa beitt á
                               undanförnum árum.
VI. Frá gildistöku laga þessara til loka ársins 2009 skal starfa samráðsnefnd um
    framkvæmd laganna. Hlutverk samráðsnefndarinnar er að stuðla að greiðri
framkvæmd laganna og virkum skoðanaskiptum þeirra sem lögin varða helst. Nefndin
      skal skipuð af iðnaðarráðherra og í henni skulu sitja sjö fulltrúar.
   Orkustofnun, Samtök atvinnulífsins, Neytendasamtökin og Samband íslenskra
   sveitarfélaga skulu tilnefna einn fulltrúa hver. Samorka skal tilnefna tvo
    fulltrúa en einn nefndarmanna skal skipaður án tilnefningar og skal hann
                     jafnframt vera formaður nefndarinnar.
 VII. Við gildistöku laga þessara skal iðnaðarráðherra skipa nefnd þar sem eiga
   sæti fulltrúar allra þingflokka sem sæti eiga á Alþingi. Í nefndinni skulu
  jafnframt eiga sæti fimm fulltrúar frá Samorku, tveir frá Sambandi íslenskra
sveitarfélaga og einn frá Alþýðusambandi Íslands, Bandalagi starfsmanna ríkis og
 bæja, Samtökum atvinnulífsins og Neytendasamtökunum. Þá skal fjármálaráðherra
skipa einn fulltrúa í nefndina og iðnaðarráðherra tvo og skal annar þeirra vera
                             formaður nefndarinnar.
 Hlutverk nefndarinnar er að gera tillögu um fyrirkomulag flutnings á raforku,
  þ.m.t. um stærð flutningskerfisins og hvernig rekstri flutningskerfisins og
    kerfisstjórnunar skuli háttað þannig að öryggi, skilvirkni og hagkvæmni
 kerfisins verði sem best tryggð. Þá skal nefndin móta tillögur um uppbyggingu
 gjaldskrár fyrir flutning raforku. Jafnframt skal nefndin móta tillögur um með
     hvaða hætti jafna eigi kostnaði vegna flutnings og dreifingar raforku.
Nefndin skal skila tillögum sínum í formi lagafrumvarps til iðnaðarráðherra eigi
                          síðar en 31. desember 2003.
VIII. Ákvæði III. kafla laga þessara skulu taka gildi 1. júlí 2004 nema annað sé
tekið fram í bráðabirgðaákvæði þessu. Sama á við um 6. og 9. tölul. 3. gr. og 3.
 mgr. 5. gr. laga þessara. Fram að þeim tíma skal bráðabirgðaákvæði þetta gilda
                              um flutning raforku.
 Flutningskerfið á gildistíma þessa ákvæðis er raflínur og mannvirki þeim tengd
   sem flytja raforku á 66, 132 og 220 kV spennu og tilheyra Landsvirkjun við
 gildistöku laga þessara, enn fremur viðbætur Landsvirkjunar eftir þann tíma á
   132 kV spennu og hærri spennu til að auka flutninga um þetta kerfi en ekki
 geislalínur út frá kerfinu. Hið sama gildir um línur annarra á þessari spennu
 sem þeir semja við Landsvirkjun um að tilheyri flutningskerfinu. Til að byggja
         nýjar flutningslínur þarf Landsvirkjun leyfi iðnaðarráðherra.
  Samningur um tengingu við flutningskerfið skal liggja fyrir þegar sótt er um
     virkjunarleyfi. Virkjun sem tengist dreifikerfi þarf að hafa samið við
flutningsfyrirtækið um endurgjald fyrir reiðuafl og tengigjald. Skal Orkustofnun
 gæta að því að endurgjaldið taki mið af hlutlægum og gegnsæjum viðmiðum og að
                               jafnræðis sé gætt.
Landsvirkjun skal annast flutning raforku og kerfisstjórnun í samræmi við ákvæði
                              9. gr. laga þessara.
   Landsvirkjun skal í bókhaldi sínu halda reikningum vegna flutnings raforku
aðskildum frá reikningum vegna annarrar starfsemi. Sama á við um reikninga vegna
    kerfisstjórnunar. Flutningur raforku og kerfisstjórnun skal heyra undir
                               sjálfstæða stjórn.
     Landsvirkjun skal setja gjaldskrá vegna þjónustu sinnar sem skal birt
  opinberlega að fenginni staðfestingu Orkustofnunar. Gjaldskráin skal standa
 undir kostnaði sem er í beinum og efnislegum tengslum við flutning raforku og
    kerfisstjórnun, þ.m.t. kostnaði vegna reiðuafls, viðhalds og afskrifta á
 nauðsynlegum eignum vegna reksturs kerfisins, fjármagnskostnaði, kostnaði við
orkutöp og almennum rekstrarkostnaði. Þá er Landsvirkjun heimilt að áskilja sér
     eðlilega arðsemi af því fjármagni sem bundið er í flutningskerfinu og
                                kerfisstjórnun.
 Landsvirkjun skal skilgreina gjald fyrir tengingu við flutningskerfið og gjald
      fyrir mötun annars vegar og úttekt hins vegar í hverjum tengipunkti
  flutningskerfisins. Sama gjaldskrá skal gilda fyrir mötun og úttekt í öllum
  tengipunktum. Þó getur notandi sem notar 100 GWst af raforku á ári eða meira
 samið við flutningsfyrirtækið um endurgjald vegna flutnings. Slíkir samningar
    verða að byggjast á hlutlægum og gagnsæjum viðmiðum og mega ekki að mati
 Orkustofnunar valda hækkun á kostnaði við flutning hjá öðrum notendum. Standi
  væntanlegar tekjur vegna nýs viðskiptavinar ekki undir eðlilegum stofn- eða
rekstrarkostnaði er heimilt að krefja hann um greiðslu viðbótarkostnaðar. Sama á
                 við hafi forsendur viðskipta breyst verulega.

References

   Visible links
   1. http://www.althingi.is/dba-bin/lawformpr.pl?lnr=2003065
