
   --------------------------------------------------------------------------

                             Lög um framsal sakamanna og aðra aðstoð í sakamálum

                             1984 nr. 13 17. apríl

   --------------------------------------------------------------------------

                                   I. kafli.
                            Skilyrði fyrir framsali.
                                     1. gr.
               Þann, sem í erlendu ríki er grunaður, ákærður eða dæmdur fyrir
          refsiverðan verknað, er heimilt að framselja samkvæmt lögum þessum.

                                     2. gr.
                                     Ekki má framselja íslenska ríkisborgara.

                                     3. gr.
              Framsal á manni er aðeins heimilt ef verknaður eða sambærilegur
    verknaður getur varðað fangelsi í meira en 1 ár samkvæmt íslenskum lögum.
   Heimilt er að semja við önnur ríki um framsal vegna verknaðar sem samkvæmt
                  íslenskum lögum getur varðað [fangelsi um styttri tíma].^1)
                Framsal til meðferðar máls er einungis heimilt ef tekin hefur
     verið ákvörðun í erlenda ríkinu um að sá, sem óskað er framsals á, skuli
                         handtekinn eða fangelsaður fyrir viðkomandi verknað.
                   Framsal til fullnustu á dómi er, nema annað sé ákveðið með
                             samkomulagi við viðkomandi ríki, aðeins heimilt:

           1. ef refsing samkvæmt dómi er minnst 4 mánaða [fangelsi],^1)
           2. ef dómþoli samkvæmt dómi eða ákvörðun, sem tekin er samkvæmt
           heimild í dómi, skal vistaður á stofnun og að dvöl hans þar geti
           varað í a.m.k. 4 mánuði.

              Framsal til meðferðar máls eða fullnustu refsingar fyrir fleiri
           verknaði er heimilt þótt skilyrði samkvæmt 1.3. mgr. séu einungis
                                      uppfyllt að því er varðar einn verknað.
           Ef rökstudd ástæða er til að ætla að grunur um refsiverða háttsemi
       eða niðurstaða dóms, sem óskað er framsals vegna, þykir eigi fullnægja
    grunnreglum íslenskra laga um rökstuddan grun, um refsiverða háttsemi eða
                  um lögfulla sönnun sakar í refsimálum, er framsal óheimilt.

   ^1)[2]L. 82/1998, 172. gr.

                                     4. gr.
           Framsal vegna verknaða er varða við herlög er óheimilt.

                                     5. gr.
           Framsal vegna stjórnmálaafbrota er óheimilt.
           Nú er verknaðurinn jafnframt brot á lagaákvæðum sem ekki eru
   stjórnmálalegs eðlis og er þá framsal heimilt ef verknaðurinn telst að
   litlu leyti stjórnmálaafbrot.

                                     6. gr.
           Ekki má framselja mann ef veruleg hætta er á að hann eftir framsal
   vegna kynþáttar, þjóðernis, trúar, stjórnmálaskoðana eða að öðru leyti
   vegna stjórnmálaaðstæðna verði að sæta ofríki eða ofsóknum sem beinist
   gegn lífi hans eða frelsi eða er að öðru leyti alvarlegs eðlis.

                                     7. gr.
           Í sérstökum tilfellum má synja um framsal ef mannúðaráðstæður mæla
   gegn því svo sem aldur, heilsufar eða aðrar persónulegar aðstæður.

                                     8. gr.
           Framsal er óheimilt þegar sá sem óskast framseldur hefur verið
   sakfelldur eða sýknaður hér á landi fyrir viðkomandi refsiverðan verknað.
           Nú hefur rannsókn gegn sökuðum manni ekki leitt til ákæru á hendur
   honum og verður hann þá ekki framseldur fyrir þann verknað sem rannsókn
   tók til, nema skilyrði séu fyrir hendi til upptöku máls samkvæmt
   [lögum]^1) um meðferð opinberra mála.

   ^1)[3]L. 19/1991, 195. gr.

                                     9. gr.
           Framsal er óheimilt ef sök eða dæmd refsing er fyrnd eða að öðru
   leyti fallin niður samkvæmt íslenskum lögum.

                                    10. gr.
           [Þegar sá sem óskast framseldur hefur verið dæmdur í fangelsi eða
   samkvæmt dómi eða með heimild í dómi skal eða er vistaður á stofnun fyrir
   annan verknað en framsalsbeiðni fjallar um er ekki heimilt að framselja
   hann fyrr en afplánun er lokið eða hann útskrifaður af stofnuninni.]^1)
   Ekki er heldur heimilt að framselja hann ef hér á landi er til meðferðar
   mál fyrir annan verknað en þann sem hann óskast framseldur fyrir og sem
   getur varðað minnst 2 ára [fangelsi],^1) eða ef hann er hafður í gæslu eða
   er laus gegn tryggingarráðstöfunum settum samkvæmt [lögum]^2) um meðferð
   opinberra mála.
           Framsal til meðferðar máls má þó heimila með því skilyrði að
   viðkomandi verði sendur til baka svo fljótt sem verða má að lokinni
   meðferð málsins.

   ^1)[4]L. 82/1998, 172. gr.^2)[5]L. 19/1991, 195. gr.

                                    11. gr.
           Setja skal eftirfarandi skilyrði fyrir framsali:

           1. Að ekki verði höfðað mál gegn hinum framselda manni eða hann
           látinn taka út refsingu eða framseldur til þriðja ríkis fyrir
           annan refsiverðan verknað sem framinn var áður en til framsals kom
           nema:

                        a. að dómsmálaráðuneytið heimili það, sbr. 20. gr.,
                        eða
                        b. að hinn framseldi maður hafi ekki horfið úr landi
                        því sem hann var framseldur til enda þótt hann hafi
                        átt þess kost að fara þaðan óhindraður í minnst 45
                        daga eða
                        c. að hann hafi horfið aftur til lands þess sem hann
                        var framseldur til eftir að hann hafði farið úr
                        landi.
                        2. Að án leyfis dómsmálaráðuneytisins megi ekki reka
                        mál hins framselda manns fyrir bráðabirgðadómstólum
                        eða dómstól sem aðeins hefur heimild til að fjalla um
                        viðkomandi afbrot eða sérstök undantekningartilfelli.
                        3. Að óheimilt sé að fullnægja dauðarefsingu gagnvart
                        hinum framselda manni.

           Heimilt er að setja frekari skilyrði fyrir framsali.

                                   II. kafli.
                             Meðferð framsalsmála.
                                    12. gr.
           Beiðni um framsal skal borin fram eftir diplómatískum leiðum nema
   um annað hafi verið samið við viðkomandi ríki.
           Í framsalsbeiðni skulu vera upplýsingar um ríkisfang þess manns
   sem óskast framseldur, dvalarstað hans hér á landi ef um hann er vitað,
   hvers eðlis afbrotið er og hvar og hvenær það var framið. Ef til er lýsing
   á þeim sem óskast framseldur skal hún fylgja. Með framsalsbeiðni skal enn
   fremur fylgja endurrit af þeim lagaákvæðum sem verknaðurinn er talinn
   varða við. Ef veruleg vandkvæði eru á að útvega endurrit má láta nægja að
   gerð sé grein fyrir lagaákvæðum þeim sem talið er að hafi verið brotin.
           Með framsalsbeiðni til meðferðar máls skal fylgja frumrit eða
   staðfest endurrit af handtökuskipun eða annarri ákvörðun um handtöku sem
   samkvæmt samningi er í samræmi við löggjöf viðkomandi ríkis og sem færir
   að því rök að það séu gildar ástæður til að fella grun á viðkomandi mann
   fyrir hinn refsiverða verknað.
           Með beiðni um framsal manns til fullnustu á dómi skal dómurinn
   fylgja eða staðfest endurrit hans.

                                    13. gr.
           Telji dómsmálaráðuneytið, á grundvelli framsalsbeiðni og þeim
   upplýsingum er henni fylgja, að hafna beri beiðninni þá þegar skal það
   gert.
           Ef beiðni er ekki strax hafnað skv. 1. mgr. sendir
   dómsmálaráðuneytið ríkissaksóknara beiðnina og ber honum að sjá til þess
   að nauðsynleg rannsókn fari þegar fram.
           Ef ekki er annars getið í lögum þessum skal, um framkvæmd
   rannsóknar og annað sem framsalsbeiðni varðar, beita reglum um meðferð
   opinberra mála eftir því sem við á.

                                    14. gr.
           Maður sá sem óskast framseldur getur krafist úrskurðar
   [héraðsdóms]^1) í Reykjavík um hvort skilyrði laga fyrir framsali séu
   fyrir hendi. Ríkissaksóknari skal, jafnframt því sem hann tilkynnir
   manninum um framsalsbeiðnina og rök fyrir henni, láta hann vita um heimild
   þessa og að hann eigi þess kost að fá sér skipaðan réttargæslumann
   samkvæmt 16. gr.
           Krafa um úrskurð skal berast ríkissaksóknara eða dómsmálaráðuneyti
   eigi síðar en 1 sólarhring eftir að þeim sem óskast framseldur er tilkynnt
   um að dómsmálaráðuneytið hafi ákveðið að verða við beiðni um framsal. Ef
   sérstakar ástæður mæla með getur dómsmálaráðuneytið leyft að ákvörðun um
   framsal sé borin undir dómstól þótt framangreindur frestur sé liðinn.
           Hafi úrskurðar verið krafist innan lögmælts frests eða undanþága
   leyfð skal framsal ekki fara fram fyrr en endanlegur dómsúrskurður hefur
   verið kveðinn upp.

   ^1)[6]L. 19/1991, 195. gr.

                                    15. gr.
           Við rannsókn vegna framsalsbeiðni má beita þeim þvingunaraðgerðum
   sem lög um meðferð opinberra mála heimila við rannsókn sambærilegra
   sakamála. Við ákvörðun þess hvort skilyrði séu til beitingar
   þvingunaraðgerða má leggja til grundvallar dómsákvarðanir þær sem
   framsalsbeiðni fylgja án frekari rannsóknar um sönnun sakar viðkomandi
   manns.
           Framangreindum þvingunaraðgerðum má beita uns úr því er skorið
   hvort framsal skal fram fara og síðan þangað til framsal er framkvæmt sé
   það heimilað. Ef kveðinn er upp úrskurður um gæsluvarðhald skal því ekki
   markaður lengri tími en 3 vikur. Þyki nauðsyn bera til að lengja
   gæsluvarðhaldstímann skal það gert með úrskurði á dómþingi þar sem
   gæslufanginn er viðstaddur. Ekki má framlengja gæsluvarðhaldstímann um
   meira en 2 vikur í senn.

                                    16. gr.
           Dómari skal skipa manni þeim sem óskast framseldur réttargæslumann
   ef maðurinn eða ríkissaksóknari æskja þess. Dómari getur og af sjálfsdáðum
   skipað réttargæslumann er honum þykir ástæða til.
           Laun réttargæslumanns og annar sakarkostnaður skulu greidd úr
   ríkissjóði. Dómari getur þó ákveðið, þegar sérstaklega stendur á, að
   viðkomandi maður skuli greiða kostnaðinn.

                                    17. gr.
           Þegar að rannsókn lokinni sendir ríkissaksóknari
   dómsmálaráðuneytinu öll gögn málsins ásamt álitsgerð um það. Ráðuneytið
   tekur síðan ákvörðun um hvort framsal skuli heimilað.

                                    18. gr.
           Þegar dómsmálaráðuneyti hefur ákveðið að verða við beiðni um
   framsal skal það framkvæmt svo fljótt sem unnt er. Ef sá sem óskast
   framseldur er ekki í haldi má handtaka hann og úrskurða í gæslu uns hann
   er afhentur eða takmarka frelsi hans með öðrum hætti eftir því sem segir í
   [lögum]^1) um meðferð opinberra mála.
           Úrskurður um þvingunaraðgerðir skal þó ekki gilda lengur en í 30
   daga eftir að endanleg ákvörðun um framsal hefur verið tekin. Samkvæmt
   beiðni dómsmálaráðuneytisins getur sakadómur þó ákveðið, þegar sérstaklega
   stendur á, að þvingunarráðstöfunum skuli beitt um tiltekinn lengri tíma.
           Þegar maður er framseldur má ákveða að munir eða verðmæti, sem
   lagt hefur verið hald á í sambandi við málið, séu afhent stjórnvaldi því
   sem framsals óskaði enda sé við afhendingu gerður fyrirvari, ef ástæða
   þykir til, til verndar rétti þriðja manns.

   ^1)[7]L. 19/1991, 195. gr.

                                  III. kafli.
                    Aðrar ákvarðanir í tengslum við framsal.
                                    19. gr.
           Nú er maður eftirlýstur af yfirvöldum í erlendu ríki vegna þess að
   hann er grunaður, ákærður eða dæmdur fyrir refsiverðan verknað sem orðið
   gæti grundvöllur framsals samkvæmt lögum þessum og má þá beita hann
   þvingunaraðgerðum laga um meðferð opinberra mála með sama hætti og væri
   hann sakaður um samsvarandi afbrot hér á landi. Sömu aðgerðum má beita ef
   viðkomandi yfirvöld tilkynna að þau muni krefjast framsals fyrir
   verknaðinn.
           Ákvörðun um þvingunaraðgerðir skal þegar tilkynnt
   dómsmálaráðuneytinu. Ráðuneytið getur ákveðið að þvingunarráðstöfunum
   skuli ekki beitt ef það telur að framsalsgrundvöllur sé ekki til staðar.
   Ef ráðuneytið ákveður ekki að þvingunarráðstafanir skuli felldar niður
   skal það hlutast til um að erlenda ríkinu verði tilkynnt um þær og að þær
   verði felldar niður ef framsalsbeiðni berst ekki svo fljótt sem verða má.
   Ef framsalsbeiðni hefur ekki borist innan 30 daga frá því að tilkynning
   var send skulu þvingunarráðstafanir felldar niður. Ef sérstaklega stendur
   á er heimilt að lengja þennan frest.

                                    20. gr.
           Dómsmálaráðuneytið getur samkvæmt beiðni heimilað að höfðað verði
   mál gegn þeim sem framseldur er samkvæmt lögum þessum eða hann látinn taka
   út refsingu fyrir annan refsiverðan verknað sem framinn er áður en til
   framsals kom og framselt var fyrir. Það sama gildir um samþykki til að
   hann verði framseldur áfram til þriðja ríkis fyrir refsiverðan verknað sem
   framinn var áður en hann var framseldur héðan.
           Samþykki má því aðeins veita ef til framsals hefði getað komið
   fyrir verknaðinn samkvæmt lögum þessum. Ákvæði 14. og 16. gr. gilda einnig
   um veitingu slíks samþykkis eftir því sem við á.
           Samþykki til að viðkomandi maður verði framseldur áfram til
   Danmerkur, Finnlands, Noregs eða Svíþjóðar er þó heimilt að veita ef
   skilyrði [8]laga nr. 7/1962 um framsal til þessara landa eru til staðar.
           Í beiðni um samþykki samkvæmt 1. mgr. skulu vera sömu upplýsingar
   og um getur í 2. mgr. 12. gr. Einnig skulu fylgja fullnægjandi gögn um að
   viðkomandi manni hafi verið kunngerður réttur hans samkvæmt 14. og 16. gr.
   eftir því sem við á og um hvort hann óski eftir að notfæra sér þann rétt.
           Þegar krafist er dómsúrskurðar um hvort skilyrði laga eru til
   staðar er óheimilt að veita samþykki fyrr en endanlegur dómsúrskurður
   liggur fyrir. Slík mál skulu lögð til úrskurðar í [héraðsdómi]^1) í
   Reykjavík.
           Samkvæmt beiðni getur dómsmálaráðuneytið leyft að um mál hins
   framselda manns sé fjallað af bráðabirgðadómstól eða öðrum dómstól sbr. 2.
   mgr. 11. gr., en einungis ef það er talið óhætt vegna málsmeðferðar fyrir
   þeim dómstól.

   ^1)[9]L. 19/1991, 195. gr.

                                    21. gr.
           Dómsmálaráðuneytið getur leyft að maður, sem framseldur er frá
   einu erlendu ríki til annars, sé fluttur um íslenskt yfirráðasvæði nema
   ákvæði 2. gr. eða 4.6. gr. hindri framsal frá Íslandi til viðkomandi
   ríkis fyrir verknaðinn.
           Ef um er að ræða framsal til Danmerkur, Finnlands, Noregs eða
   Svíþjóðar er heimilt að veita samþykki skv. 1. mgr., nema ef ákvæði 2. eða
   4. gr. í [10]lögum nr. 7/1962 um framsal til þessara landa komi í veg
   fyrir framsal frá Íslandi til viðkomandi ríkis.

                                   IV. kafli.
                     Önnur aðstoð vegna reksturs sakamála.
                                    22. gr.
           Til að afla sönnunargagna til notkunar í refsimáli í öðru ríki er
   heimilt að ákveða samkvæmt beiðni að ákvæðum [laga]^1) um meðferð
   opinberra mála, skuli beitt á samsvarandi hátt og í sambærilegum málum sem
   rekin eru hér á landi.
           Beiðni skal send dómsmálaráðuneytinu nema annað sé ákveðið með
   samningi við annað ríki, sbr. 6. mgr. Í beiðni skulu vera upplýsingar um
   tegund afbrots og hvar og hvenær það var framið. Því aðeins er heimilt að
   verða við beiðni að sannað sé að það liggi fyrir ákvörðun um
   þvingunaraðgerðir sem eru í samræmi við löggjöf viðkomandi ríkis.
           Óheimilt er að verða við beiðni ef verknaðurinn, sem hún er
   tilkomin vegna eða sambærilegur verknaður, er ekki refsiverður samkvæmt
   íslenskum lögum eða ef hann samkvæmt ákvæðum í 5.7. gr. getur ekki verið
   grundvöllur framsals. Varðandi beiðnir frá Danmörku, Finnlandi, Noregi eða
   Svíþjóð skal í stað framangreindra skilyrða gerð krafa um að framsal vegna
   verknaðarins sé óheimilt vegna ákvæða í [11]4. gr. laga nr. 7/1962 um
   framsal til þessara landa.
           Dómsmálaráðuneytið skal strax hafna beiðni ef skilyrði 2. mgr. eru
   ekki til staðar eða ef ljóst er að ekki er hægt að verða við henni. Sé
   beiðni ekki synjað samkvæmt þessari málsgrein skal málið sent
   ríkissaksóknara til frekari fyrirgreiðslu og skal hann hlutast til um að
   nauðsynleg rannsókn fari þegar fram.
           Að rannsókn lokinni sendir ríkissaksóknari dómsmálaráðuneytinu öll
   gögn málsins ásamt álitsgerð um það. Ráðuneytið tekur síðan ákvörðun um
   hvort orðið skuli við beiðni.
           Í samningi við erlent ríki er heimilt að ákveða að málið skuli
   falið öðru stjórnvaldi en ráðuneyti til afgreiðslu.
           Ef það er líklegt að maður, sem dvelur á Íslandi og sem ekki er
   grunaður vegna málsins, hafi með lögmætum hætti þann hlut sem leggja skal
   hald á skal afhending hans til yfirvalda annars ríkis háð því skilyrði að
   hann, án kostnaðar, skuli sendur til baka þegar meðferð málsins er lokið.

   ^1)[12]L. 19/1991, 195. gr.

                                    23. gr.
           Vegna meðferðar refsimáls í öðru ríki er samkvæmt beiðni heimilt
   að ákveða að maður, sem hér á landi er fangelsaður eða sviptur frelsi
   samkvæmt dómi vegna refsiverðs verknaðar, skuli sendur til annars ríkis
   til yfirheyrslu sem vitni eða til samprófunar.
           Beiðni skal send dómsmálaráðuneytinu nema annað sé ákveðið með
   samningi við annað ríki, sbr. 6. mgr. Í beiðni skulu vera nákvæmar
   upplýsingar um hinn refsiverða verknað.
           Óheimilt er að verða við beiðni ef verknaðurinn, sem hún fjallar
   um eða sambærilegur verknaður, er ekki refsiverður samkvæmt íslenskum
   lögum eða ef hann samkvæmt ákvæðum í 5.7. gr. getur ekki verið
   grundvöllur framsals. Beiðninni skal auk þess hafnað ef nærvera viðkomandi
   er nauðsynleg hér á landi vegna refsimáls eða ef aðrar ríkar ástæður mæla
   gegn því að flytja hann til hins ríkisins. Sérstakt tillit skal tekið til
   þess hvort flutningurinn sé líklegur til að lengja þann tíma sem hann
   myndi verða sviptur frelsi. Varðandi beiðnir frá Danmörku, Finnlandi,
   Noregi eða Svíþjóð skal í stað skilyrðis í 1. málsl. þessarar málsgreinar
   gerð krafa um að framsal vegna verknaðarins sé óheimilt vegna ákvæða í
   [13]4. gr. laga nr. 7/1962 um framsal til þessara landa.
           Dómsmálaráðuneytið skal strax hafna beiðni ef ljóst er að ekki er
   hægt að verða við henni. Sé beiðni ekki synjað samkvæmt þessari málsgrein
   skal málið sent ríkissaksóknara til frekari fyrirgreiðslu og skal hann
   hlutast til um að nauðsynleg rannsókn fari þegar fram.
           Ef viðkomandi samþykkir ekki flutning skal [héraðsdómur]^1) í
   Reykjavík kveða upp úrskurð um hvort lagaskilyrði til flutnings séu til
   staðar. Að rannsókn lokinni sendir ríkissaksóknari dómsmálaráðuneytinu öll
   gögn málsins ásamt álitsgerð um málið í heild. Ráðuneytið tekur síðan
   ákvörðun um hvort orðið skuli við beiðni.
           Í samningi við erlent ríki er heimilt að ákveða að málið skuli
   falið öðru stjórnvaldi en ráðuneyti til afgreiðslu.
           Gera skal það skilyrði fyrir flutningi á manni að viðkomandi skuli
   sendur til baka svo fljótt sem verða má, ef til vill innan nánari
   ákveðinna tímamarka, og að ekki skuli hafin rannsókn í máli gegn honum
   meðan hann dvelur í hinu ríkinu, honum refsað þar eða hann framseldur
   áfram fyrir verknað sem hann framdi áður en flutningur átti sér stað.

   ^1)[14]L. 19/1991, 195. gr.

                                   V. kafli.
                                  Lokaákvæði.
                                    24. gr.
           Úrskurðir þeir sem kveðnir eru upp samkvæmt lögum þessum sæta kæru
   til Hæstaréttar samkvæmt almennum reglum laga um meðferð opinberra mála.

                                    25. gr.
           Heimilt er að gera samninga við önnur ríki um skyldu til framsals
   og um aðra aðstoð vegna sakamála með ákveðnum skilyrðum sem þó mega ekki
   ganga gegn ákvæðum laga þessara.
           Án tillits til laga þessara getur framsal átt sér stað og beiðnir
   um aðstoð í sakamálum framkvæmdar í þeim mæli sem Ísland hefur skyldu til
   samkvæmt samningum gerðum fyrir gildistöku laga þessara við önnur ríki.
           Framsal og önnur aðstoð í sakamálum er heimil samkvæmt lögum
   þessum þótt ekki sé það skylt samkvæmt samningi sem Ísland hefur gert þar
   að lútandi við viðkomandi ríki.

                                    26. gr.
           Ákvæðin í I. og II. kafla um framsal og þau ákvæði í III. kafla
   sem fjalla um framsal gilda ekki gagnvart Danmörku, Finnlandi, Noregi og
   Svíþjóð.

                                    27. gr.
           Dómsmálaráðherra er heimilt að setja í reglugerð nánari ákvæði um
   framkvæmd laga þessara.

                                    28. gr.
           Lög þessi öðlast gildi 1. júlí 1984.

References

   Visible links
   1. http://www.althingi.is/dba-bin/lawformpr.pl?lnr=1984013
   2. file:///altext/stjt/1998.082.html
   3. file://1991019.html
   4. file:///altext/stjt/1998.082.html
   5. file://1991019.html
   6. file://1991019.html
   7. file://1991019.html
   8. file://1962007.html
   9. file://1991019.html
  10. file://1962007.html
  11. file://1962007.html#g4
  12. file://1991019.html
  13. file://1962007.html#g4
  14. file://1991019.html
