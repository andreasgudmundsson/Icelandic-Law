
   --------------------------------------------------------------------------

                                                           Lög um tryggingagjald

                           1990 nr. 113 28. desember

   --------------------------------------------------------------------------

                                   I. kafli.
                                 Almenn ákvæði.
                                 Upphafsákvæði.
                                     1. gr.
          Launagreiðendur skulu inna af hendi sérstakt gjald, tryggingagjald,
    af greiddum vinnulaunum, þóknunum, reiknuðu endurgjaldi og öðrum tegundum
                 greiðslna og launa eftir því sem nánar segir í lögum þessum.
               Tryggingagjald skal innheimt samkvæmt [2]lögum nr. 45/1987, um
          staðgreiðslu opinberra gjalda, með síðari breytingum, og lagt á með
            opinberum gjöldum samkvæmt [3]lögum nr. 75/1981, um tekjuskatt og
         eignarskatt, með síðari breytingum, nema öðruvísi sé ákveðið í lögum
                                                                      þessum.

                         Hundraðshluti tryggingagjalds.
                                     2. gr.
              Tryggingagjald skal lagt á í tveimur gjaldflokkum, sérstökum og
    almennum. Tryggingagjald í sérstökum gjaldflokki, sbr. 2. mgr., skal vera
      [3,05%]^1) af gjaldstofni og í almennum gjaldflokki, sbr. 3. mgr., skal
                                                     gjaldið vera [6,35%].^2)
        [Í sérstökum gjaldflokki skulu vera fiskveiðar, iðnaður, landbúnaður,
     hugbúnaðariðnaður, kvikmyndaiðnaður, gisting, veitingarekstur og útleiga
        bifreiða, sbr. upptalningu atvinnugreinanúmera í viðauka I^3) við lög
                                                                   þessi.]^1)
                   Í almennum gjaldflokki skulu vera allar aðrar gjaldskyldar
                                                              atvinnugreinar.
          Reki aðili fjölþættan atvinnurekstur eða starfsemi sem ýmist fellur
        undir sérstakan gjaldflokk eða almennan gjaldflokk skal hann aðgreina
     launagreiðslur í bókhaldi sínu þannig að séð verði hvað af þeim tilheyri
      hvorum þætti. Greiðslum fyrir yfirstjórn og öðrum slíkum greiðslum, sem
       ekki eru beint tengdar ákveðnum þáttum starfseminnar, skal skipt upp í
   gjaldflokka, þ.e. tryggingagjaldsskyld laun sem falla undir almennan flokk
       og sérstakan flokk, í sömu hlutföllum og eru á milli heildargreiðslu í
   hvorum gjaldflokki áður en umræddar yfirstjórnargreiðslur eru meðtaldar og
       reikna tryggingagjald af þeim í samræmi við það. Ef slík aðgreining er
       ekki fyrir hendi í bókhaldi eða ef hún er í verulegum atriðum röng eða
               ófullnægjandi að mati skattstjóra skal hann áætla skiptinguna.

   ^1)[4]L. 32/1995, 1. gr.^2)[5]L. 122/1993, 34. gr.^3)Um texta þessa
   viðauka vísast til Stjtíð. A 1995, bls. 9293.

                           Ráðstöfun tryggingagjalds.
                                     3. gr.
        Tekjum af tryggingagjaldi skal ráðstafað sem hér segir:

   1.
           Atvinnuleysistryggingasjóður fái í sinn hlut sem nemi [0,5%]^1) af
           gjaldstofni skv. III. kafla.
   2.
           Vinnueftirlit ríkisins fái í sinn hlut sem nemi allt að 0,08% af
           gjaldstofni skv. III. kafla. Þetta hlutfall skal ákveðið með
           reglugerð sem félagsmálaráðuneytið setur í samráði við stjórn
           stofnunarinnar fyrir eitt ár í senn.
   3.
           Tekjur af tryggingagjaldi umfram það sem ákveðið er í 1. og 2.
           tölul. renni til Tryggingastofnunar ríkisins til að fjármagna
           lífeyris- og slysatryggingar almannatrygginga.

        Um hlutdeild opinberra byggingarsjóða í tryggingagjaldi fer eftir
   ákvæðum laga um Húsnæðisstofnun ríkisins, svo og ákvæðum lánsfjárlaga og
   fjárlaga hverju sinni.

   ^1)[6]L. 122/1993, 35. gr.

                                   II. kafli.
                              Gjaldskyldir aðilar.
                                    Almennt.
                                     4. gr.
        Gjaldskyldur samkvæmt lögum þessum telst hver sá aðili sem innir af
   hendi eða reiknar greiðslur sem teljast laun skv. III. kafla.
        Gjaldskyldan tekur til allra launagreiðenda, svo sem einstaklinga,
   félaga, sjóða og stofnana, sveitarfélaga og stofnana þeirra, ríkissjóðs,
   ríkisstofnana, erlendra verktaka og annarra þeirra aðila sem greiða laun
   eða hvers konar þóknanir fyrir starf. Enn fremur til allra þeirra sem
   vinna við eigin atvinnurekstur eða stunda sjálfstæða starfsemi.
        Ef milligöngumaður annast launagreiðslur skal hann gegna skyldum
   gjaldskylds aðila varðandi skil og greiðslur samkvæmt lögum þessum. Sama
   gildir um umboðsmann sem um ræðir í 2. mgr. 2. tölul. 71. gr. laga um
   tekjuskatt og eignarskatt.

                        Aðilar undanþegnir gjaldskyldu.
                                     5. gr.
        Eftirtaldir aðilar eru undanþegnir tryggingagjaldi:

   1.
           Forseti Íslands.
   2.
           Erlendir þjóðhöfðingjar.
   3.
           Sendiráð og sendiherrar erlendra ríkja, sendiræðismenn og erlendir
           starfsmenn við sendiráð.

        Þeir sem taldir eru í 2. og 3. tölul. eru þó ekki undanþegnir
   gjaldskyldu af launum sem þeir kunna að greiða vegna atvika sem mundu
   skapa þeim skattskyldu hér á landi til tekjuskatts og eignarskatts.

                                  III. kafli.
                                  Gjaldstofn.
                                    Almennt.
                                     6. gr.
        Stofn til tryggingagjalds er allar tegundir launa eða þóknana fyrir
   starf, hverju nafni sem nefnist, sem skattskyld eru skv. 1. tölul. A-
   liðar [7]7. gr. laga nr. 75/1981. Ekki skiptir máli í hvaða gjaldmiðli
   goldið er, hvort sem það er í reiðufé, fríðu, hlunnindum, vöruúttekt eða
   vinnuskiptum.
        Gjaldstofn manns [vegna staðgreiðslu tryggingagjalds]^1) sem vinnur
   við eigin atvinnurekstur eða sjálfstæða starfsemi skal vera jafn fjárhæð
   reiknaðs endurgjalds sem hann telur sér til tekna eða bar að telja sér til
   tekna skv. [8]6. gr. laga nr. 45/1987, um staðgreiðslu opinberra gjalda.
   Sama á við um reiknað endurgjald maka hans og barna innan 16 ára aldurs á
   tekjuárinu.
        [Gjaldstofn manns vegna vinnu hans við eigin atvinnurekstur eða
   sjálfstæða starfsemi skal vera jafnhár fjárhæð skv. 2. mgr. 1. tölul.
   A-liðar [9]7. gr. laga nr. 75/1981, um tekjuskatt og eignarskatt, með
   síðari breytingum, sbr. [10]59. gr. þeirra laga. Gjaldstofn þessi skal þó
   eigi vera lægri en 720.000 kr. miðað við heilt ár. Fjárhæð þessi skal taka
   breytingum í samræmi við skattvísitölu, sbr. [11]122. gr. laga nr.
   75/1981, um tekjuskatt og eignarskatt, með síðari breytingum, í fyrsta
   sinn á árinu 1994.]^1)

   ^1)[12]L. 122/1993, 36. gr.

                                  Laun o.þ.h.
                                     7. gr.
        Til gjaldstofns skv. 6. gr. teljast meðal annars:

   1.
           [Hvers konar laun og þóknanir, þar með talið ákvæðislaun, biðlaun,
           nefndarlaun, stjórnarlaun, launauppbætur, staðaruppbætur, orlofsfé
           og greiðslur fyrir ónotað orlof og framlag vinnuveitanda í
           lífeyrissjóð umfram 6% af launum.]^1)
   2.
           Verkfærapeningar, flutningspeningar, fæðispeningar og þess háttar
           greiðslur.
   3.
           Ökutækjastyrkir og dagpeningar. [Þó skal ekki telja til
           gjaldstofns greiðslur dagpeninga sem heimilt er að halda utan
           staðgreiðslu samkvæmt [13]lögum nr. 45/1987, um staðgreiðslu
           opinberra gjalda, með síðari breytingum, og reglugerðum og
           starfsreglum sem settar eru með stoð í þeim lögum.]^1)
   4.
           Gjafir og risnufé sem teljast kaupuppbót og eftirgjöf lána sem
           telja má að komi í launa stað.
   5.
           Laun eða þóknanir fyrir störf unnin erlendis, greidd af íslenskum
           aðilum til manna sem eru heimilisfastir hér á landi.

   ^1)[14]L. 111/1992, 44. gr.

                                   Hlunnindi.
                                     8. gr.
        Til tryggingagjaldsskyldra hlunninda telst meðal annars fæði,
   húsnæði, fatnaður, bifreiðaafnot o.þ.h. Hlunnindi þessi skal reikna til
   gjaldstofns á sama verði og þau eru metin til tekna samkvæmt skattmati
   ríkisskattstjóra. Önnur hlunnindi skulu metin til peninga eftir gangverði
   á hverjum stað og tíma.

                          Undanþágur frá gjaldstofni.
                                     9. gr.
        Undanþegnar tryggingagjaldi eru eftirtaldar greiðslur:

   1.
           Eftirlaun og lífeyrir sem Tryggingastofnun ríkisins eða
           lífeyrissjóður greiðir, enda starfi lífeyrissjóðurinn eftir reglum
           sem fjármálaráðherra samþykkir og sjóðurinn sé háður eftirliti
           fjármálaráðuneytisins.
   2.
           Aðrar bætur greiddar af Tryggingastofnun ríkisins, þar með talið
           fæðingarorlof, svo og slysa- og sjúkradagpeningar úr sjúkrasjóðum
           stéttarfélaga.
   3.
           Bætur tryggingafélaga vegna atvinnutjóns af völdum slysa.
   4.
           Atvinnuleysisbætur.
   5.
           Greiðslur úr ríkissjóði vegna ríkisábyrgðar á launum.

                                   IV. kafli.
                         Staðgreiðsla tryggingagjalds.
                             Greiðslutímabil o.fl.
                                    10. gr.
        Greiðslutímabil tryggingagjalds er almanaksmánuður nema annað sé
   tekið fram í lögum þessum. Gjalddagi tryggingagjalds er 1. hvers mánaðar
   vegna launa næstliðins mánaðar og eindagi 14 dögum síðar. Hafi gjaldandi
   eigi greitt á eindaga skal hann greiða dráttarvexti frá og með gjalddaga.
   Álag skv. 1. tölul. 2. mgr. [15]28. gr. laga nr. 45/1987, um staðgreiðslu
   opinberra gjalda, reiknast ekki.
        Gjaldskyldur aðili skal ótilkvaddur greiða tryggingagjald til
   innheimtumanns ríkissjóðs, í Reykjavík tollstjóra.
        Ríkisskattstjóri ákveður hvað skuli koma fram í skilagreinum og
   greiðsluskjölum og ákveður gerð þeirra. Um skilagreinar, svo og um
   yfirferð, áætlun og tilkynningar skattstjóra á staðgreiðsluári, gilda að
   öðru leyti ákvæði [16]laga nr. 45/1987, um staðgreiðslu opinberra gjalda,
   með síðari breytingum.

                     Upplýsingar, eftirlit, viðurlög o.fl.
                                    11. gr.
        Ákvæði [17]laga nr. 45/1987, um staðgreiðslu opinberra gjalda, með
   síðari breytingum, skulu gilda um upplýsingar og eftirlit, viðurlög og
   málsmeðferð tryggingagjalds að því er varðar skil þess á staðgreiðsluári.
   Skulu ákvæði þeirra laga m.a. taka til dráttarvaxta, áætlunar gjaldstofns
   og innheimtu vanskilafjár, þar með talið lögtaksréttar, stöðvunar
   atvinnurekstrar, refsinga, opinberrar rannsóknar og fyrningar gjaldkröfu.

                                   V. kafli.
                           Álagning tryggingagjalds.
  Árleg tryggingagjaldsframtöl, álagning, endurskoðun gjalds, kærur, innheimta
                                     o.fl.
                                    12. gr.
        Allir, sem skyldir eru til að greiða tryggingagjald samkvæmt lögum
   þessum, skulu, að staðgreiðsluári liðnu, senda skattstjóra árlega sérstakt
   launaframtal, í því formi sem ríkisskattstjóri ákveður, innan þess frests
   sem settur er um skil launaskýrslna þeirra er greinir í [18]92. gr. laga
   nr. 75/1981.
        Á launaframtal skal launagreiðandi færa launagreiðslur næstliðins árs
   og aðrar upplýsingar og sundurliðanir sem ríkisskattstjóra þykir við þurfa
   til ákvörðunar tryggingagjalds og form eyðublaðsins segir til um.
        [Vegna tryggingagjalds á reiknað endurgjald manns sem stundar
   atvinnurekstur eða sjálfstæða starfsemi, maka hans og barna skal stofn
   gjaldsins vera sú fjárhæð sem greinir í 3. mgr. 6. gr. Er ekki skylt að
   gera sérstaka grein fyrir fjárhæðinni á launaframtali. Skipta skal
   gjaldstofni ársins jafnt á öll geiðslutímabil þess nema önnur skipting
   komi greinilega fram í skattgögnum gjaldanda.]^1)
        Við álagningu opinberra gjalda skal skattstjóri ákvarða
   tryggingagjald gjaldskylds aðila samkvæmt launaframtali hans að gerðum
   þeim breytingum og leiðréttingum sem gera þarf á því.
        Tryggingagjald skal birt í álagningarskrá, sbr. [19]98. gr. laga nr.
   75/1981, um tekjuskatt og eignarskatt.
        Gjalddagi ógreidds tryggingagjalds, sem skattstjóri ákvarðar vegna
   hlunninda, og tryggingagjalds, sem undanþegið er staðgreiðslu, er 1. ágúst
   ár hvert og eindagi mánuði síðar.

   ^1)[20]L. 32/1995, 2. gr.

                           Vangreitt tryggingagjald.
                                    13. gr.
        Skattstjórar skulu kanna skil þeirra sem greiða áttu tryggingagjald,
   m.a. með samanburði við laun í staðgreiðslu, launaframtöl, launamiða,
   skattframtöl, ársreikninga og önnur gögn sem fyrir hendi eru. Þeir skulu
   síðan leiðrétta það sem áfátt kann að reynast og ákvarða vangreitt
   tryggingagjald og senda tilkynningu þar um til gjaldanda og
   innheimtumanns.
        Komi í ljós að aðili, sem greitt hefur laun sem greiða skal
   tryggingagjald af, hafi vanrækt greiðslu gjaldsins að hluta eða öllu
   leyti, eða ofgreitt tryggingagjaldið eða ekki skilað launaframtali, skal
   skattstjóri ákvarða tryggingagjald fyrir hvert einstakt greiðslutímabil.
   Skal ákvarða gjaldanda dráttarvexti af vangreiddu tryggingagjaldi frá og
   með gjalddaga þess í samræmi við [21]vaxtalög, nr. 25/1987. Á ofgreiðslu
   reiknast vextir í samræmi við ákvæði 2. mgr. [22]112. gr. laga nr.
   75/1981, um tekjuskatt og eignarskatt, með síðari breytingum.

                   Endurákvörðun tryggingagjalds, kærur o.fl.
                                    14. gr.
        Séu skil gjaldanda í einstökum atriðum eða í heild ófullnægjandi,
   tortryggileg eða sýnilega gerð til málamynda skal við álagningu, sbr. 3.
   mgr. 12. gr., og við endurákvörðun beita ákvæðum [23]laga nr. 75/1981, um
   tekjuskatt og eignarskatt, eftir því sem við getur átt um slík tilvik.
   Ákvæði þeirra laga skulu og gilda, eftir því sem við á, um álagningu,
   rannsókn, kærur út af skattákvörðun, kærufresti, úrskurði, áfrýjun
   úrskurða og annað þar að lútandi. Sömu reglur skulu gilda, eftir því sem
   við á, ef gjaldandi, sem lagt skyldi á, hefur fallið af skrá eða honum
   ekki gert að greiða tryggingagjald af öllum gjaldstofninum.

                         Tryggingagjald ársmanna o.fl.
                                    15. gr.
        Nú reiknar maður sér endurgjald eða greiðir laun til annarra, þannig
   að reiknaða endurgjaldið og launin nema samtals lægri fjárhæð en 30.000
   kr. að meðaltali á mánuði, og er honum þá heimilt, í stað þess að skila
   mánaðarlega í samræmi við 10. gr., að senda skilagrein ásamt greiðslu á
   gjalddaga þess mánaðar þegar samanlagt reiknað endurgjald og greidd laun
   til annarra ná 360.000 kr. en eftir það á hverjum gjalddaga vegna þess
   árs.
        Ef reiknað endurgjald eða greidd vinnulaun til annarra ná eigi til
   samans 360.000 kr. á árinu er gjaldanda heimilt, í stað þess að skila
   mánaðarlega í samræmi við 10. gr., að senda skilagrein ásamt greiðslu einu
   sinni á ári eins og um uppgjör fyrir desember væri að ræða.
        Fjárhæðir í 1. og 2. mgr. eru grunnfjárhæðir og breytast í samræmi
   við verðbreytingarstuðul ríkisskattstjóra skv. [24]26. gr. laga nr.
   75/1981, í fyrsta sinn fyrir árið 1992. Reiknast þær í heilum þúsundum
   króna þannig að lægri fjárhæð en þúsund krónum er sleppt.

                           Dráttarvaxtaútreikningur.
                                    16. gr.
        Á tryggingagjald vegna launa og hlunninda, sem undanþegin eru
   staðgreiðslu, reiknast dráttarvextir eftir almennum reglum frá og með
   gjalddaga 1. ágúst ár hvert ef ekki er greitt fyrir eindaga.

                                   VI. kafli.
                                  Ýmis ákvæði.
                        Frádráttarbærni tryggingagjalds.
                                    17. gr.
        Tryggingagjald telst rekstrarkostnaður skv. 1. tölul. [25]31. gr.
   laga nr. 75/1981, um tekjuskatt og eignarskatt, að því leyti sem það er
   ákvarðað af launum sem teljast rekstrarkostnaður samkvæmt sömu grein.

                              Setning reglugerðar.
                                    18. gr.
        Ráðherra getur með reglugerð sett nánari ákvæði um framkvæmd laga
   þessara.

                           Brottfall lagaákvæða o.fl.
                                    19. gr.
        Ákvæði laga þessara koma í stað þeirra ákvæða ... [26]laga nr.
   46/1980, um aðbúnað, hollustuhætti og öryggi á vinnustöðum, með síðari
   breytingum, er fela í sér ákvörðun gjaldstofns og gjaldtöku af
   launagreiðendum sem miðast við launagreiðslur eða launatímabil.

                                    20. gr.
        Lög þessi öðlast þegar gildi og koma til framkvæmda vegna
   launagreiðslna frá og með 1. janúar 1991. ...

   Ákvæði til bráðabirgða.
                                     I.II.
        ...

References

   Visible links
   1. http://www.althingi.is/dba-bin/lawformpr.pl?lnr=1990113
   2. file://1987045.html
   3. file://1981075.html
   4. file:///altext/stjt/1995.032.html
   5. file:///altext/stjt/1993.122.html
   6. file:///altext/stjt/1993.122.html
   7. file://1981075.html#g7
   8. file://1987045.html#g6
   9. file://1981075.html#g7
  10. file://1981075.html#g59
  11. file://1981075.html#g122
  12. file:///altext/stjt/1993.122.html
  13. file://1987045.html
  14. file:///altext/stjt/1992.111.html
  15. file://1987045.html#g28
  16. file://1987045.html
  17. file://1987045.html
  18. file://1981075.html#g92
  19. file://1981075.html#g98
  20. file:///altext/stjt/1995.032.html
  21. file://1987025.html
  22. file://1981075.html#g112
  23. file://1981075.html
  24. file://1981075.html#g26
  25. file://1981075.html#g31
  26. file://1980046.html
