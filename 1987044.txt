
   --------------------------------------------------------------------------

                                                  Lög um veitingu prestakalla^1)

                              1987 nr. 44 30. mars

   --------------------------------------------------------------------------

   ^1)Falla úr gildi 31. desember 1998, sbr. [2]l. 78/1997, 64. gr.

                                   I. kafli.
                             Um val á sóknarpresti.
                                   1. gr.^1)
        Þegar prestakall losnar og prestur er eigi kallaður til embættis,
   sbr. 7. gr., auglýsir biskup kallið með hæfilegum umsóknarfresti.

   ^1)Ákv. fellur úr gildi 1. janúar 1998, sbr. [3]l. 78/1997, 64. gr.

                                     2. gr.
        Að liðnum umsóknarfresti sendir biskup prófasti hlutaðeigandi
   prófastsdæmis, sé hann eigi umsækjandi, svo og sóknarnefndarmönnum
   prestakallsins skrá yfir þá er sótt hafa, ásamt skýrslu um aldur þeirra,
   náms- og embættisferil og störf. Jafnframt sendir hann prófasti nægilega
   marga atkvæðaseðla með nöfnum umsækjenda og felur honum að boða kjörmenn
   prestakallsins á sameiginlegan fund innan tiltekins tíma.
        Kjörmenn eru sóknarnefndarmenn og varamenn þeirra.
        Sé prófastur héraðsins umsækjandi um kallið nefnir biskup til annan
   prófast í hans stað.

                                     3. gr.
        Kjörmannafundur er lokaður og stýrir prófastur honum.
        Á fundinum skulu umsóknir ásamt umsögnum biskups liggja frammi til
   athugunar og eru umsagnirnar algjört trúnaðarmál.
        Að lokinni athugun gagna fer fram val á umsækjanda þegar á þeim fundi
   eða í síðasta lagi innan tveggja sólarhringa ef ósk um frestun kemur fram
   frá kjörmanni eða prófasti.
        Atkvæðagreiðslan er leynileg.
        Prófastur afhendir hverjum kjörmanni atkvæðaseðil og setur kjörmaður
   kross fyrir framan nafn þess er hann velur. Að loknu vali eru atkvæði
   talin á kjörmannafundi. Ef umsækjandi er einn telst val hans bindandi hafi
   hann hlotið ^2/[3] atkvæða.
        Ef umsækjendur eru fleiri nægir helmingur atkvæða.
        Nú eru umsækjendur þrír eða fleiri og enginn hefur hlotið helming
   greiddra atkvæða og skal þá endurtaka valið bundið þannig að sá sem fæst
   atkvæði hefur hlotið við síðustu atkvæðagreiðslu fellur úr.
        Nú er valið milli tveggja umsækjenda og hvorugur hlýtur helming
   greiddra atkvæða og er þá valið ekki bindandi.
        Nú vill meiri hluti kjörmanna hafna umsækjendum með því að skila
   auðum atkvæðaseðlum og er þá ráðherra óheimilt að veita embættið.

                                     4. gr.
        Að loknum kjörmannafundi skal prófastur hlutast til um að sóknarnefnd
   eða nefndir hlutaðeigandi prestakalls kynni á almennum safnaðarfundi eða á
   annan sannanlegan hátt, innan sjö daga frá því að fundi lauk, hver hafi
   verið valinn eða hverjir hafa hlotið flest atkvæði sé valið eigi bindandi.

                                     5. gr.
        Nú berst skrifleg ósk um það frá minnst 25 af hundraði atkvæðisbærra
   sóknarbarna í prestakallinu, innan sjö daga frá því að niðurstöður voru
   kynntar, sbr. 4. gr., að almennar prestskosningar fari fram í
   prestakallinu og er þá skylt að verða við því. Fjöldi atkvæðisbærra manna
   miðast við þá sem eru skráðir í þjóðkirkjuna í prestakallinu samkvæmt
   þjóðskrá 1. desember næstan á undan. Ef ágreiningur rís um hvort almenn
   kosning eigi að fara fram úrskurðar yfirkjörstjórn, sbr. 9. gr., um það.
   Framkvæmd kosningar fer fram eftir ákvæðum III. kafla laga þessara.

                                     6. gr.
        Nú er ekki óskað eftir almennum kosningum, sbr. 5. gr., og skal þá
   prófastur senda biskupi afrit af gerðabók kjörmannafundar ásamt
   staðfestingu þess að niðurstöður hafi verið kynntar, sbr. 4. gr.
        Biskup sendir kirkjumálaráðherra niðurstöður kjörmannafundar ásamt
   umsögn sinni.
        Ráðherra veitir þeim embættið sem hlotið hefur bindandi val en
   ákvarðar að öðrum kosti veitingu, að fenginni tillögu biskups.

                                   II. kafli.
                                   Um köllun.
                                     7. gr.
        Heimilt er kjörmönnum að kalla prest.
        Ef ^3/[4] kjörmanna prestakallsins eru einhuga um að kalla tiltekinn
   prest eða guðfræðikandídat án umsóknar gera þeir prófasti viðvart um það í
   tæka tíð en hann tilkynnir biskupi sem felur þá prófasti að boða kjörmenn
   prestakallsins á sameiginlegan fund innan viku og er þá embættið eigi
   auglýst.
        Samþykki ^3/[4] kjörmanna að kalla tiltekinn mann til embættis sem
   lögum samkvæmt á rétt til prestsembættis í íslensku þjóðkirkjunni skal
   biskup birta köllunina þeim presti eða kandídat sem í hlut á. Taki hann
   köllun skal veita honum embættið tímabundið en eigi lengur en til fjögurra
   ára í senn.

                                  III. kafli.
                                  Um kosningu.
                                     8. gr.
        Jafnskjótt og prófastur hefur fengið í hendur óskir frá lögboðnum
   fjölda atkvæðisbærra manna í prestakallinu um almenna kosningu, sbr. 5.
   gr., skal hann hefja kosningarundirbúning.
        Biskup ákveður í samráði við prófast hvenær kosning skuli fara fram.
   Biskup annast prentun kjörseðla. Sendir hann prófasti hæfilegan fjölda
   kjörseðla. Prófastur sendir síðan kjörstjórnum. Á kjörseðla skal prenta
   nöfn umsækjenda í stafrófsröð.
        Prófastur auglýsir hvenær og hvar kosning skuli fara fram og hverjir
   séu í kjöri. Nú er prófastur í kjöri og tilnefnir þá biskup annan í hans
   stað. Í prestakalli, þar sem eru fleiri en ein sókn, skal kosning fara
   fram í öllum sóknum á sama degi.

                                     9. gr.
        Í hverri sókn skal vera kjörstjórn skipuð þremur mönnum, kjörnum af
   sóknarnefnd á fyrsta fundi eftir hverjar kosningar til sóknarnefndar.
   Sóknarnefnd kýs formann kjörstjórnar.
        Heimilt er sóknarnefnd að skipta sókn í kjördeildir. Skal þá kjósa
   þriggja manna undirkjörstjórnir er annist framkvæmd kosninga í hverri
   kjördeild. Enn fremur er sóknarnefndum heimilt að sameinast um kjördeild
   að fengnu samþykki prófasts.

                                    10. gr.
        Í hverju prófastsdæmi skal vera yfirkjörstjórn skipuð prófasti og
   tveimur mönnum kjörnum af héraðsfundi til fjögurra ára í senn ásamt
   jafnmörgum varamönnum. Að jafnaði skal vera löglærður maður í
   yfirkjörstjórn.

                                    11. gr.
        Kjörstjórn annast gerð kjörskrár í hverri sókn. Skal hún lögð fram
   eigi síðar en fjórum vikum fyrir kjördag.
        Kjörskrá skal liggja frammi til sýnis hið minnsta í tvær vikur á
   hentugum stað er kjörstjórn auglýsir samkvæmt því sem venja er að birta
   opinberar auglýsingar á þeim stað.

                                    12. gr.
        Hver sá, sem kæra vill að einhvern vanti á kjörskrá eða sé ofaukið
   þar, þarf að hafa afhent formanni kjörstjórnar kæru sína, ásamt rökum og
   gögnum máli sínu til stuðnings, eigi síðar en tveimur vikum fyrir kjördag.
   Sé kæran um það að einhver sé á skrá tekinn sem ekki hafi rétt til að
   standa þar skal formaður senda þeim sem yfir er kært eftirrit af kærunni.

                                    13. gr.
        Aðfinnslum þeim við kjörskrána, sem fram eru komnar, skal
   hlutaðeigandi kjörstjórn úrskurða í síðasta lagi viku fyrir kjördag. Skal
   gefa þeim, er kæran varðar, kost á að tjá sig og koma að gögnum áður en
   kæran er úrskurðuð.
        Úrskurði kjörstjórnar má áfrýja til yfirkjörstjórnar. Hún skal hafa
   úrskurðað fram komnar kærur degi fyrir kjördag. Eftir þetta verður engin
   breyting gerð á kjörskránni.

                                    14. gr.
        Á kjörskrá skal taka þá sem voru í íslensku þjóðkirkjunni og áttu
   lögheimili í prestakallinu 1. desember næstan á undan og hafa náð 16 ára
   aldri þegar kosning fer fram, sbr. [4]7. og [5]10. gr. laga nr. 25/1985.

                                    15. gr.
        Þeir sem staddir eru eða gera ráð fyrir að vera staddir utan sinnar
   sóknar þegar kosning fer fram og af þeim sökum geta ekki sótt kjörfund
   hafa heimild til að greiða atkvæði utan kjörfundar samkvæmt þeim reglum
   sem settar eru í lögum þessum.

                                    16. gr.
        Atkvæðagreiðsla utan kjörfundar fer fram hjá formönnum kjörstjórna
   eða öðrum úr kjörstjórn er formaður tilnefnir.
        Atkvæðagreiðsla utan kjörfundar getur hafist þá er tvær vikur eru til
   kjördags.
        Kjörstjórn auglýsir í samráði við prófast hvar og hvenær
   atkvæðagreiðsla utan kjörfundar fari fram.
        Heimilt er að binda atkvæðagreiðslu við ákveðinn tíma á degi hverjum,
   þó eigi skemur en klukkustund. Tilgreina skal í fundargerðabók hverjir
   greiði atkvæði utan kjörfundar.
        Dóms- og kirkjumálaráðuneytið ákveður gerð atkvæðaseðla fyrir
   atkvæðagreiðslu utan kjörfundar og kveður nánar á um framkvæmd hennar.

                                    17. gr.
        Þegar að lokinni kosningu sendir kjörstjórn yfirkjörstjórn kjörkassa,
   fundargerðir og önnur kjörgögn. Talning atkvæða fer fram hjá
   yfirkjörstjórn er hún hefur fengið öll kjörgögn í hendur. Yfirkjörstjórn
   tilkynnir biskupi úrslit kosningar og sendir honum afrit úr gerðabók.
   Biskup sendir kirkjumálaráðherra úrslitin ásamt umsögn sinni.
        Hafi helmingur kjósenda í prestakallinu greitt atkvæði og fái einhver
   umsækjenda meiri hluta greiddra atkvæða er kosningin bindandi og fær
   kjörinn prestur veitingarbréf ráðherra fyrir prestakallinu. Að öðrum kosti
   ákvarðar ráðherra veitinguna.

                                    18. gr.
        Nú er aðeins einn umsækjandi í kjöri og fer þá fram kosning með sama
   hætti. Kjósendur, sem hafna vilja honum, skila auðum atkvæðaseðli.
        Greiði helmingur kjósenda atkvæði en umsækjandi fær ekki fullan
   helming greiddra atkvæða er óheimilt að veita honum embættið.

                                    19. gr.
        Prestskosningar má kæra skriflega fyrir yfirkjörstjórn innan viku frá
   því að kosning fór fram. Getur yfirkjörstjórn ógilt kosninguna og
   fyrirskipað nýja ef verulegir gallar eru á undirbúningi eða framkvæmd
   hennar.
        Áður en yfirkjörstjórn úrskurðar skal hún leita umsagna kjörstjórna.
   Úrskurði yfirkjörstjórnar má áfrýja til nefndar er í eiga sæti biskup og
   tveir menn tilnefndir af kirkjumálaráðherra.

                                    20. gr.
        Með þeim frávikum, sem lög þessi ákveða og eftir því sem við getur
   átt, skulu lög um kosningar til Alþingis, nr. 52 frá 14. ágúst 1959,^1)
   gilda um framkvæmd prestskosninga.

   ^1)Nú [6]l. 80/1987.

                                    21. gr.
        ...

                                    22. gr.
        Lög þessi öðlast þegar gildi.

                            Ákvæði til bráðabirgða.
        Lög þessi skal endurskoða innan fimm ára frá gildistöku þeirra.

References

   Visible links
   1. http://www.althingi.is/dba-bin/lawformpr.pl?lnr=1987044
   2. file://1997078.html#g64
   3. file://1997078.html#g64
   4. file://1985025.html#g7
   5. file://1985025.html#g10
   6. file://1987080.html
