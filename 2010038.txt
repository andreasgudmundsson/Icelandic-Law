
   --------------------------------------------------------------------------

                              Lög um Íslandsstofu

                               2010 nr. 38 6. maí

   --------------------------------------------------------------------------

                 Ferill málsins á Alþingi.   Frumvarp til laga.

  Tóku gildi 7. maí 2010. Breytt með l. 126/2011 (tóku gildi 30. sept. 2011).

                                1. gr. Markmið.
       Markmið laga þessara er að efla ímynd og orðspor Íslands, styrkja
    samkeppnisstöðu íslensks atvinnulífs á erlendum mörkuðum og laða erlenda
                    ferðamenn og fjárfestingu til landsins.
                                2. gr. Hlutverk.
                  Stofnuð er Íslandsstofa. Hlutverk hennar er:
      a. að vera samstarfsvettvangur fyrirtækja, hagsmunasamtaka, stofnana og
  stjórnvalda um stefnu og aðgerðir til þess að efla ímynd og orðspor Íslands,
        b. að veita alhliða þjónustu og ráðgjöf í því skyni að greiða fyrir
                        útflutningi á vöru og þjónustu,
       c. að laða til landsins erlenda ferðamenn með samræmdu kynningar- og
                                 markaðsstarfi,
     d. að laða erlenda fjárfestingu til Íslands, upplýsa erlenda fjárfesta um
     kosti Íslands og vera stjórnvöldum til ráðuneytis um fjárfestingarmál,
             e. að styðja við kynningu á íslenskri menningu erlendis.
                                 3. gr. Stjórn.
Stjórn Íslandsstofu skipa sjö menn valdir til þriggja ára í senn. [Ráðherra]^1)
 skipar fjóra stjórnarmenn eftir tilnefningu Samtaka atvinnulífsins, einn eftir
  tilnefningu [þess ráðherra er fer með málefni ferðaþjónustu],^1) einn eftir
tilnefningu [þess ráðherra er fer með málefni lista og menningar]^1) og einn án
 tilnefningar. [Ráðherra]^1) skipar formann stjórnar að höfðu samráði við aðra
 tilnefningaraðila. Varamenn skulu skipaðir með sama hætti. Stjórnin skiptir að
öðru leyti með sér verkum. Að höfðu samráði við ráðgjafaráð skipuleggur stjórnin
  og ákveður verkefni Íslandsstofu, samþykkir árlega starfs- og fjárhagsáætlun
        stofunnar og hefur eftirlit með framkvæmd hennar. Stjórnin ræður
           framkvæmdastjóra Íslandsstofu og ákveður starfskjör hans.
 Stjórnin skal í samráði við viðkomandi ráðuneyti sjá til þess að starfrækt séu
fagráð um áherslur í markaðs- og kynningarmálum erlendis á sviði ferðaþjónustu,
  matvælagreina, umhverfismála, menningarmála og fjárfestinga erlendra aðila á
  Íslandi. Eftir atvikum getur stjórnin með sama hætti skipað fagráð á fleiri
  sviðum. Þá skipar stjórnin ráðgjafaráð er skal vera henni til ráðuneytis um
stefnumörkun og áherslur í störfum stofunnar. Málsvarar mikilvægustu hagsmuna á
  starfssviði stofunnar skulu eiga sæti í ráðgjafaráðinu sem kemur saman eigi
 sjaldnar en tvisvar á ári. [Ráðherra]^1) setur nánari reglur um ráðgjafaráðið,
          þ.m.t. um fjölda fulltrúa, samkvæmt tillögum stjórnarinnar.
Stjórnin boðar til aðalfundar Íslandsstofu sem halda skal fyrir 1. maí ár hvert.
   Rétt til setu á aðalfundum eiga þeir aðilar sem tilnefna fulltrúa í stjórn
   Íslandsstofu, fulltrúar í ráðgjafaráði og þeir aðilar sem eiga fulltrúa í
    fagráðum Íslandsstofu. Stjórninni er heimilt að bjóða fleirum til setu á
 aðalfundi. Á aðalfundi gerir stjórnin grein fyrir stefnumótun Íslandsstofu og
      störfum sínum og fagráða og birtir rekstraráætlanir og ársreikninga.
                             ^1)L. 126/2011, 524. gr.
                                4. gr. Rekstur.
    Framkvæmdastjóri annast daglega stjórn Íslandsstofu og ræður starfsfólk.
    Íslandsstofa hefur sjálfstæðan fjárhag og reikningshald og er undanþegin
  tekjuskatti. Stjórn Íslandsstofu ákveður gjaldskrá fyrir þjónustu. Þess skal
 gætt að útseld þjónusta standi að mestu leyti undir kostnaði við þau störf sem
unnin eru samkvæmt beiðni einstakra aðila sem leita eftir þjónustu Íslandsstofu.
        Ríkisendurskoðun annast árlega endurskoðun reikninga stofunnar.
                                 5. gr. Tekjur.
                            Tekjur Íslandsstofu eru:
   1. Markaðsgjald, 0,05%, sem lagt er á gjaldstofn til greiðslu tryggingagjalds
       eins og hann er skilgreindur í [1]III. kafla laga nr. 113/1990, um
tryggingagjald. Um álagningu og innheimtu markaðsgjalds fer eftir ákvæðum þeirra
    laga. Markaðsgjald má draga frá tekjum þess rekstrarárs þegar stofn þess
                                   myndaðist.
                              2. Framlög í fjárlögum.
                         3. Þóknun fyrir veitta þjónustu.
                   4. Þjónustusamningar við stofnanir og samtök.
   5. Sérstök framlög og aðrar tekjur. Íslandsstofu ber að stofna til samstarfs
 við þá aðila sem vinna að markaðssetningu á Íslandi fyrir erlenda fjárfesta og
    skal ráðstafa 14% af tekjum af markaðsgjaldi til verkefna af þeim toga.
                           6. gr. Reglugerðarheimild.
Ráðherra er heimilt, að fenginni umsögn stjórnar Íslandsstofu, að kveða nánar á
                     um starfsemi Íslandsstofu í reglugerð.
                               7. gr. Gildistaka.
                         Lög þessi öðlast þegar gildi.
                        8. gr. Breytingar á öðrum lögum.
                            Ákvæði til bráðabirgða.
I. Við gildistöku laga þessara tekur Íslandsstofa við öllum réttindum og skyldum
                Útflutningsráðs Íslands, eignum þess og skuldum.
II. Verði ekki annað ákveðið með lögum fellur markaðsgjald skv. 1. tölul. 5. gr.
niður frá og með 1. janúar 2013, þó þannig að álagning gjaldsins fari fram árið
                      2013 vegna gjaldstofns ársins 2012.
 III. Utanríkisráðherra skal boða til stofnfundar Íslandsstofu innan átta vikna
                          frá gildistöku laga þessara.

References

   Visible links
   1. file://1990113.html
