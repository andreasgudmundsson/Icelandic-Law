
   --------------------------------------------------------------------------

                          Lög um bókasöfn prestakalla

                              1931 nr. 17 6. júlí

   --------------------------------------------------------------------------

                          Tóku gildi 12. október 1931.
1. gr. Stofna má bókasöfn fyrir prestaköll með bókagjöfum og bókakaupum, svo sem
                       nánar er tiltekið í lögum þessum.
  2. gr. Til bókasafna prestakalla skulu einkum keyptar bækur guðfræðilegs og
 heimspekilegs efnis, svo og almennar fræðibækur og úrvals skáldrit. Bókasöfnin
                           mega þiggja bækur að gjöf.
3. gr. Nú vill sóknarprestur stofna eða auka við bókasafn prestakalls síns. Skal
hann þá fyrir júnílok ár hvert senda bókanefnd prestakalla skrá yfir bækur þær,
  er hann óskar að fá í bókasafnið, og greiða ^1/4 verðs þeirra innbundinna og
                           flutningsgjald fyrirfram.
 4. gr. Bókanefnd prestakalla skipa þrír menn. Kýs prestastefnan tvo þeirra og
einn varamann, en kirkjumálaráðuneytið skipar einn mann, kunnan að smekkvísi og
 þekkingu á bókmenntum. Nefndin skal kosin og skipuð til þriggja ára í senn og
    skiptir sjálf með sér störfum. Bókanefnd starfar kauplaust, en útlagður
           kostnaður við störf nefndarinnar greiðist af bókakaupafé.
 Bókanefnd skal veita leiðbeiningar um val bóka, annast kaup á þeim og úrskurða
 um það, hvort bækur fullnægi skilyrðum 2. gr. Nefndin sker úr um það, hverjum
skuli veita styrk til bókakaupa og hvaða bækur skuli kaupa af þeim, sem óskað er
     eftir, þegar umsóknir fara fram úr því, sem hámark ríkisstyrks leyfir.
   Þau prestaköll ganga fyrir öðrum um styrkveitingu, þar sem ekki eru fyrir
            bókasöfn, sem prestur og söfnuður getur haft til afnota.
  5. gr. Nú hefur bókanefnd borist beiðni um útvegun bóka samkvæmt 3. gr., og
  kemur beiðnin eigi í bága við fyrirmæli 2. gr. laga þessara. Útvegar hún þá
bækurnar, en ráðuneytið ávísar bókanefndinni, eða bóksala hennar, ^3/4 kostnaðar
 úr ríkissjóði, gegn því að bækurnar verði eign bókasafns prestakallsins. Þó má
  ekkert ár verja meira fé úr ríkissjóði í þessu skyni en 4 þús. kr. samtals.
 6. gr. Um leið og bókanefnd sendir presti bækur til bókasafns prestakalls hans
 samkvæmt lögum þessum, sendir hún prófasti skrá yfir bækur þær, er bókasafninu
 þannig bætast. Prestar skulu árlega senda prófasti skrá um gefnar bækur. Skal
    prófastur gera aðalskrá um bókasöfn í prófastsdæminu, sundurliðaða eftir
                                 prestaköllum.
7. gr. Þegar prestur hefur veitt móttöku bókum samkvæmt lögum þessum, skal hann
  rita á þær nafn prestakalls síns og skrásetja. Prófastur löggildir bók undir
 bókaskrá prestakalls, og ber honum á skoðunarferðum sínum að hafa eftirlit með
                     því, að bækurnar séu vel varðveittar.
  8. gr. Bókasafn prestakalls skal geymt á heimili prests. Presti er skylt að
   vátryggja safnið gegn eldsvoða. Þar sem fleiri en einn sóknarprestur er í
 prestakalli, skal sá prestur varðveita safnið, sem elstur er að embættisaldri,
                 nema öðruvísi um semjist með prestum kallsins.
 Nú er prestakall prestslaust, og gerir prófastur þá þær ráðstafanir, sem þurfa
                          þykir, til öryggis safninu.
  Við prestaskipti skal fara fram úttekt á bókasafni prestakallsins, og gerir
 prófastur þá fráfarandi presti að greiða bætur fyrir, ef á vantar og kenna má
                                vangeymslu hans.
9. gr. Presti er skylt að lána sóknarbörnum bækur úr bókasafni prestakalls síns,
   sér að bagalausu. Lántakandi er skaðabótaskyldur, þegar bækur skaddast eða
glatast. Útlánaskrá skal fylgja hverju bókasafni. Skal prestur leggja kapp á, að
bókasafn prestakallsins verði söfnuðinum að sem mestum notum. Prestum er heimilt
að lána hver öðrum bækur úr bókasöfnum prestakalla. Heimilt er og að skiptast á
    bókum úr bókasöfnum, þegar hlutaðeigandi prestar óska þess og bókanefnd
                                   samþykkir.
     10. gr. Prestum og próföstum er skylt að gefa þær skýrslur um bókasöfn
       prestakalla, notkun þeirra og varðveislu, sem biskup fyrirskipar.
