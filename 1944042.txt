
   --------------------------------------------------------------------------

                                          Forsetabréf um hina íslensku fálkaorðu

                              1944 nr. 42 11. júlí

   --------------------------------------------------------------------------

                                     1. gr.
           [Orðunni má sæma innlenda menn eða erlenda fyrir vel unnin störf í
                        þágu íslensku þjóðarinnar eða á alþjóðavettvangi.]^1)

   ^1)Forsbr. 98/1978, 1. tölul.

                                     2. gr.
        Forseti Íslands er stórmeistari orðunnar.

                                     3. gr.
        Nefnd fimm manna ræður málefnum orðunnar. Eftir tillögu
   forsætisráðherra kveður forseti Íslands 4 menn, sem sæmdir eru og bera
   heiðursmerki orðunnar, til setu í nefndinni til sex ára í senn, og
   tilnefnir formann nefndarinnar svo og einn mann til vara til þriggja ára í
   senn. Úr nefndinni ganga þriðja hvert ár tveir aðalmanna, en í fyrsta sinn
   eftir hlutkesti. Þá er úr ganga, má kveðja til setu í nefndinni á ný.
   Ráðherra má ekki eiga sæti í nefndinni. Ritari forseta Íslands er
   orðuritari og skipar fimmta sætið í nefndinni. Nefndarstarfið er
   heiðursstarf án launa, og setur nefndin sér sjálf starfsreglur, sem hún
   leggur fyrir forseta til staðfestingar.

                                     4. gr.
        Orðunefndin gerir tillögur til stórmeistarans um veitingu orðunnar.
        [Við hátíðleg tækifæri getur stórmeistari þó, er honum þykir hlýða,
   veitt orðuna án tillagna orðunefndar.]^1)
        Þegar íslenskur ríkisborgari er sæmdur orðunni, skal ávallt skýra
   opinberlega frá því, hverjir sérstakir verðleikar hafa gert hann verðan
   sæmdarinnar.

   ^1)Forsbr. 115/1945.

                                     5. gr.
        Stig orðunnar eru þessi: Stórkrossriddari, stórriddari með stjörnu,
   stórriddari, riddari.

                                     6. gr.
        Við hátíðleg tækifæri ber stórmeistarinn, auk stórkrossstjörnunnar,
   merkið í gullnri keðju um hálsinn. Keðjan liðast í blásteinda skildi með
   [silfruðum]^1) fálka og skjaldarmerki lýðveldisins í litum þess til
   skiptis.
        [Keðjan, ásamt stórkrossstjörnunni, er jafnframt æðsta stig orðunnar,
   og ber stórmeistari það einn íslenskra manna. Stórmeistari getur sæmt
   þjóðhöfðingja annarra ríkja þessu stigi orðunnar.]^2)

   ^1)Forsbr. 98/1978, 2. tölul.^2)Forsbr. 103/1949.

                                     7. gr.
        Sameiginlegt merki orðunnar er gullrenndur, innskorinn, hvítsteindur
   kross og álmuhornin stýfð af inn á við. Framan á krossinum miðjum er
   gullrenndur, blásteindur skjöldur og á honum silfurfálki, er lyftir
   vængjum til flugs. Aftan á krossinum miðjum er blásteind, sporöskjulöguð,
   gullrennd rönd, og á hana letrað með gullnum stöfum: Seytjándi júní 1944.
        Krossar stórkrossriddara og stórriddara eru jafnstórir.
   Riddarakrossar minni. Band orðunnar er heiðblátt, en jaðrar hvítir með
   hárauðri rönd; band stórkrossriddara er breiðast, en riddara mjóst.
        Stórkrossriddarar bera krossinn á hægri mjöðm í bandinu um vinstri
   öxl. Stórriddarar bera hann í bandinu um hálsinn, en riddarar á brjóstinu
   vinstra megin.
        Stórkrossriddarar bera enn fremur á brjóstinu, vinstra megin,
   átthyrnda silfurstjörnu með krossmarkinu á.
        Embættismenn kirkjunnar og vígðir kennarar í guðfræðideild Háskólans,
   sem eru stórkrossriddarar, bera krossinn, þegar þeir eru í embættisbúningi
   kirkjunnar, í bandi um hálsinn.
        Stjarna stórriddara er átthyrnd silfurstjarna og á henni miðri
   blásteindi silfurskjöldurinn með silfurfálkanum, og bera þeir hann á
   brjóstinu vinstra megin. Öll merki orðunnar og bönd skulu gerð samkvæmt
   teikningum, sem stórmeistarinn hefur samþykkt.

                                     8. gr.
        Formaður orðunefndar ber, stöðu sinnar vegna, hægra megin á brjóstinu
   stórkrossstjörnuna.

                                     9. gr.
        [Stórmeistarinn undirritar útnefningarbréfið og einnig formaður
   orðunefndar.]^1)

   ^1)Forsbr. 98/1978, 3. tölul.

                                    10. gr.
        Innsigli orðunnar er stórkrossstjarnan og áletrun: Sigillum ordinis
   falconis Islandiæ. Á bandi fyrir ofan stjörnuna standa einkunnarorð Jóns
   Sigurðssonar: Eigi víkja. Fyrir neðan stjörnuna: 17. júní 1944.

                                    11. gr.
        Stórmeistari getur, að ráði orðunefndar, svipt mann, sem hlotið hefur
   orðuna, en síðar gerst sekur um misferli, rétti til að bera hana.

                                    12. gr.
        Við andlát þess, er orðunni hefur verið sæmdur, ber tafarlaust að
   skila aftur til orðuritara orðunni eða orðunum. Í útlöndum má fá
   [sendiráðum]^1) og ræðismönnum orðurnar til frekari fyrirgreiðslu.
   Stórkrossriddara ber við útnefningu að skila stórriddarastjörnunni, hafi
   hann verið sæmdur henni áður, svo og stórriddarakrossinum, hafi hann haft
   hann áður.

   ^1)Forsbr. 98/1978, 4. tölul.

                                    13. gr.
        Íslenskur ríkisborgari, sem sæmdur er orðunni, skal við útnefningu og
   aftur, ef honum hlotnast æðra stig orðunnar, senda orðuritara stutta
   æviskýrslu sína. Að manninum látnum afhendir orðuritari skýrsluna
   Þjóðskjalasafninu til geymslu.

                                    [14. gr.
        Þegar erlendur ríkisborgari er sæmdur stórriddarakrossi fálkaorðunnar
   með stjörnu, skal, eftir atvikum hverju sinni, afhenda honum stjörnuna og
   krossinn eða einungis stjörnuna.
        Erlendur ríkisborgari, er hlotið hefur stórriddarakross, skal að
   jafnaði skila krossinum aftur, verði hann sæmdur stjörnu stórriddara.
        Ákvæði þessi gilda gagnvart borgurum ríkja, er búa við svipaðar
   reglur.]^1)

   ^1)Forsbr. 5/1948.

                                    15. gr.
        Allur kostnaður orðunnar greiðist úr ríkissjóði.

References

   Visible links
   1. http://www.althingi.is/dba-bin/lawformpr.pl?lnr=1944042
