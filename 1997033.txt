
   --------------------------------------------------------------------------

                                                    Lög um Bókasafnssjóð höfunda

                             1997, nr. 33, 16. maí

   --------------------------------------------------------------------------

                                     1. gr.
           Lög þessi taka til afnota bóka í almenningsbókasöfnum, sbr. [2]lög
   nr. 50/1976, Landsbókasafni Íslands  Háskólabókasafni, sbr. [3]lög nr.
   71/1994, skólasöfnum, sbr. lög um grunnskóla, nr. 66/1995, með síðari
   breytingum, og [4]lög um framhaldsskóla, nr. 80/1996, og bókasöfnum í
   stofnunum sem kostuð eru af ríkissjóði eða sveitarfélögum.
           Lögin taka til bóka á prenti, í hljóðriti og í stafrænu formi.

                                     2. gr.
           Í fjárlögum ár hvert skal veita framlag til Bókasafnssjóðs höfunda
   sem úthlutað er úr samkvæmt lögum þessum til rithöfunda, þýðenda,
   myndhöfunda og annarra rétthafa, enda séu bækur þeirra notaðar í þeim
   bókasöfnum sem lögin taka til.

                                     3. gr.
           Rétt til úthlutunar vegna afnota bóka í bókasöfnum eiga samkvæmt
   lögum þessum:

           1. Rithöfundar, enda hafi bækur þeirra verið gefnar út á íslensku,
           nema um sé að ræða þýðingu eða endursamið verk, endursögn eða
           staðfærslu á texta úr erlendu máli.
           2. Þýðendur, svo og þeir sem enduryrkja, endursegja eða staðfæra
           erlendar bækur á íslensku.
           3. Myndhöfundar og tónskáld, enda séu hugverk þeirra hluti af þeim
           bókum sem getið er í 1. tölul. eða gefin út sem sjálfstæð rit á
           Íslandi.
           4. Aðrir sem átt hafa þátt í ritun þeirra bóka sem getið er í 1.
           og 3. tölul., enda sé framlag þeirra skráð í Íslenska bókaskrá frá
           Landsbókasafni Íslands  Háskólabókasafni.

           1. mgr. á jafnframt við um bækur sem hljóðritaðar hafa verið eða
   skráðar til afnota og útlána með öðrum hætti.

                                     4. gr.
           Rétt til úthlutunar eftir andlát rétthafa skv. 3. gr. eiga:

           1. Eftirlifandi maki.
           2. Eftirlifandi einstaklingur sem var í sambúð með rétthafa þegar
           hann lést, enda hafi sambúðin staðið í fimm ár hið skemmsta.
           3. Börn yngri en 18 ára, enda sé hitt foreldrið látið eða njóti
           ekki réttar samkvæmt lögum þessum.

           Séu framangreindir vandamenn fleiri en einn skiptist úthlutunin
   jafnt á milli þeirra.
           Rétthafar samkvæmt þessari grein fá aðeins helming af þeirri
   greiðslu sem rétthafa skv. 3. gr. hefði borið.

                                     5. gr.
           Úthluta skal árlega styrkjum úr Bókasafnssjóði eftir nánari
   ákvörðun stjórnar sjóðsins með hliðsjón af reglugerð, sbr. 2. mgr. 6. gr.
   Enn fremur skal úthluta til rétthafa í samræmi við lög þessi miðað við
   fjölda útlána bóka samkvæmt skrá um afnot bóka í bókasöfnum sem lög þessi
   gilda um. Fyrir hljóðrit og útgáfur í stafrænu formi er úthlutað á sama
   hátt.
           Úthlutun skv. 3. og 4. gr. skal ákveðin á grundvelli skýrslna frá
   almenningsbókasöfnum, Landsbókasafni Íslands  Háskólabókasafni,
   skólasöfnum og öðrum bóka- og gagnasöfnum, að svo miklu leyti sem útlán
   þessara bókasafna eru tölvuskráð.
           Fjárhæðir lægri er 1.000 kr. eru ekki greiddar út. Hámarksfjárhæð
   til einstakra rétthafa er 300.000 kr. Þessi mörk skulu endurskoðuð árlega
   með hliðsjón af verðlagsbreytingum.

                                     6. gr.
           Stjórn Bókasafnssjóðs höfunda annast úthlutun samkvæmt lögum
   þessum. Skal hún skipuð af menntamálaráðherra til fjögurra ára, þannig:
   Tveir samkvæmt tilnefningu frá Rithöfundasambandi Íslands, einn samkvæmt
   tilnefningu frá Hagþenki  félagi höfunda fræðirita og kennslugagna, einn
   samkvæmt tilnefningu frá Myndstefi  Myndhöfundasjóði Íslands og formaður
   stjórnar án tilnefningar. Varamenn skulu skipaðir með sama hætti. Ekki
   skulu tilnefndir í stjórn sömu menn tvisvar í röð.
           Menntamálaráðherra setur í reglugerð nánari ákvæði um úthlutun og
   aðra starfsemi sjóðsins, svo og um skráningarskyldu bókasafna og annarra
   gagnasafna og skýrslugerð þeirra.

                                     7. gr.
           Lög þessi öðlast gildi 1. janúar 1998. ...

References

   Visible links
   1. http://www.althingi.is/dba-bin/lawformpr.pl?lnr=1997033
   2. file://1976050.html
   3. file://1994071.html
   4. file://1996080.html
