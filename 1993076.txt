
   --------------------------------------------------------------------------

                                 Lög um Rannsóknastofnun uppeldis- og menntamála

                              1993 nr. 76 19. maí

   --------------------------------------------------------------------------

                                     1. gr.
                 Rannsóknastofnun uppeldis- og menntamála skal vera sjálfstæð
                       vísindaleg stofnun er heyrir undir menntamálaráðherra.

                                     2. gr.
             Stofnunin skiptist í tvær deildir, rannsókna- og þróunardeild og
                                                         prófa- og matsdeild.

                                     3. gr.
                            Helstu verkefni rannsókna- og þróunardeildar eru:

   1.
           Vinna að rannsóknum á sviði uppeldis- og menntamála með sérstakri
           áherslu á verkefni er haft geta hagnýta og/eða fræðilega þýðingu
           fyrir uppeldis- og menntamál í landinu.
   2.
           Veita faglega ráðgjöf um rannsóknir og þróunarverkefni á sviði
           uppeldis- og menntamála.
   3.
           Veita kennurum, kennaraefnum og háskólastúdentum í framhaldsnámi á
           sviði uppeldis- og menntamála þjálfun og ráðgjöf í fræðilegum
           vinnubrögðum eftir því sem aðstæður leyfa.
   4.
           Kynna íslenskar og erlendar rannsóknir á sviði uppeldis- og
           menntamála.

                                     4. gr.
                                   Helstu verkefni prófa- og matsdeildar eru:

   1.
           Sjá um samningu og úrvinnslu samræmdra prófa og könnunarprófa.
           Kennarar skulu taka þátt í prófagerð.
   2.
           Hafa umsjón með mati á úrlausnum slíkra prófa, sérstaklega
           lokaprófs viðkomandi skólastigs.
   3.
           Sjá um mat á skólastarfi. Niðurstöður slíks mats skal birta
           opinberlega að jafnaði á fjögurra ára fresti.
   4.
           Ráðgjöf til menntamálaráðherra um aðalnámsskrá grunnskóla og
           námsskrá framhaldsskóla ef þurfa þykir í ljósi mats stofnunarinnar
           á starfi skólanna og þróunar í skólastarfi.

                                     5. gr.
           Starfi stofnunarinnar stýrir forstöðumaður, [skipaður]^1) til fimm
      ára í senn. Forstöðumaður skal uppfylla þær hæfniskröfur sem gerðar eru
     til prófessora við Háskóla Íslands. Forstöðumaður ræður aðra starfsmenn.

   ^1)[2]L. 83/1997, 135. gr.

                                     6. gr.
        Háskólakennurum, kennurum og öðrum sérfræðingum í opinberri þjónustu
   er heimilt að inna vinnuskyldu sína, eða hluta hennar, af hendi með
   störfum innan stofnunarinnar að fengnu samþykki forstöðumanns.

                                     7. gr.
        Menntamálaráðherra skipar ráðgjafarnefnd til fimm ára í senn er vera
   skal forstöðumanni stofnunarinnar til faglegrar ráðgjafar. Í nefndinni
   skulu eiga sæti sex fulltrúar, einn skipaður af menntamálaráðherra án
   tilnefningar og er hann formaður nefndarinnar, tveir fulltrúar tilnefndir
   sameiginlega af Kennarasambandi Íslands og Hinu íslenska kennarafélagi og
   skal annar þeirra vera grunnskólakennari og hinn framhaldsskólakennari,
   einn samkvæmt tilnefningu Háskóla Íslands, einn samkvæmt tilnefningu
   Háskólans á Akureyri og einn samkvæmt tilnefningu Kennaraháskóla Íslands.
   Varamenn skulu skipaðir með sama hætti.

                                     8. gr.
        Meta skal starf stofnunarinnar á þriggja ára fresti af þar til
   kvöddum sérfræðingum sem ráðgjafarnefnd og ráðherra kalla til.

                                     9. gr.
        Ráðherra er heimilt að setja nánari ákvæði í reglugerð um framkvæmd
   þessara laga.

                                    10. gr.
        ...

                                    11. gr.
        Lög þessi öðlast þegar gildi.

References

   Visible links
   1. http://www.althingi.is/dba-bin/lawformpr.pl?lnr=1993076
   2. file:///altext/stjt/1997.083.html
