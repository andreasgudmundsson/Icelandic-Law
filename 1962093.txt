
   --------------------------------------------------------------------------

  Lög um heimild fyrir ríkisstjórnina til að láta öðlast gildi ákvæði í samningi
  milli Íslands, Danmerkur, Finnlands, Noregs og Svíþjóðar, um innheimtu meðlaga

                           1962, nr. 93, 29. desember

   --------------------------------------------------------------------------

                                     1. gr.
           Ríkisstjórninni er heimilt að ákveða með auglýsingu í
   Stjórnartíðindum, að samningur sá, er undirritaður var í Osló 23. mars
   1962 milli Íslands, Danmerkur, Finnlands, Noregs og Svíþjóðar, um
   innheimtu meðlaga, og prentaður er sem fylgiskjal með lögum þessum, skuli
   öðlast gildi.

                                     2. gr.
           Dómsmálaráðherra er heimilt að setja frekari ákvæði, er kunna að
   vera nauðsynleg til að framfylgja greindum samningi.

                                     3. gr.
           ...

                                  Fylgiskjal.

Samningur milli Íslands, Danmerkur, Finnlands, Noregs og Svíþjóðar um innheimtu
                                    meðlaga.

                                     1. gr.
           Aðfararhæfum dómi, úrskurði stjórnvalds eða skriflegri
   skuldbindingu, sem lagt hefur einhverjum á herðar í einu samningsríkjanna
   að greiða meðlag maka sínum, fyrrverandi maka, skilgetnu barni,
   stjúpbarni, kjörbarni, óskilgetnu barni eða móður óskilgetins barns, og sé
   fullnusta heimil í því ríki, skal þegar fullnægt í öðru samningsríki, sé
   þess farið á leit. Sama gildir um þess háttar dóm, sem ekki er enn
   aðfararhæfur, og hvern þann úrskurð þess háttar, sem dómstóll, dómari eða
   ,,överexekutor`` hefur kveðið upp og fullnægt verður eins og aðfararhæfum
   dómi.
           Nú hefur með dómi eða úrskurði í ríki því, þar sem fullnustu er
   leitað, meðlag verið ákveðið lægra eða úrskurðað, að ekki sé um
   meðlagsskyldu að ræða, og verður þá ekki þar í gegn fullnustu krafist í
   því ríki.

                                     2. gr.
           Beiðni um fullnustu skal senda yfirvaldi í samningsríki því, þar
   sem sá dvelst, er meðlagið á að fá, eða í samningsríki því, þar sem
   dómurinn eða úrskurðurinn var kveðinn upp eða skriflega skuldbindingin
   gerð.
           Eigi fullnusta að fara fram í öðru samningsríki en því, þar sem
   beiðnin kom fram skv. 1. mgr., skal senda beiðnina til fyrrnefnds ríkis. Í
   því tilviki er beiðnin send og móttekin af:

           í Danmörku yfirstjórnvaldi (í Kaupmannahöfn ,,overpræsidenten``,
           en annars hlutaðeigandi amtmanni) eða, ef óvíst er, hvert
           yfirstjórnvald á að fjalla um málið, dómsmálaráðuneytinu;
           í Finnlandi hlutaðeigandi lénsstjórn eða, ef óvíst er, hver
           lénsstjórn á að fjalla um málið, utanríkisráðuneytinu;
           á Íslandi dómsmálaráðuneytinu;
           í Noregi hlutaðeigandi fylkismanni eða, ef óvíst er, hver
           fylkismaður á að fjalla um málið, félagsmálaráðuneytinu, þegar um
           er að ræða meðlag með óskilgetnu barni eða móður slíks barns, en
           annars dómsmálaráðuneytinu;
           og í Svíþjóð hlutaðeigandi lénsstjórn eða, sé óvíst, hver
           lénsstjórn á um að fjalla, réttardeild utanríkisráðuneytisins.

           Beiðni um innheimtu í öðru samningsríki á meðlagi, sem yfirvald
   hefur greitt fyrir fram, má það yfirvald senda beint til yfirvalds í því
   ríki, samkvæmt ákvæðinu í 2. mgr., þar sem innheimtan á að fara fram.
           Skjali á finnsku eða íslensku skal fylgja staðfest þýðing á
   dönsku, norsku eða sænsku, að því leyti sem þörf er á.

                                     3. gr.
           Yfirvald það, sem framkvæma skal innheimtuna, getur, ef
   nauðsynlegt þykir, krafist vottorðs um, að dómurinn, úrskurðurinn eða
   skuldbindingin fullnægi þeim skilyrðum, sem sett eru í 1. mgr. 1. gr.
   fyrir fullnustu. Vottorð skal gefið út í því ríki, þar sem dómur eða
   úrskurður hefur verið kveðinn upp eða skuldbinding gerð, og af því
   yfirvaldi, sem um ræðir í 2. mgr. 2. gr.
           Hafi upphæð meðlags ekki verið ákveðin í dóminum, úrskurðinum eða
   skuldbindingunni eða sé í beiðni um fullnustu farið fram á hærri upphæð en
   ákveðið hefur verið, má einnig krefjast vottorðs um upphæð meðlagsins
   samkvæmt 1. mgr.

                                     4. gr.
           Fullnustan fer fram í hverju ríki samkvæmt gildandi lögum þar.
           Fullnustan fer fram án kostnaðar fyrir rétthafa, nema hún eigi að
   fara fram samkvæmt reglunum um aðför í fasteign.
           Innheimt upphæð sendist þeim, sem beiðst hefur fullnustu, eða
   öðrum, sem hann ákveður.

                                     5. gr.
           Ákvæðin um meðlög ná einnig til meðgjafar vegna kostnaðar við
   fæðingu og sængurlegu og kostnaðar við sérstaka menntun barns og enn
   fremur skírn þess, fermingu, veikindi, greftrun og þess háttar.

                                     6. gr.
           Málskostnað, sem meðlagsskyldum er gert að greiða vegna ákvörðunar
   um meðlagsskyldu, má innheimta samkvæmt ákvæðum þessa samnings.

                                     7. gr.
           Samning þennan skal fullgilda og skal afhenda fullgildingarskjölin
   norska utanríkisráðuneytinu svo fljótt sem verða má.
           Samningurinn tekur gildi hinn 1. janúar eða hinn 1. júlí næstan
   eftir afhendingu fullgildingarskjalanna. Með samningi þessum fellur úr
   gildi samningur frá 10. febrúar 1931 milli samningsríkjanna um innheimtu
   meðlaga, eins og honum var breytt með samkomulagi hinn 1. apríl 1953.
           Sérhvert ríkjanna getur gagnvart hverju hinna sagt upp samningnum,
   og hættir hann þá að gilda hinn 1. janúar eða hinn 1. júlí næstan að
   liðnum sex mánuðum frá uppsögn.

References

   Visible links
   1. http://www.althingi.is/dba-bin/lawformpr.pl?lnr=1962093
