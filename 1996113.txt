
   --------------------------------------------------------------------------

                                             Lög um viðskiptabanka og sparisjóði

                             1996 nr. 113 12. júlí

   --------------------------------------------------------------------------

                                   I. kafli.
                                 Almenn ákvæði.
                                     1. gr.
                 Lög þessi gilda um viðskiptabanka í eigu ríkisins, hér eftir
               nefndir ríkisviðskiptabankar, viðskiptabanka sem reknir eru af
            hlutafélögum, hér eftir nefndir hlutafélagsbankar, og sparisjóði.

                                     2. gr.
               Viðskiptabönkum og sparisjóðum er einungis heimilt, nema annað
    leiði af lögum, að stunda viðskiptabanka- eða sparisjóðastarfsemi eins og
                                   hún er skilgreind í V. kafla laga þessara.

                                     3. gr.
           Viðskiptabönkum og sparisjóðum er skylt og einum heimilt, nema lög
      ákveði annað, að nota í firma sínu eða til nánari skýringar á starfsemi
     sinni orðið banki eða sparisjóður eitt sér eða samtengt öðrum orðum,
                                                      sbr. þó 5. mgr. 82. gr.
           Viðskiptabanki má ekki auðkenna starfsemi sína á þann hátt að unnt
                sé að líta svo á að um Seðlabanka Íslands geti verið að ræða.

                                   II. kafli.
                           Stofnun, starfsleyfi o.fl.
                                     4. gr.
            Óheimilt er að hefja starfsemi viðskiptabanka eða sparisjóðs nema
         að fengnu starfsleyfi viðskiptaráðherra. Skráning hlutafélagsbanka í
    hlutafélagaskrá veitir ekki sjálfkrafa rétt til að hefja slíka starfsemi.
           Umsókn um starfsleyfi skal vera skrifleg. Henni skal fylgja lýsing
     á starfseminni þar sem fram kemur, meðal annars, hvaða starfsemi ætlunin
                er að stunda og lýsing á innra skipulagi viðskiptabankans eða
     sparisjóðsins. Jafnframt skulu fylgja upplýsingar um stofnendur, hlutafé
        eða stofnfé, hluthafa eða stofnfjáreigendur og hlut hvers um sig, auk
        annarra upplýsinga og gagna sem viðskiptaráðherra ákveður. Samþykktir
          skulu fylgja umsókn um starfsleyfi hlutafélagsbanka eða sparisjóðs.
           Með umsókn skulu, auk upplýsinga skv. 2. mgr., fylgja gögn um náin
    tengsl stofnunar við einstaklinga eða lögaðila. Með nánum tengslum er átt
   við innbyrðis tengsl tveggja eða fleiri einstaklinga eða lögaðila sem fela
       í sér beina eða óbeina hlutdeild þessara aðila sem nemur a.m.k. 20% af
   eigin fé eða atkvæðisrétti fyrirtækis. Einnig er um náin tengsl að ræða ef
   fyrrgreindir aðilar, eða dótturfélög þeirra, hafa vegna samninga yfirráð í
    fyrirtæki (viðskiptabanka eða sparisjóði) eða sambærileg innbyrðis tengsl
                     eins eða fleiri lögaðila eða einstaklinga við fyrirtæki.
             Áður en ráðherra afgreiðir umsókn um starfsleyfi skal hann leita
                                          umsagnar [Fjármálaeftirlitsins].^1)
             Ákvörðun um umsókn um starfsleyfi skal ávallt liggja fyrir innan
   þriggja mánaða frá því að fullbúin umsókn barst ráðherra, sbr. ákvæði III.
                                                                       kafla.
                     Birta skal tilkynningar um starfsleyfi viðskiptabanka og
                                               sparisjóða í Lögbirtingablaði.

   ^1)[2]L. 84/1998, 2. gr.

                                     5. gr.
           Einungis einstaklingar og lögaðilar búsettir hér á landi geta
   verið stofnendur viðskiptabanka eða sparisjóðs, sbr. þó 8. gr.
           Ríkisborgarar og lögaðilar annarra ríkja innan Evrópska
   efnahagssvæðisins eru undanþegnir búsetuskilyrði 1. mgr. Ráðherra er
   heimilt að veita ríkisborgurum annarra ríkja sömu undanþágu.
           Viðskiptabanki eða sparisjóður sem sækir um starfsleyfi skv. 4.
   gr. skal hafa höfuðstöðvar sínar hér á landi.

                                     6. gr.
           Viðskiptabanki eða sparisjóður verður ekki stofnaður með lægra
   hlutafé eða stofnfé en 400 milljónum króna og skal hlutafé eða stofnfé
   aldrei nema lægri fjárhæð. Fjárhæð þessi skal bundin við gengi evrópsku
   mynteiningarinnar ECU miðað við kaupgengi hennar á útgáfudegi laga
   þessara.
           Ráðherra er heimilt að víkja frá lágmarkskröfum 1. mgr. um fjárhæð
   stofnfjár í sparisjóði að fengnum tillögum [Fjármálaeftirlitsins]^1) og
   Tryggingarsjóðs sparisjóða. Þó skal stofnfé aldrei nema lægri fjárhæð en
   80 milljónum króna og vera bundið gengi evrópsku mynteiningarinnar ECU
   samkvæmt því sem segir í 1. mgr.
           Viðskiptabanka eða sparisjóði er óheimilt að hefja starfsemi fyrr
   en hlutafé eða stofnfé hefur verið greitt að fullu í reiðufé.

   ^1)[3]L. 84/1998, 2. gr.

                                     7. gr.
           Starfandi viðskiptabönkum eða sparisjóðum við gildistöku laga
   þessara með eigið fé lægra en það hlutafé eða stofnfé sem mælt er fyrir um
   í 1. eða 2. mgr. 6. gr. er heimilt að halda áfram starfsemi sinni, enda
   fari eigið fé þeirra ekki niður fyrir þá fjárhæð sem það nam við
   gildistöku laganna. Nú fer eigið fé niður fyrir framangreind mörk og er þá
   [Fjármálaeftirlitinu]^1) heimilt að veita hlutaðeigandi stofnun hæfilegan
   frest til úrbóta. Uppfylli stofnunin ekki skilyrðin um eigið fé að liðnum
   veittum fresti skal starfsleyfi hennar afturkallað samkvæmt ákvæðum XIII.
   kafla.
           Yfirtaki nýir aðilar starfsemi viðskiptabanka eða sparisjóðs sem
   starfar skv. 1. mgr. skal eigið fé stofnunarinnar hafa náð því lágmarki
   sem kveðið er á um í 1. eða 2. mgr. 6. gr. innan þriggja mánaða frá
   yfirtökunni.

   ^1)[4]L. 84/1998, 2. gr.

                            A. Ríkisviðskiptabankar.
                                     8. gr.
           Ríkisviðskiptabankar eru sjálfstæðar stofnanir og lúta sérstakri
   stjórn samkvæmt lögum þessum. Þeir verða einungis stofnaðir samkvæmt
   sérstökum lögum.
           Heimili og varnarþing ríkisviðskiptabanka er í Reykjavík nema
   annað leiði af lögum.
           Ríkissjóður ber ábyrgð á öllum skuldbindingum ríkisviðskiptabanka.
   Ríkisviðskiptabanka er óheimilt án samþykkis Alþingis að taka víkjandi lán
   í því skyni að efla eiginfjárstöðu sína umfram það sem Tryggingarsjóður
   viðskiptabanka getur veitt, sbr. 75. gr. laga þessara.
           Nánar skal kveðið á um starfsemi ríkisviðskiptabanka í reglugerð.

                             B. Hlutafélagsbankar.
                                     9. gr.
           Einungis hlutafélögum er heimilt að reka viðskiptabanka aðra en
   ríkisviðskiptabanka. Ákvæði laga um hlutafélög gilda um hlutafélagsbanka
   nema annað sé boðið í lögum þessum.

                                    10. gr.
           Engar hömlur má leggja á viðskipti með hluti í hlutafélagsbanka,
   sbr. þó 100. gr.
           Í samþykktum skal kveðið á um atkvæðisrétt sem fylgir hlutum í
   hlutafélagsbanka og um meðferð hans. Í samþykktum er óheimilt að veita
   tilteknum hlutum aukið atkvæðagildi eða skipa hlutum með öðrum hætti í
   sérstaka flokka.
           Þeir hluthafar, sem eiga eða hyggjast eignast virkan eignarhlut í
   viðskiptabanka, skulu fyrir fram tilkynna [Fjármálaeftirlitinu]^1) þar um.
   Með virkum eignarhlut er átt við beina eða óbeina hlutdeild sem nemur 10%
   eða meira af eigin fé eða atkvæðisrétti eða aðra hlutdeild sem gerir
   kleift að hafa veruleg áhrif á stjórnun viðkomandi stofnunar. Einnig skal
   hlutaðeigandi tilkynna [Fjármálaeftirlitinu]^1) ef hann hyggst auka við
   hlutafjáreign sína það mikið að hlutur hans í hlutafélagsbanka eða
   samsvarandi réttur til meðferðar atkvæða nemi 20%, 33% eða 50% eða svo
   stórum hluta að hlutafélagsbanki verði talinn dótturfyrirtæki hans.
           Ráðherra getur að fenginni tillögu [Fjármálaeftirlitsins]^1)
   synjað hluthafa um að eignast hlut eða um rétt til meðferðar atkvæða skv.
   3. mgr. telji hann viðkomandi ekki hæfan til þess með tilliti til
   heilbrigðs og trausts reksturs hlutaðeigandi stofnunar. Rökstudd synjun
   ráðherra skal hafa borist hlutaðeigandi innan þriggja mánaða frá þeim degi
   er tilkynning skv. 3. mgr. berst [Fjármálaeftirlitinu].^1)
           Sé um að ræða aukningu á eignarhlut skv. 3. mgr. er ráðherra
   heimilt að kveða á um hvenær henni skuli í síðasta lagi hrint í framkvæmd,
   enda hafi henni ekki verið hafnað.
           Hyggist hluthafi, sem á 10% eða meira af hlutafé í
   hlutafélagsbanka, draga úr hlutafjáreign sinni skal hann tilkynna það
   [Fjármálaeftirlitinu]^1) fyrir fram og einnig hver eignarhlutur hans muni
   verða. Fari eignarhluturinn niður fyrir 20%, 33%, 50% eða svo mikið að
   bankinn hættir að vera dótturfyrirtæki hlutaðeigandi, sbr. 3. mgr., skal
   það einnig tilkynnt.

   ^1)[5]L. 84/1998, 2. gr.

                                    11. gr.
           Þegar tilkynning hefur borist um kaup eða eigendaskipti hlutabréfa
   í hlutafélagsbanka sem valda því að hlutafjáreign fer yfir eða undir þau
   mörk sem tilgreind eru í 3., 4. eða 5. mgr. 10. gr. skal bankaráð eða
   bankastjórn tilkynna [Fjármálaeftirlitinu]^1) þar um án ástæðulauss
   dráttar.
           Eigi sjaldnar en einu sinni á ári skal hlutafélagsbanki tilkynna
   [Fjármálaeftirlitinu]^1) um þá hluthafa sem eiga 10% eða meira af hlutafé
   bankans og hlutafjáreign hvers þeirra.

   ^1)[6]L. 84/1998, 2. gr.

                                    12. gr.
           Fari aðili, sem á svo mikinn hlut í hlutafélagsbanka sem segir í
   3. mgr. 10. gr., þannig með hlut sinn að skaði heilbrigðan og traustan
   rekstur bankans getur ráðherra að fenginni tillögu
   [Fjármálaeftirlitsins]^1) ákveðið að þessum hlutum fylgi ekki
   atkvæðisréttur eða lagt fyrir hlutaðeigandi banka að grípa til viðeigandi
   ráðstafana.
           Ráðherra getur að fenginni tillögu [Fjármálaeftirlitsins]^1)
   ákveðið að eignarhlutum, sem ekki hafa verið tilkynntir fyrir fram skv. 3.
   mgr. 10. gr., fylgi ekki atkvæðisréttur. Synji ráðherra ekki viðkomandi um
   að eignast hlut eða auka við hann skv. 4. og 5. mgr. 10. gr. fá þessir
   hlutir atkvæðisrétt að nýju.
           Hafi ráðherra ákveðið skv. 1. eða 2. mgr. að hlutum fylgi ekki
   atkvæðisréttur skulu þeir hlutir ekki teknir með við útreikning á því hve
   miklum hluta atkvæða mælt hafi verið fyrir á hluthafafundum.

   ^1)[7]L. 84/1998, 2. gr.

                                    13. gr.
           Viðskiptabanka er óheimilt að eiga sjálfur eða taka að veði meira
   en 10% af eigin hlutafé. Eignist stofnunin meira af hlutafénu, svo sem með
   kaupum eða fyrir annað framsal, skal hún hafa selt hlutabréf þannig að
   lögmæltu marki sé náð innan þriggja mánaða.

                                    14. gr.
           Ákvæði 10.12. gr. eiga einnig við um sparisjóði, eftir því sem
   við getur átt.

                                C. Sparisjóðir.
                                    15. gr.
           Stofnfjáreigendur í sparisjóði skulu ekki vera færri en 30.
           Á stofnfundi sparisjóðs fer hver stofnandi með eitt atkvæði.
   Stofnfundur setur sparisjóði samþykktir. Í þeim skulu vera ákvæði sem
   varða sérstaklega hlutaðeigandi sparisjóð, svo sem:

           1. heiti sparisjóðs,
           2. heimili sparisjóðs og varnarþing,
           3. heildarupphæð stofnfjár, skipting í stofnfjárhluti og
           atkvæðisréttur,
           4. reglur um eigendaskipti að stofnfjárhlutum og aukningu
           stofnfjár,
           5. kosning sparisjóðsstjórnar og störf hennar,
           6. breytingar á samþykktum og
           7. slit á sparisjóði og ráðstöfun eigin fjár í því sambandi.

           Ákvörðun um breytingu á samþykktum sparisjóðs verður því aðeins
   gild að hún hljóti samþykki ^2/[3] hluta greiddra atkvæða, svo og samþykki
   stofnfjáreigenda sem ráða yfir minnst ^2/[3] hlutum þess stofnfjár sem
   farið er með atkvæði fyrir á fundi stofnfjáreigenda.
           Þegar starfsemi sparisjóðs er bundin við ákveðið svæði skulu
   stofnfjáreigendur vera búsettir eða reka atvinnu eða aðra starfsemi á því
   svæði, sbr. þó 2. mgr. 5. gr.

                                    16. gr.
           Gefin skulu út stofnfjárbréf fyrir skráðum stofnfjárhlutum og
   skulu þau undirrituð af sparisjóðsstjórn. Þau má ekki afhenda fyrr en
   hlutur er að fullu greiddur. Stofnfjárbréf skulu hljóða á nafn og verða
   þau ekki framseld til handhafa þannig að gildi hafi gagnvart sparisjóðnum.
   Í stofnfjárbréfi skal greina:

           1. heiti sparisjóðs og heimilisfang,
           2. númer og fjárhæð hlutar,
           3. nafn, heimilisfang og kennitölu stofnfjáreiganda,
           4. útgáfudag stofnfjárbréfs,
           5. efni 18. gr. og 20.21. gr. laga þessara og
           6. sérstök atriði er varða réttindi og skyldur stofnfjáreigenda.

           Færð skal skrá yfir stofnfjáreigendur og skulu þeir allir eiga
   aðgang að henni.

                                    17. gr.
           Stofnfjáreigendur bera ekki persónulega ábyrgð á skuldbindingum
   sparisjóðs umfram stofnfé sitt.
           Stofnfjáreigendur hafa ekki rétt til ágóðahlutar af
   rekstrarafgangi sparisjóðs umfram það sem mælt er fyrir um í lögum þessum.
           Stofnfjáreigendur skulu einungis njóta arðs af innborguðu stofnfé
   sínu.
           Stofnfé verður ekki endurgreitt til stofnfjáreigenda nema samkvæmt
   ákvæðum 70. gr.

                                    18. gr.
           Sala eða annað framsal stofnfjárhlutar í sparisjóði er óheimilt
   nema með samþykki sparisjóðsstjórnar. Veðsetning stofnfjárhlutar í
   sparisjóði er óheimil.

                                    19. gr.
           Sparisjóði er óheimilt að eiga sjálfur meira en 10% af eigin
   stofnfé. Eignist sparisjóður meira af stofnfénu vegna ákvæða 20. og 21.
   gr. skal hann hafa selt stofnfjárhlut þannig að lögmæltu marki sé náð
   innan þriggja mánaða.

                                    20. gr.
           Stjórn sparisjóðs er heimilt að innleysa stofnfjárhlut í
   sparisjóði þegar svo stendur á sem hér segir:

           1. við andlát stofnfjáreiganda,
           2. við eigendaskipti á stofnfjárhlut þegar fjárslit fara fram
           milli hjóna og
           3. við brottflutning stofnfjáreiganda af starfssvæði sjóðsins.

           Stjórn sparisjóðs er skylt að innleysa stofnfjárhlut í
   eftirgreindum tilvikum:

           1. þegar stofnun, sem er eigandi að stofnfjárhlut, er slitið eða
           hún lögð niður,
           2. við gjaldþrotaskipti á búi stofnfjáreiganda og
           3. við fjárnám í stofnfjárhlut stofnfjáreiganda.

                                    21. gr.
           Nú synjar sparisjóður um heimild til sölu stofnfjárhlutar, sbr.
   18. gr., eða neytir ekki heimildar til innlausnar skv. 1. mgr. 20. gr. og
   skal hann þá, ef óskað er, hafa milligöngu um sölu hlutarins eða innleysa
   hann innan árs frá því er skrifleg beiðni kom fram um sölu eða innlausn,
   sbr. þó ákvæði 19. gr.
           Fari innlausn stofnfjárhlutar fram skal hlutur innleystur á
   nafnverði að viðbættri ónýttri heimild til endurmats stofnfjár skv. 23.
   gr.

                                    22. gr.
           Fundur stofnfjáreigenda getur ákveðið að auka stofnfé í starfandi
   sparisjóði og sett reglur um áskrift nýrra stofnfjárhluta í samræmi við
   ákvæði í samþykktum.
           Það verð, sem nýr stofnfjáreigandi skal greiða fyrir hlut, skal
   vera nafnverð hans að viðbættri ónýttri heimild til endurmats stofnfjár
   skv. 23. gr.

                                    23. gr.
           Frá ársbyrjun 1993 er sparisjóðum heimilt að endurmeta stofnfé
   sjóðsins og greiða inn á stofnfjárreikninga stofnfjáreigenda. Við endurmat
   þetta skal hafa hliðsjón af eftirgreindum atriðum:

           1. verðlagsbreytingum frá 1. janúar 1992 miðað við
           lánskjaravísitölu og
           2. stöðu eigin fjár hjá sparisjóði.

           Nýtt stofnfé nýtur hlutfallslega endurmats miðað við inngreiðslu
   þess innan ársins.

                                  III. kafli.
                         Synjun umsókna um starfsleyfi.
                                    24. gr.
           Uppfylli viðskiptabanki eða sparisjóður, eftir því sem við á, ekki
   skilyrði 2. mgr. 4. gr. um form umsóknar, 5. gr. um stofnendur, 6. gr. um
   stofnfé, 8. gr. um stofnun ríkisviðskiptabanka, 9. gr. um stofnun
   hlutafélagsbanka, 1.3. mgr. 10. gr. um hluti í hlutafélagsbanka, 2. mgr.
   15. gr. um stofnun sparisjóðs og 38. gr. um stjórn viðskiptabanka eða
   sparisjóðs skal umsókn um starfsleyfi synjað.

                                    25. gr.
           Ráðherra er heimilt að synja umsókn um starfsleyfi, að fengnum
   tillögum [Fjármálaeftirlitsins],^1) sé eignarhlutur hluthafa í
   hlutafélagsbanka eða stofnfjáreiganda í sparisjóði skv. 10. gr. talinn
   ósamrýmanlegur eðlilegum rekstri hlutaðeigandi stofnunar.
           Ráðherra er og heimilt að synja umsókn um starfsleyfi ef náin
   tengsl viðskiptabanka eða sparisjóðs við einstaklinga eða lögaðila geta að
   mati [Fjármálaeftirlitsins]^1) hindrað það í eðlilegum eftirlitsaðgerðum.
   Sama á við ef lög eða reglur, sem um slíka einstaklinga eða lögaðila
   gilda, hindra eðlilegt eftirlit.

   ^1)[8]L. 84/1998, 2. gr.

                                    26. gr.
           Synjun ráðherra á starfsleyfi skal rökstudd og send umsækjanda
   skriflega.

                                   IV. kafli.
                                    Stjórn.
                            A. Ríkisviðskiptabankar.
                                    27. gr.
           Yfirstjórn ríkisviðskiptabanka er í höndum viðskiptaráðherra og
   bankaráðs svo sem fyrir er mælt í lögum þessum.
           Bankaráð ríkisviðskiptabanka skipa fimm menn kjörnir hlutbundinni
   kosningu af Alþingi til fjögurra ára í senn ásamt jafnmörgum til vara.
   Ráðherra skipar formann bankaráðs til fjögurra ára úr hópi hinna kjörnu
   aðalmanna og annan varaformann. Umboð bankaráðs gildir þar til nýtt hefur
   verið kjörið.
           Ráðherra ákveður þóknun bankaráðsmanna og varamanna þeirra.

                                    28. gr.
           Ráðherra getur hvenær sem er krafið bankaráð upplýsinga um rekstur
   og hag hlutaðeigandi ríkisviðskiptabanka.

                                    29. gr.
           [Bankastjórn ríkisviðskiptabanka skal skipuð þremur bankastjórum
   sem skulu eigi skipaðir til lengri tíma en fimm ára í senn.]^1) Hafi
   bankastjóri brotið af sér í starfi getur bankaráð vikið honum frá
   fyrirvaralaust og án launa. Bankaráð skal skýra bankastjóra skriflega frá
   ástæðum fyrir frávikningu úr starfi.
           Auglýsa skal opinberlega eftir umsóknum um stöður bankastjóra með
   hæfilegum fyrirvara.

   ^1)[9]L. 83/1997, 161. gr.

                             B. Hlutafélagsbankar.
                                    30. gr.
           Hluthafafundur fer með æðsta vald í málefnum hlutafélagsbanka
   samkvæmt því sem lög og samþykktir bankans ákveða.

                                    31. gr.
           Stjórn hlutafélagsbanka nefnist bankaráð. Bankaráðið fer með
   málefni hlutafélagsbanka milli hluthafafunda.
           Bankaráð hlutafélagsbanka skal skipað eigi færri en fimm mönnum og
   jafnmörgum til vara. Bankaráð skal kjörið af hluthöfum á aðalfundi.

                                C. Sparisjóðir.
                                    32. gr.
           Fundur stofnfjáreigenda fer með æðsta vald í málefnum sparisjóðs
   samkvæmt því sem lög og samþykktir sparisjóðsins ákveða. Stjórn sparisjóðs
   fer með málefni hans milli þeirra funda.
           Aðalfund skal halda samkvæmt ákvæðum samþykkta, þó eigi sjaldnar
   en einu sinni á ári og aldrei síðar en níu mánuðum frá lokum hvers
   reikningsárs.
           Aukafund skal halda ef stofnfjáreigendur, sem fara með minnst
   ^1/[3] hluta stofnfjár, krefjast þess skriflega og greina fundarefni.
           Aukafund skal annars halda þegar sparisjóðsstjórn telur þess þörf.

                                    33. gr.
           Fundir stofnfjáreigenda skulu boðaðir með þeim hætti sem
   samþykktir ákveða en þó með tíu daga fyrirvara hið skemmsta. Fundarboði
   skal fylgja dagskrá fundarins. Stofnfjáreiganda er óheimilt að fela öðrum
   umboð sitt á framangreindum fundum nema slíkt sé leyft í samþykktum
   sparisjóðs.
           Afl atkvæða samkvæmt reglum 35. gr. ræður úrslitum á fundum nema
   öðruvísi sé mælt í lögum þessum.
           Hver stofnfjáreigandi á rétt til að fá ákveðið mál tekið til
   úrlausnar á fundum stofnfjáreigenda sparisjóðs ef hann gerir skriflega
   kröfu um það til sparisjóðsstjórnar með svo miklum fyrirvara að unnt sé að
   taka málið á dagskrá fundarins.

                                    34. gr.
           Á aðalfundi skal m.a. taka eftirgreind mál fyrir:

           1. skýrslu stjórnar um starfsemi liðins starfsárs,
           2. staðfestingu á endurskoðuðum ársreikningi og ráðstöfun
           tekjuafgangs að fengnum tillögum sparisjóðsstjórnar, sbr. 59. gr.,
           3. kosningu sparisjóðsstjórnar, sbr. 36. gr., og endurskoðanda,
           sbr. 60. gr.,
           4. þóknun stjórnarmanna, svo og þóknun endurskoðanda, að fengnum
           tillögum sparisjóðsstjórnar,
           5. breytingar á samþykktum sparisjóðs og
           6. önnur mál sem aðalfundur skal fjalla um samkvæmt lögum þessum
           eða sparisjóðsstjórn ákveður að leggja fyrir fundinn.

                                    35. gr.
           Stofnfjáreigendur skulu eiga jafnan hlut nema samþykktir heimili
   annað.
           Stofnfjáreigendur skulu eiga jafnan atkvæðisrétt nema öðruvísi sé
   ákveðið í samþykktum sparisjóðs. Þó er einstökum stofnfjáreigendum aldrei
   heimilt, fyrir sjálfs sín hönd eða annarra, að fara með meira en 5% af
   heildaratkvæðamagni í sparisjóði, sbr. þó 98. gr. ef sveitarfélag er eini
   stofnfjáreigandinn.
           Óheimilt er að fara með atkvæðisrétt samkvæmt þeim stofnfjárbréfum
   sem sparisjóður á sjálfur, sbr. 19. gr.
           Þar sem talað er um heildaratkvæðamagn í sparisjóði í lögum þessum
   er átt við heildaratkvæðamagn að frádregnum atkvæðum samkvæmt þeim
   stofnfjárbréfum sem sparisjóður á sjálfur.

                                    36. gr.
           Í stjórn sparisjóðs skulu sitja fimm menn. Stofnfjáreigendur kjósa
   þrjá stjórnarmenn en hlutaðeigandi sveitarstjórnir eða héraðsnefndir
   tilnefna tvo stjórnarmenn samkvæmt nánari ákvæðum í samþykktum sjóðsins.
   Séu sveitarstjórnir einu stofnfjáreigendurnir kjósa hlutaðeigandi
   sveitarstjórnir, eða fulltrúar þeirra, alla stjórnina í samræmi við
   samþykktir sparisjóðsins. Stjórnin kýs sér formann úr sínum hópi. Heimilt
   er að kjósa varamenn, jafnmarga aðalmönnum, eftir sömu reglum og gilda um
   kosningu aðalmanna. Kosning stjórnar skal vera hlutbundin ef óskað er.
           Nú eru stofnfjáreigendur í sparisjóði fleiri en 150 og er þá
   heimilt að ákveða í samþykktum sparisjóðs að aðalfundur kjósi fulltrúaráð
   skipað að minnsta kosti 21 fulltrúa. Fulltrúaráð skal kosið til þriggja
   ára og þriðjungur árlega nema í fyrsta skipti. Fulltrúaráð kýs stjórn
   sparisjóðsins samkvæmt reglum 1. mgr. eftir því sem við getur átt.
           Stjórnarmenn, sem eru ekki kosnir af stofnfjáreigendum, sitja
   aðal- og aukafundi án atkvæðisréttar.
           Umboð stjórnarmanns gildir þann tíma sem til er tekinn í
   samþykktum. Kjörtímabili skal vera lokið við lok aðalfundar í síðasta lagi
   fjórum árum eftir kjörið.

                                    37. gr.
           Nú sameinast tveir eða fleiri sparisjóðir og er þá heimilt að
   ákveða í samþykktum að stjórn sparisjóðsins verði kosin hlutbundinni
   kosningu af sérstöku fulltrúaráði.
           Fulltrúaráð skal þannig skipað:

           1. að ^3/[5] hlutum af stofnfjáreigendum hlutaðeigandi sparisjóða
           samkvæmt samningi þeirra þar um,
           2. að ^2/[5] hlutum af hlutaðeigandi sveitarstjórnum eða
           héraðsnefndum enda hafi sveitarstjórnir eða sýslunefndir áður
           kosið til stjórnar sparisjóða.

           Við sameiningu sparisjóða er heimilt að ákveða í samþykktum að
   starfa skuli staðbundnar stjórnir, þriggja til fimm manna, á starfssvæði
   sparisjóðanna eins og það var fyrir sameiningu, kjörnar skv. 36. gr.
   Stjórn sparisjóðsins setur staðbundnum stjórnum erindisbréf þar sem
   starfssviði þeirra er nánar lýst og skal það staðfest á fundi
   stofnfjáreigenda.

                             D. Sameiginleg ákvæði.
                                    38. gr.
           Bankastjórar viðskiptabanka og sparisjóðsstjórar skulu vera
   búsettir hér á landi, vera fjárráða, hafa óflekkað mannorð og aldrei hafa
   verið sviptir forræði yfir búi sínu.
           Auk þess að fullnægja skilyrðum 1. mgr. skal menntun eða
   starfsreynsla og starfsferill bankastjóra og sparisjóðsstjóra vera með
   þeim hætti að tryggt sé að þeir geti gegnt stöðu sinni á forsvaranlegan
   hátt.
           Bankaráðsmenn og stjórnarmenn sparisjóðs skulu einnig uppfylla
   skilyrði 1. mgr. Ríkisborgarar annarra ríkja innan Evrópska
   efnahagssvæðisins eru þó undanþegnir búsetuskilyrðinu. Ráðherra er heimilt
   að veita ríkisborgurum annarra ríkja sömu undanþágu.
           Bankastjórum og sparisjóðsstjórum er óheimilt að eiga sæti í
   bankaráði eða stjórn sparisjóðs.

                                    39. gr.
           Bankaráð eða sparisjóðsstjórn hefur yfirumsjón með starfsemi
   viðskiptabanka eða sparisjóðs í samræmi við lög þessi, reglugerðir eða
   samþykktir. Bankaráð eða sparisjóðsstjórn skal einnig hafa með höndum
   almennt eftirlit með rekstri hlutaðeigandi stofnunar. Bankaráð eða
   sparisjóðsstjórn annast m.a. eftirfarandi verkefni:

           1. að ráða bankastjóra eða sparisjóðsstjóra, ákveða laun og
           ráðningarkjör þeirra og verkaskiptingu samkvæmt sérstöku
           erindisbréfi sem gildir í ákveðinn tíma,
           2. að ráða forstöðumann endurskoðunardeildar, sbr. 7. mgr. 62.
           gr.,
           3. að staðfesta ráðningu staðgengla bankastjóra eða
           sparisjóðsstjóra samkvæmt tillögum bankastjórnar eða
           sparisjóðsstjóra,
           4. að staðfesta tillögur bankastjórnar eða sparisjóðsstjóra um
           höfuðþætti í stjórnskipulagi hlutaðeigandi stofnunar,
           5. að móta stefnu í vaxta- og gjaldskrármálum og setja almennar
           reglur um lánveitingar og ábyrgðir stofnunarinnar, hvort tveggja
           að fenginni umsögn bankastjóra eða sparisjóðsstjóra,
           6. að setja að fenginni tillögu bankastjóra eða sparisjóðsstjóra
           leiðbeiningar um árlega upplýsingagjöf til bankaráðs eða
           sparisjóðsstjórnar um veitt lán og ábyrgðir til einstaklinga og
           lögaðila sem, beint eða óbeint, vegna eignarhlutdeildar eða á
           annan hátt hafa veruleg áhrif á ráðstafanir hlutaðeigandi
           stofnunar eða eru undir stjórn einstaklinga eða lögaðila sem hafa
           slík áhrif,
           7. að ákveða hvaða starfsmenn, auk bankastjóra eða
           sparisjóðsstjóra, hafa heimild til að skuldbinda hlutaðeigandi
           stofnun og setja reglur þar um,
           8. að ákveða hver skuli taka sæti af hálfu viðskiptabanka eða
           sparisjóðs í stjórn stofnunar eða atvinnufyrirtækis nema lög kveði
           á um annað,
           9. að taka ákvörðun um ráðstöfun á tekjuafgangi til varasjóðs og
           annarra sjóða ríkisviðskiptabanka eða leggja tillögur um þessi
           atriði fyrir hluthafafund eða aðalfund hlutafélagsbanka eða
           aðalfund sparisjóðs,
           10. að taka ákvörðun um að stofna eða leggja niður útibú,
           11. að taka ákvörðun um byggingu, kaup, sölu og veðsetningu á
           fasteignum stofnunarinnar,
           12. að ákveða kaup og sölu hlutabréfa og annarra eignarhluta í
           félögum eða stofnunum sem viðskiptabanki eða sparisjóður á aðild
           að og
           13. að taka ákvörðun um samruna hlutaðeigandi stofnunar við aðra
           viðskiptabanka eða sparisjóði, sbr. 72. og 74. gr.

           Áður en ákvörðun er tekin skv. 7.13. tölul. 1. mgr. skal leitað
   tillagna bankastjóra eða sparisjóðsstjóra.
           Bankaráð og sparisjóðsstjórn fjalla einnig um önnur mál sem þau
   skulu annast samkvæmt lögum þessum, reglugerðum eða samþykktum
   hlutaðeigandi stofnana, svo og þau mál sem bankastjórar og
   sparisjóðsstjórar leggja fyrir bankaráð eða sparisjóðsstjórn.

                                    40. gr.
           Bankaráð eða sparisjóðsstjórn heldur fundi eftir þörfum eða
   samkvæmt því sem ákveðið er í reglugerðum eða samþykktum. Bankaráðsfundi
   og stjórnarfundi sparisjóðs skal ætíð halda ef einn eða fleiri
   bankaráðsmenn eða stjórnarmenn sparisjóðs óska þess eða telji banka- eða
   sparisjóðsstjórar þess þörf. Bankastjórar og sparisjóðsstjórar sitja
   bankaráðsfundi eða stjórnarfundi sparisjóðs og taka þátt í umræðum nema
   bankaráð eða sparisjóðsstjórn ákveði annað.
           Fundir eru lögmætir ef meiri hluti bankaráðsmanna eða
   stjórnarmanna sparisjóðs er á fundi. Afl atkvæða ræður úrslitum við
   afgreiðslu máls. Falli atkvæði jöfn ræður atkvæði formanns. Um það sem
   gerist á bankaráðsfundum og stjórnarfundum sparisjóðs skal haldin gerðabók
   og fundargerðir staðfestar á þann hátt sem bankaráð eða stjórn sparisjóðs
   ákveður.
           Bankaráðsmenn eða stjórnarmenn sparisjóðs og varamenn þeirra skulu
   ekki taka þátt í meðferð máls er varðar viðskipti þeirra sjálfra eða
   fyrirtækja sem þeir eiga hlut í, sitja í stjórn hjá, eru fyrirsvarsmenn
   fyrir eða eiga að öðru leyti verulegra hagsmuna að gæta í. Sama gildir um
   þátttöku bankaráðsmanna eða stjórnarmanna sparisjóðs í meðferð máls er
   varðar aðila sem eru þeim tengdir, persónulega eða fjárhagslega.
           Bankaráðsmenn og stjórnarmenn sparisjóðs, varamenn þeirra,
   endurskoðendur og aðrir starfsmenn mega ekki koma fram sem umboðsaðilar
   annarra gagnvart hlutaðeigandi stofnun.

                                    41. gr.
           Bankastjórar og sparisjóðsstjórar bera ábyrgð á daglegum rekstri
   hlutaðeigandi stofnunar og fara með ákvörðunarvald í öllum málefnum hennar
   sem ekki eru öðrum falin með lögum þessum. Þeim ber að sjá um að
   reksturinn sé í öllum greinum samkvæmt lögum þessum, reglugerðum eða
   samþykktum og ákvörðunum bankaráðs eða sparisjóðsstjórnar.

                                    42. gr.
           Bankastjórum og sparisjóðsstjórum er óheimilt, nema að fengnu
   leyfi bankaráðs eða sparisjóðsstjórnar, að sitja í stjórn stofnana og
   atvinnufyrirtækja utan viðskiptabanka eða sparisjóðs eða taka þátt í
   atvinnurekstri að öðru leyti nema lög kveði á um annað eða um sé að ræða
   stofnun eða atvinnufyrirtæki sem hlutaðeigandi stofnun á aðild að.
           Um heimildir annarra starfsmanna skv. 1. mgr. fer samkvæmt reglum
   sem bankaráð eða sparisjóðsstjórn setja að fengnum tillögum bankastjóra
   eða sparisjóðsstjóra.

                                    43. gr.
           Bankaráðsmenn, stjórnarmenn sparisjóðs, bankastjórar og
   sparisjóðsstjórar, endurskoðendur og aðrir starfsmenn viðskiptabanka eða
   sparisjóðs eru bundnir þagnarskyldu um allt það er varðar hagi
   viðskiptamanna hlutaðeigandi stofnunar og um önnur atriði sem þeir fá
   vitneskju um í starfi sínu og leynt skulu fara samkvæmt lögum eða eðli
   máls nema dómari úrskurði að upplýsingar sé skylt að veita fyrir dómi eða
   lögreglu eða skylda sé til að veita upplýsingar lögum samkvæmt.
   Þagnarskyldan helst þótt látið sé af starfi.

   ^1)[10]L. 84/1998, 2. gr.

                                   V. kafli.
                                   Starfsemi.
                                    44. gr.
           Starfsemi viðskiptabanka og sparisjóða er fólgin í geymslu og
   ávöxtun fjár, miðlun á peningum, verðbréfaviðskiptum og annarri
   þjónustustarfsemi sem er í eðlilegum tengslum við slík viðskipti:

           1. Móttaka innlána og annarra endurgreiðanlegra fjármuna frá
           almenningi.
           2. Útlánastarfsemi, m.a.:

                        a. neytendalán,
                        b. langtímaveðlán,
                        c. kröfukaup og kaup skuldaskjala og
                        d. viðskiptalán.

           3. Fjármögnunarleiga.
           4. Greiðslumiðlun.
           5. Útgáfa og umsýsla greiðslumiðla (t.d. greiðslukorta, ferðatékka
           og víxla).
           6. Að veita ábyrgðir og tryggingar.
           7. Viðskipti fyrir eigin reikning eða fyrir viðskiptavini með:

                        a. greiðsluskjöl á peningamarkaði (ávísanir, víxla,
                        önnur sambærileg greiðsluskjöl o.s.frv.),
                        b. erlendan gjaldeyri,
                        c. framvirka samninga og skiptirétt (vilnanir),
                        d. gengisbundin bréf og vaxtabréf og
                        e. verðbréf.

           8. Þátttaka í útboðum verðbréfa og þjónustuviðskipti tengd slíkum
           útboðum.
           9. Ráðgjöf til fyrirtækja um uppbyggingu höfuðstóls, áætlanagerð
           og skyld mál og ráðgjöf og þjónusta varðandi samruna fyrirtækja og
           kaup á þeim.
           10. Peningamiðlun.
           11. Stjórnun og ráðgjöf varðandi samval verðbréfa.
           12. Varsla og ávöxtun verðbréfa.
           13. Upplýsingar um lánstraust (lánshæfni).
           14. Útleiga geymsluhólfa.

   Um verðbréfaviðskipti viðskiptabanka og sparisjóða gilda eftir því sem við
   getur átt ákvæði laga um verðbréfaviðskipti.
           Viðskiptabönkum, sparisjóðum og öðrum stofnunum, sem til þess hafa
   sérstaka lagaheimild, er einum heimilt að taka við innlánum frá almenningi
   til geymslu og ávöxtunar.
           Viðskiptabönkum og sparisjóðum er heimilt að stunda
   vátryggingarstarfsemi með stofnun dótturfyrirtækis.
           Viðskiptabönkum og sparisjóðum er einnig heimilt að stunda aðra
   starfsemi en um ræðir í 1. mgr., enda sé slík hliðarstarfsemi í eðlilegu
   framhaldi af viðskiptabanka- eða sparisjóðsstarfsemi. Til framangreindrar
   starfsemi þarf samþykki [Fjármálaeftirlitsins]^1) sem jafnframt getur
   ákveðið að hún skuli stunduð í sérstöku félagi.

   ^1)[11]L. 84/1998, 2. gr.

                                    45. gr.
           Viðskiptabönkum og sparisjóðum er heimilt án takmarkana að
   yfirtaka eignir til að tryggja fullnustu kröfu. Eignirnar skulu seldar
   jafnskjótt og það er talið hagkvæmt að mati bankastjórnar eða
   sparisjóðsstjóra.
           Viðskiptabönkum og sparisjóðum er heimilt að stunda tímabundið
   aðra starfsemi en þá sem um getur í 44. gr. ef það er einungis í þeim
   tilgangi að ljúka viðskiptum fyrirtækja við viðskiptabanka eða sparisjóð
   eða liður í endurskipulagningu á starfsemi viðskiptaaðila þessara
   stofnana. Skýrsla hér að lútandi skal send [Fjármálaeftirlitinu].^1)

   ^1)[12]L. 84/1998, 2. gr.

                                    46. gr.
           Viðskiptabankar og sparisjóðir mega ekki eiga eða taka að veði
   eignarhluti í einstökum fyrirtækjum sem stunda aðra starfsemi en þá sem
   getið er í 44. gr. og nema hærri fjárhæð en 15% af eigin fé hlutaðeigandi
   stofnunar áður en tekið hefur verið tillit til frádráttar skv. 4. mgr. 55.
   gr. Eignarhlutur viðskiptabanka eða sparisjóðs og heildarskuldbindingar
   fyrirtækis gagnvart hlutaðeigandi stofnun skulu vera innan þeirra marka
   sem getur í reglum^1) er ráðherra setur að fengnum tillögum
   [Fjármálaeftirlitsins]^2) um hámark lána og ábyrgða til einstakra
   viðskiptamanna eða fjárhagslega tengdra aðila.
           Samtala virkra eignarhluta, sbr. skilgreiningu skv. 3. mgr. 10.
   gr., má ekki nema hærri fjárhæð en 60% af eigin fé viðskiptabanka eða
   sparisjóðs áður en tekið hefur verið tillit til frádráttar skv. 4. mgr.
   55. gr. Bókfært virði samanlagðra eignarhluta, sem viðskiptabanki eða
   sparisjóður hefur eignast, má ekki nema hærri fjárhæð en 100% af eigin fé
   þeirra. Eignarhlutir sem dregnir skulu frá við útreikning á eigin fé og
   eignarhlutir í fyrirtækjum, sem mynda samstæðu með viðskiptabanka eða
   sparisjóði, skulu ekki teknir með við útreikning hlutfalla skv. 1. mgr. og
   1. og 2. málsl. þessarar málsgreinar. Tímabundinn eignarhlutur
   viðskiptabanka eða sparisjóðs í fyrirtæki skv. 45. gr. skal ekki tekinn
   með við útreikning skv. 1. mgr. og 2. málsl. þessarar málsgreinar.
           Heimilt er að eignarhlutir viðskiptabanka eða sparisjóða fari fram
   yfir hlutföll skv. 1. mgr. eða 1. málsl. 2. mgr., enda sé sú fjárhæð, sem
   umfram er, dregin frá við útreikning eigin fjár hlutaðeigandi stofnunar.
   Fari eignarhlutir samtímis fram yfir hlutföll skv. 1. mgr. og 1. málsl. 2.
   mgr. skal hærri fjárhæðin af þeim sem umfram eru dregin frá við útreikning
   eigin fjár hlutaðeigandi stofnunar.
           Viðskiptabankar og sparisjóðir skulu gefa [Fjármálaeftirlitinu]^2)
   sundurliðað yfirlit yfir eignarhluti í öðrum viðskiptabönkum eða
   sparisjóðum sem þeir hafa eignast eða tekið að veði, sbr. þó 18. gr.
           Veiti viðskiptabanki eða sparisjóður lán til kaupa á eigin
   hlutabréfum eða stofnfjárhlutum fyrir hærri fjárhæð en 5% af
   heildarfjárhæð hlutafjár eða stofnfjár hlutaðeigandi stofnunar skulu
   settar óumdeildar tryggingar fyrir lánum sem eru umfram framangreint
   hlutfall.

   ^1)Rg. 571/1996, sbr. 486/1997 og 694/1997.^2)[13]L. 84/1998, 2. gr.

                                    47. gr.
           Viðskiptabönkum og sparisjóðum er óheimilt að veita bankastjórum
   eða sparisjóðsstjórum lán eða ganga í ábyrgðir fyrir þá nema fyrirgreiðsla
   til þeirra sé samþykkt af bankaráði eða sparisjóðsstjórn, bókuð í gerðabók
   og sé á engan hátt frábrugðin sambærilegri fyrirgreiðslu til annarra
   viðskiptamanna. Bankastjórum og sparisjóðsstjórum er óheimilt að vera
   ábyrgðarmenn gagnvart hlutaðeigandi stofnun. Ákvæði þessarar greinar
   gildir einnig um maka þeirra.
           Að öðru leyti fer um viðskipti starfsmanna við hlutaðeigandi
   viðskiptabanka eða sparisjóð eftir reglum sem bankaráð eða
   sparisjóðsstjórn setur að fengnum tillögum bankastjóra eða
   sparisjóðsstjóra.

                                    48. gr.
           Innlánsreikningar, fjárvörslureikningar og geymsluhólf skulu skráð
   á nafn viðskiptamanns ásamt heimilisfangi hans og kennitölu. Sömu
   upplýsinga skal einnig aflað við stofnun annarra viðskiptasambanda
   hlutaðeigandi stofnunar og viðskiptamanna hennar, eftir því sem unnt er.

                                    49. gr.
           Glatist innlánsskilríki eða viðtökuskírteini er viðskiptabanki eða
   sparisjóður hafa gefið út fyrir handveði eða geymslufé getur bankaráð eða
   sparisjóðsstjórn stefnt til sín handhafa nefndra skjala með þriggja mánaða
   fyrirvara frá síðustu birtingu áskorunar sem birt skal þrisvar sinnum í
   Lögbirtingablaði.
           Gefi enginn sig fram áður en fyrirvarinn er liðinn falla niður öll
   réttindi á hendur viðskiptabanka eða sparisjóði samkvæmt innlánsskilríkinu
   eða viðtökuskírteininu. Skal viðskiptabanki eða sparisjóður þá, að ósk
   þess sem fengið hafði hið fyrra innlánsskilríki eða viðtökuskírteini
   afhent úr hlutaðeigandi stofnun, gefa út nýtt honum til handa eða þeim sem
   sannar að hann leiði rétt sinn löglega frá þessum aðila og skal hið nýja
   skjal vera með sömu skilmálum og hið fyrra.

                                    50. gr.
           Innlánsskilríki viðskiptabanka eða sparisjóða, ávísanir og hvers
   konar skuldbindingar sem gefnar eru út í nafni þeirra, skuldbindingar sem
   veita þeim handveðsrétt, arðmiðar af skuldabréfum þeirra og framsöl skulu
   undanþegin stimpilgjaldi.
           Ákvæði 1. mgr. á einnig við um aðrar stofnanir eða sjóði sem lög
   þessi taka til.

                                    51. gr.
           Viðskiptabanki eða sparisjóður má ekki eiga fasteignir eða hluti í
   félögum um fasteignir fyrir hærri fjárhæð en sem nemur 20% af eigin fé.
   Fasteignir sem viðskiptabanki eða sparisjóður notar vegna starfseminnar og
   fasteignir, sem hlutaðeigandi stofnun hefur yfirtekið til lúkningar kröfu
   skv. 1. mgr. 45. gr., reiknast þó ekki með.

                                    52. gr.
           Við ákvörðun vaxta og þjónustugjalda er viðskiptabönkum og
   sparisjóðum óheimilt að hafa samráð við aðrar innlánsstofnanir.
   Sparisjóðum er þó heimilt að fela Sparisjóðabanka Íslands hf. að leggja
   fyrir hlutaðeigandi sparisjóð leiðbeinandi tillögur um vexti og
   þjónustugjöld enda brjóti slíkt ekki í bága við ákvæði samkeppnislaga,
   sbr. IV. kafla þeirra laga.

                                   VI. kafli.
                            Um laust fé og eigið fé.
                                    53. gr.
           Viðskiptabankar og sparisjóðir skulu kappkosta að hafa ætíð yfir
   að ráða nægilegu lausu fé til að geta innt af hendi úttektir á innlánsfé
   og aðrar greiðslur sem starfsemi hlutaðeigandi stofnana fylgja. Með lausu
   fé er átt við peninga í sjóði, óbundnar nettóinnstæður í innlendum og
   erlendum innlánsstofnunum, ríkisvíxla og aðrar sambærilegar nettóeignir.

                                    54. gr.
           Eigið fé viðskiptabanka og sparisjóða, eins og það er skilgreint
   skv. 2. mgr., skal á hverjum tíma eigi nema lægri fjárhæð en sem svarar
   til 8% af áhættugrunni. Áhættugrunnur stofnunar skal metinn með tilliti
   til heildareigna, liða utan efnahagsreiknings, gengisáhættu og áhættu
   annarra liða með markaðsáhættu samkvæmt nánari reglum^1) um mat á
   áhættugrunni til útreiknings á eiginfjárhlutfalli viðskiptabanka og
   sparisjóða sem [Fjármálaeftirlitið]^2) setur. Eiginfjárkrafan skv. 1.
   málsl. skal einnig gilda um samstæðureikning, sbr. 66. gr.
           Við útreikning á eiginfjárhlutfalli skv. 1. mgr. skal eigið fé
   samsett af þremur þáttum, eiginfjárþætti A, eiginfjárþætti B og
   eiginfjárþætti C, og frádráttarliðum skv. 55. gr. Eftirfarandi takmarkanir
   gilda um einstaka eiginfjárþætti:

           1. Eiginfjárþáttur A skal nema að lágmarki helmingi eigin fjár
           fyrir frádrátt skv. 55. gr.
           2. Eiginfjárþáttur B má hæst nema 50% af eiginfjárþætti A.
           3. Eiginfjárþáttur C má hæst nema 50% af eiginfjárþætti A.
           Jafnframt má eiginfjárþáttur C hæst nema 4,8% af reiknuðum
           áhættugrunni viðskiptabanka eða sparisjóðs vegna markaðsáhættu
           liða í veltubók og gengisáhættu.

           Eiginfjárþáttur A telst vera:

           1. Innborgað hlutafé.
           2. Varasjóðir, yfirverðsreikningur hlutafjár og óráðstafað eigið
           fé að frádregnu tapi ársins.
           3. Endurmatsreikningur samkvæmt verðbólgureikningsskilum.
           4. Frá eiginfjárþætti A skal draga eigin hlutabréf, viðskiptavild
           og aðrar óáþreifanlegar eignir, svo og áfallnar ófærðar
           skattskuldbindingar sem rýra möguleika viðskiptabankans eða
           sparisjóðsins til að mæta tapi.

           Eiginfjárþáttur B telst vera:

           1. Víkjandi lán sem viðskiptabankar eða sparisjóðir taka gegn
           útgáfu sérstakrar skuldaviðurkenningar þar sem skýrt er kveðið á
           um að endurgreiðslutími lánsins sé eigi skemmri en fimm ár og að
           við gjaldþrot hlutaðeigandi viðskiptabanka eða sparisjóðseða slit
           hans fáist það endurgreitt á eftir öllum öðrum kröfum á hendur
           viðskiptabankanum eða sparisjóðnum en endurgreiðslu hlutafjár eða
           stofnfjár eða sambærilegs eigin fjár ríkisviðskiptabanka. Þegar
           fimm ár eru eftir af lánstímanum skal lánið reiknast niður um 20%
           fyrir hvert ár sem líður af þessum fimm árum. Sé um að ræða lán
           sem greiðist niður með afborgunum á lánstímanum skal reikna
           eftirstöðvar hvers árs niður á sambærilegan hátt.
           2. Endurmatsreikningur annar en gert er ráð fyrir í eiginfjárþætti
           A.

           Eiginfjárþáttur C telst vera víkjandi lán til skamms tíma sem
   viðskiptabanki eða sparisjóður tekur gegn útgáfu sérstakrar
   skuldaviðurkenningar þar sem skýrt er kveðið á um að endurgreiðslutími
   lánsins sé eigi skemmri en tvö ár og að við gjaldþrot hlutaðeigandi
   viðskiptabanka eða sparisjóðs eða slit hans fáist það endurgreitt á eftir
   öllum öðrum kröfum á hendur viðskiptabankanum eða sparisjóðnum en
   endurgreiðslu hlutafjár eða stofnfjár eða sambærilegs eigin fjár
   ríkisviðskiptabanka. Jafnframt skal kveðið á um að óheimilt sé að greiða
   af láninu eða greiða af því vexti ef eiginfjárhlutfall hlutaðeigandi
   viðskiptabanka eða sparisjóðs er lægra en 8% eða ef endurgreiðsla
   höfuðstóls eða greiðsla vaxta veldur því að eiginfjárhlutfallið fer niður
   fyrir 8%. Tilkynna skal [Fjármálaeftirlitinu]^2) ef slík greiðsla veldur
   því að eiginfjárhlutfallið fer niður fyrir 10%. Við mat á eiginfjárþætti C
   getur [Fjármálaeftirlitið]^2) heimilað einstökum viðskiptabönkum eða
   sparisjóðum að tekið sé tillit til hagnaðar af veltubókarviðskiptum að
   frádreginni fyrirsjáanlegri gjaldfærslu eða arði og að frádregnu nettótapi
   af annarri starfsemi, enda sé engin þessara fjárhæða meðtalin í
   eiginfjárþætti A.
           [Fjármálaeftirlitið]^2) getur veitt heimild til að flýta
   endurgreiðslu víkjandi lána æski lánveitandi þess, enda hafi slíkt ekki
   áhrif á viðunandi eiginfjárstöðu hlutaðeigandi viðskiptabanka eða
   sparisjóðs.
           Ráðherra er heimilt að fengnum tillögum [Fjármálaeftirlitsins]^2)
   að ákveða í reglugerð að aðrir liðir en greindir eru í 3.4. mgr. teljist
   með eigin fé viðskiptabanka eða sparisjóðs.

   ^1)Rg. 348/1996, sbr. 118/1997.^2)[14]L. 84/1998, 2. gr.

                                    55. gr.
           Frá eigin fé skv. 2. mgr. 54. gr. skal draga bókfært virði á
   eignarhlutum og víkjandi lánum viðskiptabanka eða sparisjóða hjá öðrum
   þeim félögum sem stunda starfsemi sem talin er upp í 44. gr. í samræmi við
   eftirfarandi ákvæði í 1.3. tölul., sbr. þó 2. mgr.:

           1. Eignarhlutur í félögum þar sem eignarhlutir hlutaðeigandi
           viðskiptabanka eða sparisjóðs nema meira en 10% af hlutafé
           viðkomandi félaga. Enn fremur víkjandi lán hjá sömu félögum.
           Eignarhlutur sparisjóðs í Sparisjóðabanka Íslands hf. er
           undanskilinn.
           2. Eignarhlutur í félagi, sem viðskiptabanki eða sparisjóður hefur
           eignast tímabundið vegna endurskipulagningar þess félags, skal
           ekki dragast frá.
           3. Eignarhlutur í félögum þar sem eignarhlutir viðskiptabanka eða
           sparisjóðs nema allt að 10% af hlutafé viðkomandi félaga, svo og
           eignarhlutur sparisjóðs í Sparisjóðabanka Íslands hf.
           Frádrátturinn takmarkast við þá heildarfjárhæð eignarhluta og
           víkjandi lána sem er umfram 10% af eigin fé viðskiptabanka eða
           sparisjóðs eins og það er reiknað skv. 2. mgr. 54. gr. fyrir
           frádrátt samkvæmt þessari grein.

           Eignarhlutir og víkjandi lán hjá öðrum félögum, sbr. 1. mgr., sem
   reiknast með í samstæðureikningi hlutaðeigandi viðskiptabanka eða
   sparisjóðs, dragast ekki frá eigin fé hlutaðeigandi stofnunar.
           Eignarhlutir og víkjandi lán hjá dótturfélögum, sem reka
   vátryggingarstarfsemi skv. 3. mgr. 44. gr. eða starfsemi skv. 4. mgr. sömu
   greinar, dragast frá eigin fé við útreikning á eiginfjárhlutfalli skv. 2.
   mgr. 54. gr.
           Frá eigin fé dragast enn fremur eignarhlutir í félögum sem eru
   umfram þau mörk sem greinir í 1. mgr. og 1. málsl. 2. mgr. 46. gr.

                                  VII. kafli.
              Ársreikningur, endurskoðun og samstæðureikningsskil.
                                    56. gr.
           Bankaráð og bankastjórar eða sparisjóðsstjórn og sparisjóðsstjórar
   skulu semja ársreikning fyrir hvert reikningsár. Ársreikningur skal hafa
   að geyma rekstrarreikning, efnahagsreikning, fjárstreymisyfirlit og
   skýringar. Enn fremur skal semja skýrslu stjórnar sem ásamt ársreikningi
   mynda eina heild. Reikningsár viðskiptabanka og sparisjóða er
   almanaksárið.
           Ársreikningur skal undirritaður af bankaráði eða sparisjóðsstjórn
   og bankastjórum og sparisjóðsstjórum. Ársreikningur ríkisviðskiptabanka
   skal auk þess staðfestur af ráðherra. Hafi bankaráðsmaður eða
   stjórnarmaður sparisjóðs, bankastjóri eða sparisjóðsstjóri mótbárur fram
   að færa gegn ársreikningi skal hann gera grein fyrir því í áritun sinni.

                                    57. gr.
           Ársreikningur skal gefa glögga mynd af fjárhagsstöðu og
   rekstrarafkomu viðskiptabanka eða sparisjóðs. Hann skal gerður í samræmi
   við lög, reglur og góða reikningsskilavenju og innihalda m.a.
   rekstrarreikning, efnahagsreikning og skýringar og upplýsingar um liði
   utan efnahagsreiknings.
           [Fjármálaeftirlitið]^1) skal sjá til þess í samráði við
   reikningsskilaráð að á hverjum tíma liggi fyrir skilgreining á góðri
   reikningsskilavenju við gerð ársreiknings og árshlutareiknings
   viðskiptabanka og sparisjóða.
           [Fjármálaeftirlitið]^1) setur reglur^2) að höfðu samráði við
   reikningsskilaráð um uppsetningu ársreiknings, innihald einstakra liða
   rekstrar- og efnahagsreiknings og liða utan efnahagsreiknings og skýringar
   og mat á einstökum liðum.

   ^1)[15]L. 84/1998, 2. gr.^2)Rg. 554/1994, sbr. 624/1994 og 717/1995.

                                    58. gr.
           Í skýrslu stjórnar skal koma fram yfirlit yfir starfsemi
   hlutaðeigandi viðskiptabanka eða sparisjóðs á árinu, svo og upplýsingar um
   atriði sem mikilvæg eru við mat á fjárhagslegri stöðu hlutaðeigandi
   stofnunar og afkomu hennar á reikningsárinu er ekki koma fram í
   ársreikningnum.
           Í skýrslu stjórnar skal enn fremur upplýst um eftirfarandi:

           1. atburði eftir uppgjörsdag sem hafa verulega þýðingu,
           2. væntanlega þróun stofnunarinnar og
           3. aðgerðir sem hafa þýðingu fyrir framtíðarþróun hennar.

           Skýrsla stjórnar skal veita upplýsingar um fjölda starfsmanna að
   meðaltali á reikningsárinu, heildarfjárhæð launa, þóknana eða annarra
   greiðslna til starfsmanna, bankaráðs, bankastjóra, sparisjóðsstjórnar,
   sparisjóðsstjóra og annarra í þjónustu hlutaðeigandi viðskiptabanka eða
   sparisjóðs. Sé um ágóðahlut að að ræða til bankaráðs eða
   sparisjóðsstjórnar og bankastjóra eða sparisjóðsstjóra skal hann
   sérgreindur. Í skýrslu stjórnar skal upplýst um fjölda hluthafa eða
   stofnfjáreigenda í lok reikningsárs. Að öðru leyti gilda ákvæði
   hlutafélagalaga eftir því sem við á.
           Bankaráð og sparisjóðsstjórn skulu í skýrslu stjórnar gera tillögu
   um ráðstöfun á hagnaði hlutaðeigandi stofnana eða jöfnun taps.

                                    59. gr.
           Hagnaði sparisjóðs skal ráðstafað sem hér segir:

           1. Aðalfundur getur ákveðið, að fengnum tillögum
           sparisjóðsstjórnar, að greiða stofnfjáreigendum arð af stofnfé.
           Tryggingarsjóður sparisjóða ákveður árlega hámarkshlutfall
           arðgreiðslu. Óheimilt er að flytja arðgreiðsluheimild milli ára.
           2. Hagnað, sem ekki er ráðstafað skv. 1. tölul., skal leggja í
           varasjóð.

                                    60. gr.
           Ársreikningar viðskiptabanka og sparisjóða skulu endurskoðaðir af
   löggiltum endurskoðanda eða endurskoðunarstofu. Ársreikningur
   ríkisviðskiptabanka skal þó endurskoðaður af Ríkisendurskoðun og löggiltum
   endurskoðanda sem ráðherra skipar til fjögurra ára í senn.
           Endurskoðandi skv. 1. málsl. 1. mgr. skal kjörinn á aðalfundi
   viðskiptabanka eða sparisjóðs til eins árs í senn.
           Kjósa skal endurskoðanda viðskiptabanka eða sparisjóðs sem
   endurskoðanda í móður-, systur- og dótturfélagi ef þess er nokkur kostur.
           Skylt er að veita endurskoðanda aðgang að öllum eignum, bókum,
   fylgiskjölum og öðrum gögnum viðskiptabanka og sparisjóðs. Jafnframt skulu
   bankaráð eða sparisjóðsstjórn og starfsmenn hlutaðeigandi stofnunar veita
   honum allar umbeðnar upplýsingar sem unnt er að láta í té.

                                    61. gr.
           Endurskoðandi viðskiptabanka eða sparisjóðs má ekki eiga sæti í
   stjórn, vera starfsmaður stofnunarinnar eða starfa í þágu hennar að öðru
   en endurskoðun.
           Endurskoðandi viðskiptabanka eða sparisjóðs má ekki vera skuldugur
   þeirri stofnun sem hann annast endurskoðun hjá, hvorki sem aðalskuldari né
   ábyrgðarmaður. Hið sama gildir um maka hans.

                                    62. gr.
           Endurskoðandi skal endurskoða ársreikning viðskiptabanka eða
   sparisjóðs í samræmi við góða endurskoðunarvenju. Með endurskoðun sinni
   skal hann komast að rökstuddri niðurstöðu um áreiðanleika þeirra
   upplýsinga sem ársreikningurinn veitir. Endurskoðandi skal ganga úr skugga
   um að ársreikningurinn sé gerður í samræmi við lög, reglur, samþykktir og
   góða reikningsskilavenju.
           Endurskoðandi skal árita ársreikning, greina frá niðurstöðum
   endurskoðunarinnar og láta í ljós álit. Í árituninni skal m.a. felast
   yfirlýsing um að ársreikningurinn hafi verið endurskoðaður og gerður í
   samræmi við ákvæði laga, reglna og samþykkta og góða reikningsskilavenju.
           Telji endurskoðandi að skýrsla stjórnar hafi ekki að geyma þær
   upplýsingar sem ber að veita eða sé hún ekki í samræmi við ársreikning
   skal hann vekja á því athygli í áritun sinni og veita viðbótarupplýsingar
   sé þess kostur. Að öðru leyti getur endurskoðandi greint frá þeim atriðum
   í áritun sinni sem hann telur eðlilegt að komi fram í ársreikningi.
           Ábendingar og athugasemdir, sem endurskoðandi vill koma á framfæri
   við bankaráð og sparisjóðsstjórn eða bankastjóra og sparisjóðsstjóra, skal
   bera fram skriflega og veita skal þessum aðilum hæfilegan frest til þess
   að svara.
           Verði endurskoðendur varir við verulega ágalla í rekstri
   viðskiptabanka eða sparisjóðs eða atriði er varða innra eftirlit,
   greiðslutryggingar útlána eða önnur atriði sem veikt geta fjárhagsstöðu
   hlutaðeigandi stofnunar, svo og ef endurskoðandi hefur ástæðu til að ætla
   að lög, reglugerðir eða reglur sem gilda um stofnunina hafi verið brotnar,
   skal endurskoðandi gera stjórn hennar og [Fjármálaeftirlitinu]^1) viðvart.
   Þetta á einnig við um sambærileg atriði sem endurskoðandi viðskiptabanka
   eða sparisjóðs fær vitneskju um og varða fyrirtæki í nánum tengslum við
   hlutaðeigandi stofnun, sbr. 3. mgr. 4. gr. Ákvæði þessarar málsgreinar
   brjóta ekki í bága við þagnarskyldu endurskoðenda skv. 43. gr. laga
   þessara eða ákvæði annarra laga.
           Endurskoðandi hefur rétt til að sitja bankaráðsfundi og
   stjórnarfundi sparisjóðs þar sem fjallað er um ársreikning. Einnig hefur
   hann rétt til að sitja aðalfundi viðskiptabanka og sparisjóðs.
           Við viðskiptabanka og sparisjóði skal starfa endurskoðunardeild
   sem annast innri endurskoðun undir stjórn forstöðumanns, sbr. 2. tölul. 1.
   mgr. 39. gr. Innri endurskoðun er hluti af skipulagi viðskiptabanka og
   sparisjóða og er þáttur í eftirlitskerfi þeirra. [Fjármálaeftirlitið]^1)
   getur veitt undanþágu frá starfrækslu slíkrar endurskoðunardeildar og sett
   þeim stofnunum skilyrði sem slíka undanþágu fá.
           Viðskiptabanki eða sparisjóður skal á hverjum tíma hafa yfir að
   ráða tryggu eftirlitskerfi með áhættu, þar með talið vaxtaáhættu, í
   tengslum við öll viðskipti sín. [Fjármálaeftirlitið]^1) getur sett
   leiðbeinandi reglur um eftirlitskerfi vegna áhættuþátta í starfsemi
   viðskiptabanka eða sparisjóðs.
           [Fjármálaeftirlitið]^1) skal sjá til þess í samráði við Félag
   löggiltra endurskoðenda og aðra hlutaðeigandi aðila að á hverjum tíma
   liggi fyrir skilgreining á góðri endurskoðunarvenju við endurskoðun hjá
   viðskiptabönkum og sparisjóðum. [Fjármálaeftirlitið]^1) setur reglur um
   endurskoðun viðskiptabanka og sparisjóða.

   ^1)[16]L. 84/1998, 2. gr.

                                    63. gr.
           [Fjármálaeftirlitið]^1) getur látið fara fram sérstaka endurskoðun
   hjá viðskiptabanka eða sparisjóði og ráðið til þess löggiltan
   endurskoðanda. [Fjármálaeftirlitinu]^1) er heimilt að láta hlutaðeigandi
   stofnun bera kostnaðinn af slíkri endurskoðun.

   ^1)[17]L. 84/1998, 2. gr.

                                    64. gr.
           Endurskoðaður og undirritaður ársreikningur viðskiptabanka eða
   sparisjóðs ásamt skýrslu stjórnar skal sendur [Fjármálaeftirlitinu]^1)
   innan tíu daga frá undirritun en í síðasta lagi þremur mánuðum eftir lok
   reikningsárs.
           Hafi á aðalfundi verið samþykktar breytingar á undirrituðum
   ársreikningi skal breyttur ársreikningur sendur [Fjármálaeftirlitinu]^1)
   innan tíu daga frá aðalfundi og gerð grein fyrir þeim breytingum sem
   gerðar hafa verið.
           Ársreikningur viðskiptabanka og sparisjóðs ásamt skýrslu stjórnar
   skal liggja frammi á afgreiðslustað hlutaðeigandi stofnunar og afhentur
   hverjum viðskiptaaðila sem þess óskar innan tveggja vikna frá staðfestingu
   ráðherra þegar um ríkisviðskiptabanka er að ræða eða samþykkt aðalfundar
   þegar um aðra viðskiptabanka eða sparisjóði er að ræða.

   ^1)[18]L. 84/1998, 2. gr.

                                    65. gr.
           [Fjármálaeftirlitið]^1) setur reglur^2) um:

           1. mánaðarleg efnahagsyfirlit,
           2. árshlutauppgjör á eiginfjárhlutfalli, sbr. 54. gr.,
           3. árshlutarekstraruppgjör og efnahagsuppgjör og
           4. lausafjáruppgjör, sbr. 53. gr.

           Árshlutauppgjör, sem viðskiptabankar og sparisjóðir birta
   opinberlega, skulu vera á samræmdu formi sem [Fjármálaeftirlitið]^1)
   ákveður.
           [Fjármálaeftirlitið]^1) getur veitt undanþágu frá ákvæðum um gerð
   árshlutauppgjörs.

   ^1)[19]L. 84/1998, 2. gr.^2)Rg. 341/1996.

                                    66. gr.
           Viðskiptabanki eða sparisjóður, sem er móðurfyrirtæki, myndar
   ásamt dótturfyrirtæki samstæðu.
           Viðskiptabanki eða sparisjóður telst vera móðurfyrirtæki þegar
   hlutaðeigandi stofnun:

           1. ræður yfir meiri hluta atkvæða í öðru fyrirtæki,
           2. á eignarhluti í öðru fyrirtæki og hefur rétt til að tilnefna
           eða víkja frá meiri hluta stjórnarmanna eða stjórnenda,
           3. á eignarhluti í öðru fyrirtæki og hefur rétt til að hafa
           afgerandi áhrif á starfsemi þess á grundvelli samþykkta
           fyrirtækisins eða samnings við það,
           4. á eignarhluti í öðru fyrirtæki og ræður, á grundvelli samnings
           við aðra hluthafa eða eignaraðila, meiri hluta atkvæða í
           fyrirtækinu eða
           5. á eignarhluti í öðru fyrirtæki og hefur ráðandi stöðu í því.

           Fyrirtæki, sem hafa þau tengsl við móðurfyrirtæki sem lýst er í 2.
   mgr., teljast vera dótturfyrirtæki.
           Við mat á atkvæðisrétti og réttindum til að tilnefna eða víkja frá
   stjórnarmönnum eða stjórnendum skal leggja saman réttindi sem bæði móður-
   og dótturfyrirtæki ráða yfir.
           Við mat á atkvæðisrétti í dótturfyrirtæki skal ekki talinn með
   atkvæðisréttur sem fylgir eigin hlutum dótturfyrirtækisins eða
   dótturfélögum þess.
           [Fjármálaeftirlitið]^1) setur nánari reglur^2) um gerð
   samstæðureikningsskila.
           Ákvæði 46. gr. um eignarhluti o.fl., 51. gr. um fasteignir og
   53.55. gr. um laust fé og eigið fé skulu einnig gilda þegar um samstæðu
   er að ræða. Bankaráð, sparisjóðsstjórn, bankastjórar og sparisjóðsstjórar
   móðurfyrirtækisins skulu sjá um framkvæmd þessa ákvæðis.
           Ákvæði 56.58. gr. um ársreikning og skýrslu stjórnar, 1. og 4.
   mgr. 60. gr. um endurskoðun ársreikninga, 1. mgr. 61. gr. og 62. gr. um
   endurskoðendur, 1. og 2. mgr. 64. gr. um ársreikninga og 2. mgr. 93. gr.
   um eftirlitsskyldu [Fjármálaeftirlitsins]^1) gilda eftir því sem við á
   bæði fyrir samstæðuna og fyrir einstök fyrirtæki samstæðunnar. Ákvæði 3.
   mgr. 64. gr. um skil á ársreikningi til [Fjármálaeftirlitsins]^1) og 65.
   gr. um hvernig standa skuli að upplýsingaskyldu viðskiptabanka og
   sparisjóða gilda einnig fyrir samstæðuna.
           [Fjármálaeftirlitið]^1) getur ákveðið að ákvæði 7. og 8. mgr.
   þessarar greinar gildi einnig fyrir önnur tilvik þegar um er að ræða
   viðskiptabanka eða sparisjóð sem einn og sér eða í samstarfi við annan
   aðila er í þannig eignatengslum við fyrirtæki að nauðsynlegt teljist að
   beita þessum reglum.
           Ákvæði 7. og 8. mgr. þessarar greinar gilda ekki um fyrirtæki sem
   viðskiptabanki eða sparisjóður hefur eignast tímabundið hlut í, annaðhvort
   til að tryggja fullnustu kröfu eða vegna endurskipulagningar þess
   fyrirtækis. [Fjármálaeftirlitið]^1) getur þó ákveðið að umrædd ákvæði
   skuli gilda.
           [Fjármálaeftirlitið]^1) getur veitt undanþágu frá ákvæðum 7. og 8.
   mgr. þessarar greinar.

   ^1)[20]L. 84/1998, 2. gr.^2)Rg. 554/1994, sbr. 624/1994 og 717/1995. Rg.
   341/1996.

                                  VIII. kafli.
                       Slit viðskiptabanka og sparisjóða.
                                    67. gr.
           Hafi bankaráð eða sparisjóðsstjórn eða bankastjórar eða
   sparisjóðsstjórar hlutaðeigandi stofnunar ástæðu til að ætla að eigið fé
   hennar sé undir því lágmarki sem kveðið er á um í 54. gr. ber þeim þegar í
   stað að tilkynna það [Fjármálaeftirlitinu].^1) Sambærileg skylda hvílir á
   endurskoðanda hlutaðeigandi stofnunar hafi hann ástæðu til að ætla að
   stjórnendur hennar hafi ekki rækt skyldu sína skv. 1. málsl. þessarar
   málsgreinar.
           Er [Fjármálaeftirlitinu]^1) berst tilkynning skv. 1. mgr. eða
   telur af öðru tilefni ástæðu til að ætla að eigið fé viðskiptabanka eða
   sparisjóðs sé undir því lágmarki sem kveðið er á um í 54. gr. skal það
   krefja stjórn stofnunarinnar þegar í stað um reikningsuppgjör sem henni
   ber að afhenda innan hæfilegs frests.
           Komi fram í reikningsuppgjöri að hætti 2. mgr. að eigið fé
   viðskiptabanka eða sparisjóðs fullnægi ekki ákvæðum 54. gr. skal bankaráð
   eða sparisjóðsstjórn án tafar boða til fundar hluthafa eða
   stofnfjáreigenda til ákvörðunar og afhenda síðan [Fjármálaeftirlitinu]^1)
   greinargerð þar sem fram kemur til hverra ráðstafana hún hyggst grípa af
   þessu tilefni. Skal [Fjármálaeftirlitið]^1) þegar afhenda ráðherra
   endurskoðað reikningsuppgjör og greinargerð bankaráðs eða
   sparisjóðsstjórnar ásamt umsögn sinni. Ákvæði þessarar málsgreinar tekur
   einnig til ríkisviðskiptabanka eftir því sem við getur átt. Í slíkum
   tilvikum skal ráðherra leggja fyrir Alþingi tillögu um ráðstafanir er
   grípa skuli til.
           Þegar ráðherra hafa borist gögn skv. 3. mgr. er honum heimilt að
   veita hlutaðeigandi viðskiptabanka eða sparisjóði frest í allt að sex
   mánuði til þess að auka eigið fé að lágmarki skv. 54. gr. Séu til þess
   ríkar ástæður að mati ráðherra er honum heimilt að framlengja þennan frest
   í allt að sex mánuði til viðbótar.

   ^1)[21]L. 84/1998, 2. gr.

                                    68. gr.
           Bú viðskiptabanka eða sparisjóðs verður ekki tekið til
   gjaldþrotaskipta eftir almennum reglum.
           Slíta ber viðskiptabanka eða sparisjóði í eftirtöldum tilvikum:

           1. ef ráðherra synjar viðskiptabanka eða sparisjóði um frest að
           hætti 4. mgr. 67. gr. eða frestur samkvæmt því ákvæði er á enda án
           þess að stofnuninni hafi tekist að auka eigið fé fram yfir það
           lágmark sem kveðið er á um í 54. gr.,
           2. ef skylt er að slíta viðskiptabanka eða sparisjóði samkvæmt
           samþykktum hlutaðeigandi stofnunar,
           3. ef hluthafafundur eða fundur stofnfjáreigenda ákveður að slíta
           viðskiptabanka eða sparisjóði.

           Í þeim tilvikum, sem getið er í 2. eða 3. tölul. 2. mgr., skal
   [Fjármálaeftirlitið]^1) samkvæmt beiðni ráðherra afla reikningsuppgjörs
   stjórnar hlutaðeigandi viðskiptabanka eða sparisjóðs á sama hátt og skv.
   2. mgr. 67. gr. og afhenda það honum ásamt álitsgerð sinni um hvort eignir
   viðskiptabankans eða sparisjóðsins hrökkvi fyrir skuldum.
           Ákvörðun skv. 3. tölul. 2. mgr. er því aðeins gild að hún hljóti
   samþykki minnst ^2/[3] hluta greiddra atkvæða, svo og samþykki
   stofnfjáreigenda sem ráða yfir minnst ^2/[3] hlutum þess stofnfjár sem
   farið er með atkvæði fyrir á fundi stofnfjáreigenda.

   ^1)[22]L. 84/1998, 2. gr.

                                    69. gr.
           Þegar skylt er að slíta viðskiptabanka eða sparisjóði skv. 1.
   tölul. 2. mgr. 68. gr. eða þegar fram kemur af álitsgerð
   [Fjármálaeftirlitsins],^1) í tilvikum sem eiga undir 2. eða 3. tölul. sama
   ákvæðis, að óvíst sé að eignir viðskiptabanka eða sparisjóðs hrökkvi til
   greiðslu skulda stofnunarinnar skal ráðherra senda héraðsdómara á
   varnarþingi hlutaðeigandi stofnunar kröfu um að bú hennar verði tekið til
   gjaldþrotaskipta. Bann í lögum um gjaldþrotaskipti o.fl. við því að bú
   opinberrar stofnunar verði tekið til gjaldþrotaskipta er ekki því til
   fyrirstöðu að slíkt sé gert varðandi ríkisviðskiptabanka.
           Þegar skylt er að slíta viðskiptabanka eða sparisjóði skv. 2. eða
   3. tölul. 2. mgr. 68. gr. og [Fjármálaeftirlitið]^1) telur sýnt að eignir
   hlutaðeigandi stofnunar hrökkvi fyrir skuldum skal ráðherra senda
   héraðsdómara á varnarþingi stofnunarinnar kröfu um að bú hennar verði
   tekið til skipta til slita á viðskiptabankanum eða sparisjóðnum.
           Þegar héraðsdómari hefur kannað hvort fullnægt sé skilyrðum 68.
   gr. fyrir kröfunni skal hann kveða upp úrskurð um hvort orðið skuli við
   henni.
           Í innköllun í bú viðskiptabanka eða sparisjóðs skal tekið fram
   hvort það hafi verið tekið til skipta að hætti 1. eða 2. mgr.

   ^1)[23]L. 84/1998, 2. gr.

                                    70. gr.
           Leiði ekki annað af ákvæðum þessara laga skulu um skipti á búi
   viðskiptabanka eða sparisjóðs gilda almennar reglur laga um
   gjaldþrotaskipti o.fl. eftir því sem átt getur við að því undanteknu að
   ákvæði þeirra um riftun ráðstafana gilda ekki um skipti sem komin eru til
   skv. 2. mgr. 69. gr.
           Þegar ákvæði laga um gjaldþrotaskipti o.fl. miða réttaráhrif við
   frestdag skal jafngilda þeim degi við skipti á búi viðskiptabanka eða
   sparisjóðs sá dagur sem ráðherra hefur veitt frest að hætti 4. mgr. 67.
   gr. en sé slíkur frestur ekki undanfari skipta skal miðað við þann dag sem
   héraðsdómara berst krafa ráðherra skv. 1. eða 2. mgr. 69. gr.
           Þegar allar skuldir sparisjóðs hafa verið greiddar skal greiða
   stofnfjáreigendum eignarhlut þeirra af eftirstöðvum eigna sjóðsins. Þeim
   eignum, sem þá kunna að vera eftir, skal ráðstafað í samræmi við ákvæði
   samþykkta sparisjóðsins. Þó er ekki heimilt að ráðstafa eftirstöðvum eigna
   til stofnfjáreigenda, sbr. 4. mgr. 17. gr.

                                    71. gr.
           Þegar skipt er búi ríkisviðskiptabanka skal ráðherra njóta sömu
   heimilda til að sækja skiptafundi og til að halda þar uppi mótmælum eða
   gera kröfur og lánardrottinn sem fer með viðurkennda kröfu í búið.

                                   IX. kafli.
                                    Samruni.
                                    72. gr.
           Samruni viðskiptabanka eða sparisjóða er því aðeins heimill að
   ákvörðum þar að lútandi hafi hlotið samþykki minnst ^2/[3] hluta greiddra
   atkvæða, svo og samþykki hluthafa eða stofnfjáreigenda viðkomandi stofnana
   sem ráða yfir minnst ^2/[3] hlutum þess hlutafjár eða stofnfjár sem farið
   er með atkvæði fyrir á hluthafafundum eða fundum stofnfjáreigenda að
   fengnu samþykki ráðherra og umsögn [Fjármálaeftirlitsins].^1) Um samruna
   hlutafélagsbanka gilda að öðru leyti ákvæði laga um hlutafélög eftir því
   sem við getur átt og samningar hlutaðeigandi aðila.
           Við samruna viðskiptabanka eða sparisjóða við einstaka
   rekstrarhluta annarra stofnana skal fara að hætti 1. mgr.
           Við samruna skv. 1. og 2. mgr. tekur hin sameinaða stofnun við
   allri starfsemi, réttindum og skyldum hlutaðeigandi stofnana.
           Viðskiptabanka eða sparisjóði, sem er slitið vegna samruna skv. 1.
   mgr., er ekki skylt að gefa út innköllun til lánardrottna eða halda eignum
   sínum aðgreindum. Breyting á eignaskráningu í veðmálabókum vegna samruna
   viðskiptabanka eða sparisjóða er undanþegin stimpilgjöldum.
           Auglýsa skal samruna viðskiptabanka- eða sparisjóðastarfsemi í
   Lögbirtingablaði. Í auglýsingu skal tilgreina hvenær samruni tekur gildi,
   nöfn hlutaðeigandi stofnana, frest til að gera athugasemdir við yfirfærslu
   innlánsreikninga, hugsanlegar breytingar á greiðslustöðum skuldaskjala og
   annað sem kunngera þarf viðskiptamönnum sérstaklega.

   ^1)[24]L. 84/1998, 2. gr.

                                    73. gr.
           Við samruna tveggja eða fleiri viðskiptabanka eða sparisjóða skal
   eigið fé, sem verður til við samruna, ekki vera lægra en samanlagt eigið
   fé hlutaðeigandi stofnana á þeim tíma sem samruni átti sér stað, enda hafi
   lágmarki skv. 1. eða 2. mgr. 6. gr. ekki verið náð.

                                    74. gr.
           Samruni ríkisviðskiptabanka við annan viðskiptabanka eða sparisjóð
   er aðeins heimill að fengnu leyfi ráðherra. Að öðru leyti gilda ákvæði 72.
   gr. um slíkan samruna eftir því sem við getur átt.

                                   X. kafli.
                       Tryggingarsjóðir innlánsstofnana.
                      Tryggingarsjóður viðskiptabanka.^1)

   ^1)Rg. 21/1997.

                                    75. gr.
           Viðskiptabankar með staðfestu hér á landi skulu eiga aðild að
   Tryggingarsjóði viðskiptabanka. Tryggingarsjóður viðskiptabanka er
   sjálfstæð stofnun í eigu ríkisins. Aðilar að sjóðnum bera ekki ábyrgð á
   skuldbindingum hans.
           Hlutverk Tryggingarsjóðs viðskiptabanka er að tryggja
   innstæðueiganda skil á greiðslu innstæðu sem hann hefur krafist
   endurgreiðslu á og viðskiptabanki eða útibú eru ekki fær um að inna af
   hendi.
           Ráðherra skipar sjóðnum stjórn til þriggja ára í senn. Stjórnin
   skal skipuð þremur mönnum og jafnmörgum til vara. Samband íslenskra
   viðskiptabanka tilnefnir einn mann í stjórn.
           Stjórn Tryggingarsjóðs viðskiptabanka er heimilt að stofna
   sérstaka lánadeild með aðskildum fjárhag og reikningshaldi. Stofnfé getur
   að hámarki numið því eigin fé sjóðsins sem er umfram kröfur um lögbundið
   lágmark í innstæðutryggingadeild skv. 80. gr. Eignir annarrar deildarinnar
   verða ekki notaðar til að standa skil á skuldbindingum hinnar. Hlutverk
   lánadeildar er að tryggja fjárhagslegt öryggi viðskiptabanka, svo sem með
   lánveitingum, yfirtöku eigna, ábyrgðum og öðrum þeim aðgerðum sem
   samræmast tilgangi deildarinnar.

                          Tryggingarsjóður sparisjóða.
                                    76. gr.
           Tryggingarsjóður sparisjóða er sjálfseignarstofnun sem allir
   sparisjóðir skulu vera aðilar að. Meginhlutverk Tryggingarsjóðs sparisjóða
   er að tryggja fjárhagslegt öryggi sparisjóða og full skil á innlánsfé við
   endurskipulagningu eða slit sparisjóðsins, sbr. nánari ákvæði þessara
   laga.
           Tryggingarsjóður sparisjóða skal starfa í tveimur sjálfstæðum
   deildum, innstæðudeild og lánadeild, með aðskilinn fjárhag og
   reikningshald. Eignir annarrar deildarinnar verða ekki notaðar til að
   standa skil á skuldbindingum hinnar. Hlutverk lánadeildar er að tryggja
   fjárhagslegt öryggi sparisjóða. Í því skyni er stjórn sjóðsins heimilt að
   veita sparisjóði lán eða yfirtaka vissar eignir sparisjóðs, ganga í
   ábyrgðir fyrir sparisjóð, bæta sérstakt tap og kostnað sem sparisjóður
   verður fyrir og veita sparisjóðum stuðning að öðru leyti á hvern þann hátt
   sem stjórn sjóðsins ákveður í samræmi við ákvæði laga þessara og samþykkta
   sjóðsins. Tryggingarsjóði sparisjóða er enn fremur heimilt að veita
   sparisjóði víkjandi lán í því skyni að efla eiginfjárstöðu hans. Stjórn
   sjóðsins getur sett skilyrði fyrir veitingu víkjandi láns. Í samþykktum
   sjóðsins skal setja nánari reglur um starfsemi lánadeildar, svo og reglur
   um tekjur hennar og lánveitingar. Stjórn Tryggingarsjóðs sparisjóða er
   heimilt að láta rannsaka rekstur og efnahag sparisjóðs sem veitt er
   víkjandi lán. Getur stjórnin í þessu sambandi krafist nauðsynlegra
   upplýsinga frá hlutaðeigandi sparisjóði.
           Aðalfundur fer með æðsta vald í málefnum Tryggingarsjóðs
   sparisjóða. Sérhver aðili að sjóðnum fer á aðalfundi með atkvæðisrétt í
   samræmi við hlut hans í samanlögðum tryggðum innstæðum næstliðið ár fyrir
   aðalfund. Um aðal- og aukafundi sjóðsins gilda að öðru leyti ákvæði
   32.34. gr. eftir því sem við getur átt.
           Stjórn Tryggingarsjóðs sparisjóða fer með málefni hans milli aðal-
   og aukafunda. Hún skal skipuð fimm mönnum og skulu fjórir stjórnarmenn
   ásamt jafnmörgum varamönnum kjörnir á aðalfundi til eins árs í senn,
   hlutbundinni kosningu ef óskað er. Ráðherra tilnefnir einn mann og skal
   hann tilnefndur til þriggja ára í senn. Stjórn Tryggingarsjóðsins kýs sér
   formann og skiptir með sér verkum. Nánar skal kveðið á um skipan og
   verkefni stjórnar og starfsemi sjóðsins að öðru leyti í samþykktum hans.
           Stjórnarmenn og starfsmenn Tryggingarsjóðs sparisjóða eru bundnir
   þagnarskyldu í samræmi við ákvæði 43. gr.
           Aðalfundur setur Tryggingarsjóði sparisjóða samþykktir sem háðar
   skulu staðfestingu ráðherra að fenginni umsögn [Fjármálaeftirlitsins].^1)

   ^1)[25]L. 84/1998, 2. gr.

                         Erlend útibú innlánsstofnana.
                                    77. gr.
           Útibúum erlendra viðskiptabanka og sparisjóða með staðfestu í öðru
   ríki á Evrópska efnahagssvæðinu, sem starfa hér á landi, er heimil aðild
   að tryggingarsjóðum innlánsstofnana er starfa í samræmi við ákvæði þessara
   laga vegna innstæðna sem ekki eru tryggðar með öðrum hætti innan Evrópska
   efnahagssvæðisins.
           Útibú erlendra viðskiptabanka og sparisjóða, sem hafa staðfestu
   utan Evrópska efnahagssvæðisins og starfa hér á landi, skulu vera aðilar
   að Tryggingarsjóði viðskiptabanka eða Tryggingarsjóði sparisjóða, eftir
   því sem við getur átt, enda sé útibúið ekki aðili að sambærilegu
   innlánatryggingakerfi í heimaríki sínu.
           Ráðherra getur í reglugerð kveðið nánar á um aðild útibúa erlendra
   viðskiptabanka og sparisjóða að tryggingarsjóðum innlánsstofnana, svo og
   um þær viðbótartryggingar sem útibú þurfa til þess að geta starfað hér á
   landi. Um iðgjöld og greiðslur vegna trygginga samkvæmt þessari grein skal
   nánar kveðið á í reglugerð.

                  Almenn ákvæði um starfsemi tryggingarsjóða.
                                    78. gr.
           Heimilt er innstæðueiganda að krefja tryggingarsjóð um greiðslu
   innstæðu sem hann hefur krafið viðskiptabanka eða sparisjóð um
   endurgreiðslu á í samræmi við þá skilmála er um hana gilda og
   viðskiptabanki eða sparisjóður er að áliti [Fjármálaeftirlitsins]^1) ekki
   fær um að inna tafarlaust af hendi eða í nánustu framtíð vegna
   greiðsluerfiðleika. Álit [Fjármálaeftirlitsins]^1) skal liggja fyrir eigi
   síðar en þremur vikum eftir að [Fjármálaeftirlitið]^1) fær fyrst
   staðfestingu á því að hlutaðeigandi viðskiptabanki eða sparisjóður hafi
   ekki greitt innstæðu eins og honum bar að gera. Greiðsluskylda
   tryggingarsjóðsins vaknar einnig ef ákveðið er að slíta viðskiptabanka eða
   sparisjóði, sbr. ákvæði VIII. kafla.
           Með innstæðu í 1. mgr. er átt við innstæðu sem tilkomin er vegna
   innláns eða millifærslu í hefðbundinni almennri bankastarfsemi og
   viðskiptabanka eða sparisjóði ber að endurgreiða samkvæmt skilmálum er
   gilda samkvæmt lögum eða samningum. Tryggingin nær hins vegar ekki til
   skuldabréfa, víxla og annarra krafna sem útgefnar eru af viðskiptabanka
   eða sparisjóði í formi verðbréfa.
           Undanskildar tryggingu skv. 1. mgr. eru innstæður í eigu annarra
   viðskiptabanka, sparisjóða og annarra lánastofnana fyrir þeirra eigin
   reikning og innstæður sem tengjast málum þar sem sakfellt hefur verið
   fyrir peningaþvætti, svo og innstæður dóttur- eða móðurfélags þessara
   stofnana.
           Innstæðudeildir tryggingarsjóða innlánsstofnana verða ekki teknar
   til gjaldþrotaskipta, né verður heimilt að gera aðför í þeim.
           Ráðherra setur í reglugerð nánari ákvæði um eftirfarandi atriði að
   höfðu samráði við stjórnir tryggingarsjóða innlánsstofnana:

           1. Tilhögun á greiðslum úr tryggingarsjóðum er lög þessi taka til.
           2. Skyldu viðskiptabanka og sparisjóða til að upplýsa
           viðskiptavini um aðild sína að tryggingarsjóðum fyrir
           innlánsstofnanir og um helstu atriði innstæðutryggingarinnar og
           jafnframt takmörkun á notkun þessara upplýsinga í samkeppnisskyni.
           3. Tryggingu á innstæðu þegar um sameiginlegan innlánsreikning er
           að ræða eða þegar innstæðueigandi á ekki ótvíræðan rétt til
           innstæðu.
           4. Verksvið stjórnar og ávöxtun á eignum sjóðsins.

           Um ársreikning og endurskoðun tryggingarsjóða innlánsstofnana og
   um eftirlit með starfsemi þeirra fer samkvæmt ákvæðum VII. og XIV. kafla.
           Tryggingarsjóðir innlánsstofnana eru undanþegnir tekjuskatti og
   eignarskatti.

   ^1)[26]L. 84/1998, 2. gr.

                                    79. gr.
           Auk innstæðutrygginga er tryggingarsjóðum innlánsstofnana heimilt
   að veita viðskiptabanka eða sparisjóði víkjandi lán úr lánadeild í því
   skyni að efla eiginfjárstöðu hans, enda verði fjár til þess aflað
   sérstaklega með lántöku. Stjórn sjóðs getur sett skilyrði fyrir
   lánveitingu.
           Stjórnum tryggingarsjóða innlánsstofnana er heimilt að láta
   rannsaka rekstur og efnahag viðskiptabanka eða sparisjóðs sem veitt er
   víkjandi lán. Stjórn sjóðs getur í þessu sambandi krafist nauðsynlegra
   upplýsinga frá hlutaðeigandi viðskiptabanka eða sparisjóði.

                                    80. gr.
           Stefnt skal að því að heildareign innstæðudeildar tryggingarsjóða
   innlánsstofnana nemi a.m.k. 1% af meðaltali tryggðra innstæðna í
   viðskiptabönkum og sparisjóðum á næstliðnu ári. Hafi heildareign ekki náð
   lágmarki skv. 1. málsl. skulu allir viðskiptabankar og sparisjóðir greiða
   eigi síðar en 1. mars ár hvert gjald til sjóðsins er nemur 0,15% af
   meðaltali tryggðra innstæðna í hlutaðeigandi viðskiptabanka eða sparisjóði
   á næstliðnu ári, sbr. þó viðmiðunarmörk skv. 1. málsl. þessarar
   málsgreinar. Þar til heildareign deildarinnar hefur náð tilskildu lágmarki
   skal hver viðskiptabanki og sparisjóður leggja fram ábyrgðaryfirlýsingu
   fyrir jafnháum hlut af þeirri fjárhæð er á vantar til að lágmarkinu hafi
   verið náð og nemur hlut tryggðra innstæðna hlutaðeigandi viðskiptabanka
   eða sparisjóðs af samanlögðum tryggðum innstæðum. Greiðslur til sjóðsins
   eru óendurkræfar.
           Nýr viðskiptabanki eða sparisjóður skal greiða sérstaklega til
   sjóðsins 1. mars ár hvert í sjö ár frá því að hann hefur starfsemi hér á
   landi 0,15% af meðaltali tryggðra innstæðna í hlutaðeigandi viðskiptabanka
   eða sparisjóði á næstliðnu ári, í fyrsta sinn fullu ári eftir upphaf
   starfseminnar. Auk þess leggur hlutaðeigandi viðskiptabanki eða
   sparisjóður fram ábyrgðaryfirlýsingu er stjórn sjóðsins metur gilda fyrir
   mismun á greiðslu til sjóðsins og lágmarki skv. 1. málsl. þessarar greinar
   samkvæmt nánari ákvæðum er ráðherra setur í reglugerð.
           Nú hrökkva eignir tryggingarsjóða innlánsstofnana ekki til þess að
   greiða heildarfjárhæð tryggðra innstæðna í hlutaðeigandi viðskiptabanka
   eða sparisjóði og skal þá greiðslu úr sjóðnum skipt þannig milli
   innstæðueigenda að heildarinnstæða hvers innstæðueiganda allt að 1,7
   milljónum króna er bætt að fullu en allt sem umfram er þessa fjárhæð skal
   bætt hlutfallslega jafnt eftir því sem eignir sjóðsins hrökkva til.
   Fjárhæð þessi skal bundin við gengi evrópsku mynteiningarinnar ECU miðað
   við kaupgengi hennar 3. janúar 1995. Sjóðurinn verður ekki síðar krafinn
   um frekari greiðslu þótt innstæða hafi ekki verið bætt að fullu. Kröfur um
   innborgun í sjóðinn á grundvelli ábyrgðaryfirlýsinga geta á hverju ári
   ekki verið hærri en sem nemur einum tíunda hluta af lágmarksstærð sjóðsins
   skv. 1. mgr. þessarar greinar. Telji stjórn sjóðsins brýna ástæðu til er
   henni heimilt að taka lán til að greiða innstæðueigendum hrökkvi eignir
   sjóðsins ekki til.
           Komi til greiðslu úr tryggingarsjóðum innlánsstofnana yfirtekur
   hann kröfu innstæðueiganda á hendur hlutaðeigandi viðskiptabanka,
   sparisjóði eða þrotabúi.

                                    81. gr.
           Nú uppfyllir viðskiptabanki eða sparisjóður ekki skyldur sínar
   gagnvart tryggingarsjóði innlánsstofnunar samkvæmt lögum þessum og skal þá
   stjórn hans tilkynna það ráðherra án tafar. Hann skal veita hlutaðeigandi
   viðskiptabanka eða sparisjóði allt að sex mánaða frest til úrbóta. Séu
   ríkar ástæður að mati ráðherra er honum heimilt að framlengja frestinn um
   allt að sex mánuði til viðbótar.
           Nú rennur frestur skv. 1. mgr. út án þess að hlutaðeigandi
   viðskiptabanki eða sparisjóður hafi uppfyllt skyldur sínar gagnvart
   sjóðnum og getur ráðherra þá afturkallað starfsleyfi hans að fengnu áliti
   [Fjármálaeftirlitsins],^1) sbr. 3. tölul. 1. mgr. 90. gr. Ákvæði 2. mgr.
   90. gr. á ekki við í slíkum tilfellum. Innstæður, sem stofnað er til áður
   en frestur skv. 1. mgr. rennur út, skulu njóta tryggingarverndar í samræmi
   við ákvæði 78. gr.
           Ákvæði 1. og 2. mgr. eiga einnig við um útibú erlendra
   viðskiptabanka og sparisjóða hér á landi sem aðild eiga að tryggingarsjóði
   innlánsstofnunar. Nú rennur frestur skv. 1. mgr. út þegar um er að ræða
   útibú viðskiptabanka eða sparisjóðs með staðfestu í öðru ríki innan
   Evrópska efnahagssvæðisins og skal þá [Fjármálaeftirlitið]^1) banna
   starfsemi þess hér á landi, sbr. 95. gr. Þegar um er að ræða útibú
   viðskiptabanka eða sparisjóðs með staðfestu í ríki utan Evrópska
   efnahagssvæðisins skal ráðherra afturkalla starfsleyfi þess að fengnu
   áliti [Fjármálaeftirlitsins].^1)

   ^1)[27]L. 84/1998, 2. gr.

                                   XI. kafli.
        Um starfsemi erlendra viðskiptabanka og sparisjóða hér á landi.
                                    82. gr.
           Erlendir viðskiptabankar og sparisjóðir, sem hafa staðfestu í ríki
   innan Evrópska efnahagssvæðisins og hlotið hafa starfsleyfi lögbærra
   yfirvalda í því ríki, geta stofnsett útibú hér á landi tveimur mánuðum
   eftir að [Fjármálaeftirlitið]^1) hefur fengið tilkynningu þess efnis frá
   eftirlitsaðilum í heimaríkinu. Útibúinu er heimilt að veita hverja þá
   þjónustu sem lög þessi taka til, enda sé hlutaðeigandi stofnun heimiluð
   slík þjónusta í heimaríki hennar.
           [Fjármálaeftirlitið]^1) aflar upplýsinga hjá eftirlitsaðila í
   heimaríki erlends viðskiptabanka eða sparisjóðs um:

           1. lýsingu á starfsemi útibúsins, skipulag og fyrirhugaða
           starfsemi þess hér á landi,
           2. staðfestingu á að fyrirhuguð starfsemi sé heimiluð í
           heimaríkinu,
           3. heimilisfang útibúsins,
           4. nöfn stjórnenda útibúsins,
           5. upphæð eigin fjár og eiginfjárhlutfall viðskiptabankans eða
           sparisjóðsins og
           6. upplýsingar um tryggingar í heimaríkinu á innlánum í útibúinu
           sé um þær að ræða.

           Verði breytingar á áður tilkynntum upplýsingum skv. 1.4. og 6.
   tölul. í 2. mgr. skal hlutaðeigandi viðskiptabanki eða sparisjóður
   tilkynna þær [Fjármálaeftirlitinu]^1) eigi síðar en einum mánuði áður en
   breytingarnar koma til framkvæmda.
           Ákvæði laga um hlutafélög varðandi útibú erlendra hlutafélaga eiga
   ekki við um útibú skv. 1. mgr.
           Viðskiptabanki og sparisjóður skv. 1. mgr. geta notað sama heiti
   og notað er í heimaríki hlutaðeigandi stofnunar. Sé hætta á að villst
   verði á nöfnum erlendra og innlendra viðskiptabanka eða sparisjóða sem
   starfa hér á landi getur [Fjármálaeftirlitið]^1) farið fram á að nöfn
   hinna fyrrnefndu verði auðkennd sérstaklega.

   ^1)[28]L. 84/1998, 2. gr.

                                    83. gr.
           Erlendum viðskiptabönkum og sparisjóðum, sem hafa staðfestu í ríki
   innan Evrópska efnahagssvæðisins og hafa hlotið starfsleyfi lögbærra
   yfirvalda í því ríki, er heimilt að veita þjónustu hér á landi án
   stofnunar útibús þegar [Fjármálaeftirlitið]^1) hefur fengið tilkynningu
   þar að lútandi frá lögbærum eftirlitsaðilum í heimaríki hlutaðeigandi
   stofnunar. Framangreindum stofnunum er heimilt að veita hverja þá þjónustu
   sem lög þessi taka til skv. 44. gr. laga þessara, enda hafi
   eftirlitsaðilar í heimaríki þeirra staðfest að starfsleyfið taki til
   slíkrar þjónustu.

   ^1)[29]L. 84/1998, 2. gr.

                                    84. gr.
           Fyrirtæki frá öðru ríki innan hins Evrópska efnahagssvæðis, sem
   heimilt er samkvæmt samþykktum sínum að stunda þá starfsemi sem tilgreind
   er í 1. mgr. 44. gr. laga þessara, er heimilt að stofna útibú eða veita
   þjónustu hér á landi án stofnunar útibús séu eftirtalin skilyrði uppfyllt:

           1. Fyrirtækið skal vera dótturfyrirtæki viðskiptabanka eða
           sparisjóðs eða sameiginlegt dótturfyrirtæki tveggja eða fleiri
           viðskiptabanka eða sparisjóða skv. 3. mgr. 66. gr.
           2. Dótturfyrirtækið skal lúta löggjöf í því ríki innan Evrópska
           efnahagssvæðisins sem veitt hefur móðurfyrirtæki eða
           móðurfyrirtækjum skv. 1. tölul. starfsleyfi og skal
           dótturfyrirtækið jafnframt stunda umrædda starfsemi í því ríki.
           3. Móðurfyrirtækið eða móðurfyrirtækin skulu fara með a.m.k. 90%
           af atkvæðamagni því sem fylgir hlutum í fyrirtækinu.
           4. Móðurfyrirtækið eða móðurfyrirtækin skulu uppfylla skilyrði
           [Fjármálaeftirlitsins]^1) um heilbrigða og trausta stjórnun
           dótturfyrirtækisins og skulu jafnframt lýsa því yfir með samþykki
           lögbærra yfirvalda í heimaríki þeirra að þau beri óskipta ábyrgð á
           skuldbindingum þeim sem dótturfyrirtækið tekur á sig.
           5. Dótturfyrirtækið skal heyra undir eftirlit á samstæðugrundvelli
           sem móðurfyrirtækið eða sérhvert móðurfyrirtækjanna lýtur. Þetta á
           sérstaklega við um eftirlit með útreikningi á eiginfjárhlutfalli,
           eftirlit með útreikningi á lánum og ábyrgðum til einstakra
           viðskiptamanna eða fjárhagslega tengdra aðila og eftirlit með
           takmörkunum á eignarhlutdeild í öðrum fyrirtækjum, sbr. 46. gr.

           Með tilkynningu um starfsemi hér á landi skv. 1. mgr. skal fylgja
   staðfesting lögbærs yfirvalds í heimaríki móðurfyrirtækis eða
   móðurfyrirtækja á því að framangreind skilyrði séu uppfyllt. Jafnframt
   skulu lögbær yfirvöld í heimaríki móðurfyrirtækis eða móðurfyrirtækja lýsa
   því yfir að þau muni hafa fullnægjandi eftirlit með starfsemi
   fyrirtækisins. Að öðru leyti skal beita ákvæðum 82., 83. og 85. gr. eftir
   því sem við á.
           Ákvæði 1. og 2. mgr. taka einnig til fyrirtækis sem er í eigu eða
   undir áhrifum eins eða fleiri dótturfyrirtækja, sbr. ákvæði 66. gr. laga
   þessara, eftir því sem við getur átt.

   ^1)[30]L. 84/1998, 2. gr.

                                    85. gr.
           Viðskiptaráðherra er heimilt að setja nánari reglur um þá
   starfsemi viðskiptabanka og sparisjóða sem um getur í 1. mgr. 82. gr. og
   83. gr., svo og starfsemi fyrirtækja skv. 84. gr.
           Um heimildir erlendra viðskiptabanka og sparisjóða, annarra en um
   ræðir í 1. mgr. 82. gr., til starfsemi hér á landi fer eftir reglum^1) sem
   viðskiptaráðherra setur að fengnum tillögum [Fjármálaeftirlitsins].^2)

   ^1)Rg. 307/1994 og 308/1994.^2)[31]L. 84/1998, 2. gr.

                                  XII. kafli.
         Um starfsemi innlendra viðskiptabanka og sparisjóða erlendis.
                                    86. gr.
           Viðskiptabankar og sparisjóðir, sem hlotið hafa starfsleyfi
   viðskiptaráðherra skv. 4. gr. og óska eftir að starfrækja útibú í öðru
   ríki innan Evrópska efnahagssvæðisins, skulu tilkynna það
   [Fjármálaeftirlitinu]^1) ásamt eftirfarandi upplýsingum:

           1. í hvaða ríki fyrirhugað sé að stofna útibú,
           2. lýsingu á starfsemi útibúsins, skipulagi og fyrirhugaðri
           starfsemi,
           3. heimilisfangi útibúsins og
           4. nöfnum stjórnenda þess.

           Eigi síðar en þremur mánuðum eftir að [Fjármálaeftirlitið]^1)
   hefur móttekið upplýsingar skv. 1. mgr. skal það senda þær til
   eftirlitsaðila í gistiríkinu ásamt upplýsingum um eigið fé hlutaðeigandi
   stofnunar, gjaldfærni og tryggingar innlána. Tilkynning hér að lútandi
   skal einnig send viðkomandi stofnun. [Fjármálaeftirlitið]^1) skal samtímis
   einnig senda hlutaðeigandi eftirlitsaðilum staðfestingu þess efnis að
   fyrirhuguð starfsemi sé í samræmi við starfsleyfi viðskiptabankans eða
   sparisjóðsins.
           [Fjármálaeftirlitið]^1) getur hafnað beiðni um að senda
   upplýsingar skv. 2. mgr. telji það ástæðu til að efast um að stjórnunarleg
   uppbygging og fjárhagsstaða hlutaðeigandi viðskiptabanka eða sparisjóðs sé
   nægilega traust til að réttlæta stofnun útibús skv. 1. mgr. Tilkynna skal
   hlutaðeigandi stofnun svo fljótt sem auðið er um afstöðu
   [Fjármálaeftirlitsins]^1) og eigi síðar en þremur mánuðum frá móttöku
   upplýsinga skv. 1. mgr.
           Viðskiptabankar og sparisjóðir skulu tilkynna
   [Fjármálaeftirlitinu]^1) og lögbærum eftirlitsaðila í því ríki þar sem
   þeir starfrækja útibú um hverjar þær breytingar sem kunna að verða á áður
   veittum upplýsingum skv. 1. mgr. eigi síðar en einum mánuði áður en
   fyrirhugaðar breytingar koma til framkvæmda.

   ^1)[32]L. 84/1998, 2. gr.

                                    87. gr.
           Óski viðskiptabanki eða sparisjóður að veita þjónustu í öðru ríki
   innan Evrópska efnahagssvæðisins, án þess að stofna þar útibú, skal
   tilkynna það [Fjármálaeftirlitinu].^1) Í tilkynningu skal koma fram hvaða
   ríki eigi í hlut og í hverju fyrirhuguð starfsemi sé fólgin.
           Eigi síðar en einum mánuði frá því að [Fjármálaeftirlitið]^1)
   hefur móttekið tilkynningu skv. 1. mgr. framsendir það þessar upplýsingar
   til lögbærra eftirlitsaðila í viðkomandi ríki ásamt staðfestingu á því að
   starfsleyfi viðskiptabanka eða sparisjóðs heimili fyrirhugaða starfsemi.

   ^1)[33]L. 84/1998, 2. gr.

                                    88. gr.
           Ákvæði 86. og 87. gr. taka einnig til innlends dótturfyrirtækis
   viðskiptabanka eða sparisjóðs eða sameiginlegs dótturfyrirtækis tveggja
   eða fleiri viðskiptabanka eða sparisjóða sem heimilt er samkvæmt
   samþykktum sínum að stunda þá starfsemi sem tilgreind er í 1. mgr. 44. gr.
   og uppfylla skilyrði þau sem fram koma í 1.5. tölul. 1. mgr. 84. gr.,
   eftir því sem við getur átt. Tilkynningu [Fjármálaeftirlitsins]^1) til
   lögbærra eftirlitsaðila skv. 2. mgr. 86. gr. eða 2. mgr. 87. gr. skal
   fylgja staðfesting [Fjármálaeftirlitsins]^1) á því að fyrirtækið uppfylli
   framangreind skilyrði.
           Ákvæði 1. mgr. tekur einnig til fyrirtækis sem er í eigu eða undir
   áhrifum eins eða fleiri dótturfyrirtækja, sbr. ákvæði 66. gr. laga
   þessara, eftir því sem við getur átt.
           Fyrirtæki samkvæmt þessari grein skal lúta eftirliti
   [Fjármálaeftirlitsins].^1) Uppfylli fyrirtæki, sem hafið hefur starfsemi
   skv. 1. mgr., ekki lengur skilyrði þau sem fram koma í 1.5. tölul. 1.
   mgr. 84. gr. skal [Fjármálaeftirlitið]^1) skýra viðkomandi lögbæru
   yfirvaldi frá því.

   ^1)[34]L. 84/1998, 2. gr.

                                    89. gr.
           Hyggist viðskiptabanki eða sparisjóður hefja starfsemi í ríki utan
   Evrópska efnahagssvæðisins skal það tilkynnt [Fjármálaeftirlitinu]^1)
   fyrir fram ásamt lýsingu á fyrirhugaðri starfsemi og öðrum upplýsingum sem
   [Fjármálaeftirlitið]^1) telur nauðsynlegar þar að lútandi.

   ^1)[35]L. 84/1998, 2. gr.

                                  XIII. kafli.
                            Afturköllun starfsleyfa.
                                    90. gr.
           Ráðherra getur afturkallað starfsleyfi viðskiptabanka eða
   sparisjóða að fengnum tillögum [Fjármálaeftirlitsins]:^1)

           1. hafi hlutaðeigandi stofnun fengið starfsleyfið á grundvelli
           falsaðra yfirlýsinga eða á annan óeðlilegan hátt,
           2. uppfylli hlutaðeigandi stofnanir ekki ákvæði 6. gr. um stofnfé,
           7. gr. um eigið fé eða 1. mgr. 15. gr. um fjölda stofnfjáreigenda
           eftir því sem við á,
           3. nýti hlutaðeigandi stofnun ekki starfsleyfið innan tólf mánaða
           frá því að það var veitt, afsali sér ótvírætt leyfinu eða hætti
           starfsemi í meira en sex mánuði samfellt,
           4. brjóti hlutaðeigandi stofnun með alvarlegum hætti eða ítrekað
           gegn lögum þessum, reglum, samþykktum eða reglugerðum settum
           samkvæmt þeim eða
           5. séu aðstæður með þeim hætti sem greinir í 4. mgr. 10. gr. um
           hæfi hluthafa eða 38. gr. um hæfi bankaráðsmanna eða stjórnarmanna
           sparisjóðs og stjórnenda viðkomandi stofnana,
           6. sé það mat [Fjármálaeftirlitsins]^1) að náin tengsl
           viðskiptabanka eða sparisjóðs við einstaklinga eða lögaðila geti
           hindrað það í eðlilegum eftirlitsaðgerðum. Sama á við ef lög eða
           reglur, sem um þá aðila gilda, hindra eðlilegt eftirlit.
           Starfsleyfi verður þó aðeins afturkallað að
           [Fjármálaeftirlitið]^1) hafi gert athugasemdir við hlutaðeigandi
           banka eða sparisjóð áður og gefið fyrirtækinu kost á að leysa úr
           málinu.

           Áður en til afturköllunar kemur skv. 1. mgr. skal hlutaðeigandi
   stofnun veittur hæfilegur frestur til úrbóta sé þess kostur.

   ^1)[36]L. 84/1998, 2. gr.

                                    91. gr.
           Uppfylli viðskiptabanki eða sparisjóður ekki skilyrði 54. gr. um
   eigið fé skal ráðherra afturkalla starfsleyfi hlutaðeigandi stofnunar að
   fengnum tillögum [Fjármálaeftirlitsins],^1) enda hafi eigið fé ekki verið
   fært í lögmælt horf innan þeirra tímamarka sem kveðið er á um í 4. mgr.
   67. gr.

   ^1)[37]L. 84/1998, 2. gr.

                                    92. gr.
           Afturköllun á starfsleyfi viðskiptabanka eða sparisjóðs skal
   tilkynnt bankaráði eða sparisjóðsstjórn og rökstudd skriflega. Tilkynning
   um afturköllun skal birt í Lögbirtingablaði og auglýst í fjölmiðlum.
   Starfræki hlutaðeigandi stofnun útibú eða þjónustustarfsemi í öðru ríki
   innan Evrópska efnahagssvæðisins skal tilkynna lögbærum eftirlitsaðilum í
   því ríki um afturköllunina.
           Komi til afturköllunar á starfsleyfi viðskiptabanka eða sparisjóðs
   skal hlutaðeigandi stofnun slitið.

                                  XIV. kafli.
                                   Eftirlit.
                                    93. gr.
           [Fjármálaeftirlitið]^1) hefur eftirlit með að starfsemi þeirra
   fyrirtækja og stofnana, sem lög þessi taka til, sé í samræmi við ákvæði
   þeirra, reglur settar samkvæmt þeim og samþykktir hlutaðeigandi stofnana.
   Um eftirlitið fer samkvæmt ákvæðum laga þessara og laga um [opinbert
   eftirlit með fjármálastarfsemi].^1)
           [Fjármálaeftirlitið]^1) skal rannsaka fjárhag viðskiptabanka og
   sparisjóða sem skulu veita allar þær upplýsingar sem [stofnunin]^1) telur
   nauðsynlegar. Í þeim mæli, sem [Fjármálaeftirlitið]^1) telur nauðsynlegt
   til að meta fjárhagsstöðu viðskiptabanka eða sparisjóðs, hefur það rétt
   til að afla upplýsinga og framkvæma vettvangsathugun hjá tengdum
   fyrirtækjum eða hlutdeildarfyrirtækjum.

   ^1)[38]L. 84/1998, 2. gr.

                                    94. gr.
           Eftirlitsaðilum í ríki innan Evrópska efnahagssvæðisins er heimilt
   að framkvæma athugun í útibúum þarlendra stofnana hér á landi að
   undangenginni tilkynningu þess efnis til [Fjármálaeftirlitsins].^1)

   ^1)[39]L. 84/1998, 2. gr.

                                    95. gr.
           [Fjármálaeftirlitinu]^1) er heimilt að banna erlendum
   viðskiptabanka eða sparisjóði með aðalstöðvar í ríki innan Evrópska
   efnahagssvæðisins að stunda starfsemi hér á landi hafi hlutaðeigandi
   stofnun brotið gróflega eða ítrekað gegn ákvæðum laga þessara eða
   samþykktum og reglum settum samkvæmt þeim eða gegn ákvæðum annarra laga um
   fjármála- og lánastofnanir, enda hafi ekki tekist að binda enda á
   framangreind brot samkvæmt tilmælum eða viðurlögum þessara laga.
           Málsmeðferð skv. 1. mgr. fer að ákvæðum samnings um Evrópska
   efnahagssvæðið eftir því sem við á.
           Nú gerist viðskiptabanki eða sparisjóður, sem hlotið hefur
   starfsleyfi hér á landi og stundar starfsemi í öðru ríki innan Evrópska
   efnahagssvæðisins, brotlegur við lög þess ríkis,og lögbær yfirvöld þess
   ríkis grípa til ráðstafana sambærilegra þeim sem greinir í 1. mgr., og
   skal þá [Fjármálaeftirlitið]^1) aðstoða þarlend lögbær yfirvöld við
   samskipti þeirra við stjórnendur hlutaðeigandi viðskiptabanka eða
   sparisjóðs.

   ^1)[40]L. 84/1998, 2. gr.

                                    96. gr.
           [Fjármálaeftirlitið]^1) skal halda skrá yfir starfandi
   viðskiptabanka og sparisjóði og útibú þeirra. Í skránni skulu koma fram
   allar nauðsynlegar upplýsingar um hlutaðeigandi stofnun. Allar breytingar
   á áður skráðum upplýsingum, þar á meðal fjölgun eða fækkun útibúa, skulu
   tilkynntar [Fjármálaeftirlitinu]^1) fyrir fram.

   ^1)[41]L. 84/1998, 2. gr.

                                   XV. kafli.
                                  Ýmis ákvæði.
                                    97. gr.
           Viðskiptaráðherra fer með framkvæmd laga þessara. Honum er heimilt
   að kveða nánar á um framkvæmd þeirra með reglugerð.^1)

   ^1)Rg. 21/1997.

                                    98. gr.
           Ákvæði 1. mgr. 15. gr. um fjölda stofnfjáreigenda í sparisjóði og
   2. mgr. 35. gr. um tilhögun atkvæðisréttar í sparisjóði taka hvorki til
   þeirra sparisjóða þar sem sveitarfélög og héraðsnefndir eru ein
   stofnfjáreigenda við gildistöku laga þessara né til samruna þeirra, sbr.
   72. gr. Sé héraðsnefnd ein stofnfjáreigandi takmarkast atkvæðisréttur
   hvers aðila við ^1/[5] hluta af atkvæðamagni í sparisjóði.

                                    99. gr.
           Kostnaður við birtingar tilkynninga samkvæmt lögum þessum greiðist
   af hlutaðeigandi viðskiptabanka eða sparisjóði.

                                    100. gr.
           Þrátt fyrir ákvæði 1. mgr. 10. gr. er heimilt að leggja hömlur á
   viðskipti með hlutabréf í Sparisjóðabanka Íslands hf. sem stofnaður er af
   sparisjóðunum.

                                  XVI. kafli.
                                   Viðurlög.
                                    101. gr.
           Fyrir brot á lögum þessum skal refsað með sektum eða [fangelsi
   allt að 2 árum]^1) liggi ekki þyngri refsing við broti samkvæmt öðrum
   lögum.

   ^1)[42]L. 82/1998, 228. gr.

                            Ákvæði til bráðabirgða.
                                       I.
           Ákvæði laga þessara, sem fjalla um stofnfjáreigendur í sparisjóði,
   taka einnig til ábyrgðaraðila eftir því sem við getur átt þar til fullnægt
   hefur verið ákvæðum 2., 3. og 4. mgr. þessarar greinar.
           Í starfandi sparisjóði, þar sem stofnfé hefur ekki verið lagt fram
   heldur einungis ábyrgðir, skal aðalfundur innan þriggja ára frá gildistöku
   laga þessara ákveða að í stað ábyrgða komi stofnfé.
           Leggi ábyrgðarmaður ekki fram stofnfé samkvæmt ákvæðum þessarar
   greinar fellur hann úr aðilahópi.
           Stofnfé, sem innborgað er skv. 1. mgr., má ekki nema lægri fjárhæð
   en samanlagðri upphæð ábyrgða í sparisjóði. Ábyrgðaraðilar eiga rétt til
   stofnfjárins í hlutfalli við ábyrgðarfjárhæð sína.
           Inneign stofnfjáreigenda í séreignarsjóði stofnfjáreigenda í
   sparisjóði skal við gildistöku laga þessara færa til aukningar á stofnfé
   viðkomandi stofnfjáreiganda og skal hlutverki séreignarsjóðs þar með vera
   lokið.

                                      II.
           Fyrri Tryggingarsjóður sparisjóða, sbr. [43]lög nr. 69/1941, skal,
   að fengnu samþykki hlutaðeigandi sparisjóðs, lagður til Tryggingarsjóðs
   sem aukaárgjald að lokinni jöfnun framlaga miðað við heildarinnlánsfé
   sparisjóðs í árslok 1992. Miðað skal við að eftir jöfnun nemi
   aukaframlagið bókuðum inneignum fyrri Tryggingarsjóðs 31. desember 1992.

                                      III.
           Víkjandi lán, sem viðskiptabanki eða sparisjóður hefur tekið fyrir
   gildistöku laga þessara og greiðast skulu niður með afborgunum, eru
   undanþegin ákvæði 3. málsl. 1. tölul. 4. mgr. 54. gr. laganna um
   endurgreiðslu víkjandi lána sem teljast til eiginfjárþáttar B.

                                      IV.
           Ríkissjóður yfirtekur frá og með gildistöku laga þessara allar
   eignir og skuldir lánadeildar Tryggingarsjóðs viðskiptabanka.

                                       V.
           Tryggingarsjóður sparisjóða skal aðlaga samþykktir sínar ákvæðum
   laganna á fyrsta aðalfundi eftir gildistöku þeirra.

                                      VI.
           Ríkisviðskiptabanka er fram til 31. desember 1997 heimilt að taka
   víkjandi lán til endurfjármögnunar víkjandi lánum er bankinn hefur tekið.
   Hámarksheimild samkvæmt þessu ákvæði miðast við þá fjárhæð sem slík lán
   námu 1. janúar 1994.

References

   Visible links
   1. http://www.althingi.is/dba-bin/lawformpr.pl?lnr=1996113
   2. file:///altext/stjt/1998.084.html
   3. file:///altext/stjt/1998.084.html
   4. file:///altext/stjt/1998.084.html
   5. file:///altext/stjt/1998.084.html
   6. file:///altext/stjt/1998.084.html
   7. file:///altext/stjt/1998.084.html
   8. file:///altext/stjt/1998.084.html
   9. file:///altext/stjt/1997.083.html
  10. file:///altext/stjt/1998.084.html
  11. file:///altext/stjt/1998.084.html
  12. file:///altext/stjt/1998.084.html
  13. file:///altext/stjt/1998.084.html
  14. file:///altext/stjt/1998.084.html
  15. file:///altext/stjt/1998.084.html
  16. file:///altext/stjt/1998.084.html
  17. file:///altext/stjt/1998.084.html
  18. file:///altext/stjt/1998.084.html
  19. file:///altext/stjt/1998.084.html
  20. file:///altext/stjt/1998.084.html
  21. file:///altext/stjt/1998.084.html
  22. file:///altext/stjt/1998.084.html
  23. file:///altext/stjt/1998.084.html
  24. file:///altext/stjt/1998.084.html
  25. file:///altext/stjt/1998.084.html
  26. file:///altext/stjt/1998.084.html
  27. file:///altext/stjt/1998.084.html
  28. file:///altext/stjt/1998.084.html
  29. file:///altext/stjt/1998.084.html
  30. file:///altext/stjt/1998.084.html
  31. file:///altext/stjt/1998.084.html
  32. file:///altext/stjt/1998.084.html
  33. file:///altext/stjt/1998.084.html
  34. file:///altext/stjt/1998.084.html
  35. file:///altext/stjt/1998.084.html
  36. file:///altext/stjt/1998.084.html
  37. file:///altext/stjt/1998.084.html
  38. file:///altext/stjt/1998.084.html
  39. file:///altext/stjt/1998.084.html
  40. file:///altext/stjt/1998.084.html
  41. file:///altext/stjt/1998.084.html
  42. file:///altext/stjt/1998.082.html
  43. file:///altext/stjtnr.html#1941069
