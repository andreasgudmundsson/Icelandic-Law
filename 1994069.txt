
   --------------------------------------------------------------------------

                                                    Lög um sölu notaðra ökutækja

                              1994 nr. 69 11. maí

   --------------------------------------------------------------------------

                                   I. kafli.
            Heimild til að hafa með höndum sölu á notuðum ökutækjum.
                                     1. gr.
          Lög þessi gilda um sölu notaðra skráningarskyldra ökutækja sem fram
        fer í atvinnuskyni. Þau gilda ekki um nauðungarsölu notaðra ökutækja.

                                     2. gr.
          Hver sá sem vill reka verslun eða umboðssölu með notuð ökutæki skal
                 hafa til þess sérstakt leyfi sýslumanns í viðkomandi umdæmi.

                                     3. gr.
          Leyfi skv. 2. gr. skal veitt til fimm ára í senn og verður einungis
       veitt einstaklingum eða lögaðilum sem fullnægja eftirtöldum skilyrðum:

   1.
           Eru búsettir á Íslandi.
   2.
           Hafa náð tuttugu ára aldri.
   3.
           Eru fjárráða og hafa forræði á búi sínu.
   4.
           Hafa lagt fram skilríki því til sönnunar að þeir hafi gilda
           tryggingu sem bætir viðskiptavinum tjón er þeir kunna að verða
           fyrir vegna ásetnings eða gáleysis bifreiðasala. Trygging þessi
           getur verið fólgin í ábyrgðartryggingu hjá viðurkenndu
           vátryggingafélagi, bankatryggingu eða annars konar tryggingum sem
           sýslumaður metur gildar. Tryggingarfjárhæð, innan hvers
           tryggingartímabils, skal nema að hámarki 20 millj. kr. Að gengnum
           fullnaðardómi eða að gerðri réttarsátt um vanefnd og þegar ljóst
           er að seljandi getur ekki efnt skyldu sína samkvæmt dóminum eða
           sáttinni skal kaupanda greitt af tryggingarfénu. Nánari ákvæði um
           tryggingarskylduna, lágmarksfjárhæð, lágmarksskilmála og
           gildissvið tryggingarinnar og hverjir geti veitt tryggingu skulu
           sett í reglugerð.^1) Í henni má einnig kveða á um hækkun
           tryggingarfjárhæðarinnar til samræmis við almenna verðlagsþróun í
           landinu.
   5.
           Hafa sótt námskeið og lokið þar prófi samkvæmt prófkröfum sem
           settar eru í reglugerð^2) sem ráðherra ákveður. Kostnað vegna
           námskeiða og prófa skal greiða með kennslu- og prófgjöldum er
           viðskiptaráðuneytið ákveður. Ráðherra er heimilt að veita
           undanþágu frá þessu ákvæði mæli sérstakar ástæður með því.

           Meiri hluti stjórnarmanna lögaðila skulu fullnægja skilyrðum 1.3.
         tölul. 1. mgr. Þó eru stjórnarmenn, sem búsettir eru í aðildarríkjum
   Evrópska efnahagssvæðisins, undanþegnir búsetuskilyrðum 1. tölul. Ráðherra
     getur veitt ríkisborgurum annarra ríkja sömu undanþágu. Framkvæmdastjóri
   fyrirtækisins eða yfirmaður viðkomandi starfsemi innan þess skal fullnægja
                                         skilyrðum 1.3. og 5. tölul. 1. mgr.

   ^1)Rg. 406/1994.^2)Rg. 407/1994.

                                     4. gr.
        Bifreiðasali skal afla upplýsinga, sem staðfestar skulu skriflega af
   seljanda, um akstur og ástand skráningarskylds ökutækis, svo og annarra
   þeirra upplýsinga sem kaupanda eru nauðsynlegar vegna kaupanna. Gögn þessi
   skal bifreiðasali varðveita í eitt ár frá söludegi viðkomandi ökutækis.
        Þá skal fylgja vottorð úr ökutækjaskrá sem sýnir ótvírætt að seljandi
   sé eigandi þess ökutækis sem selt er eða hafi umboð til sölunnar.
   Bifreiðasali skal staðfesta að fullnægjandi ástandslýsing, sbr. 1. mgr.,
   fylgi ökutæki og einnig skal hann staðreyna upplýsingar um eiganda
   ökutækis og hvort veðbönd hvíli á ökutækinu.
        Ráðherra er heimilt með reglugerð að mæla fyrir um þær
   lágmarksupplýsingar sem lagðar skulu fram við sölu notaðra ökutækja og
   fram eiga að koma í kaupsamningi og afsali vegna sölu notaðra ökutækja.

                                   II. kafli.
                       Réttindi og skyldur bifreiðasala.
                                     5. gr.
        Bifreiðasali skal í hvívetna leysa störf sín af hendi svo sem góðar
   viðskiptavenjur bjóða. Hann skal gæta þess að viðskiptamenn hans njóti
   jafnræðis um upplýsingar, verð og önnur viðskiptakjör, svo og þess að
   aðila séu eigi settir ólögmætir, ósanngjarnir eða óeðlilegir skilmálar í
   samningum. Bifreiðasali ber ábyrgð á verkum starfsmanna sinna við sölu
   ökutækja sem hefði hann sjálfur framkvæmt þau. Bifreiðasali skal, áður en
   gengið er frá afsali notaðs ökutækis, greina kaupanda með sannanlegum
   hætti frá þeim rétti hans að láta óháðan aðila meta ástand ökutækis, svo
   sem faggilta skoðunarstofu eða faggilt skoðunarverkstæði. Slíkt mat skal
   gert á kostnað kaupanda nema um annað verði samið.
        Hafi bifreiðasali ástæðu til að ætla að ástandi ökutækis sé ábótavant
   ber honum að vekja athygli kaupanda á þeim annmarka.

                                     6. gr.
        Bifreiðasali skal annast um að endanlega sé gengið frá kaupsamningi,
   afsali og öðrum skjölum vegna viðskipta á hans vegum og skal geta þess í
   skjölunum, þar á meðal í kauptilboðum, kaupsamningum, afsölum og
   skuldabréfum, hver samið hafi og greina nafn hans svo að eigi verði um
   villst.
        Bifreiðasali skal ábyrgjast að tilkynning um eigendaskipti sé send
   ökutækjaskrá án tafar.

                                     7. gr.
        Hyggist bifreiðasali, fyrirtæki er hann starfar við eða aðrir
   starfsmenn við sölu notaðs ökutækis selja eigið ökutæki eða kaupa ökutæki
   sem þessum aðila hefur verið falið að annast sölu á og skal þá
   viðskiptamanni kynnt það sérstaklega og þess jafnframt getið í
   kaupsamningi. Sama gildir um maka og náin skyldmenni bifreiðasala eða
   starfsmanna við söluna.

                                     8. gr.
        Þeim einum er rétt að nefna sig bifreiðasala sem fengið hefur leyfi
   til sölu notaðra ökutækja samkvæmt lögum þessum.

                                  III. kafli.
                              Niðurfelling leyfis.
                                     9. gr.
        Leyfi samkvæmt lögum þessum fellur úr gildi ef skilyrðum laganna er
   ekki lengur fullnægt. Ber þá að skila leyfisbréfi til sýslumanns.
        Eftirlit með starfsemi bifreiðasala er í höndum sýslumanna.

                                   IV. kafli.
                            Viðurlög og gildistaka.
                                    10. gr.
        Brot gegn lögum þessum og reglum settum samkvæmt þeim varðar sektum
   nema þyngri refsing liggi við samkvæmt öðrum lögum.

                                    11. gr.
        Lög þessi öðlast þegar gildi.

                            Ákvæði til bráðabirgða.
        Þeir sem við gildistöku laga þessara stunda sölu notaðra ökutækja,
   sem lögin taka til, skulu sækja um leyfi til sýslumanns innan sex mánaða
   frá gildistöku laganna. Að níu mánuðum liðnum frá gildistöku laganna er
   með öllu óheimilt að stunda sölu notaðra ökutækja í atvinnuskyni án leyfis
   þar að lútandi.

References

   Visible links
   1. http://www.althingi.is/dba-bin/lawformpr.pl?lnr=1994069
