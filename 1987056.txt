
   --------------------------------------------------------------------------

                                                                   Jarðræktarlög

                              1987 nr. 56 30. mars

   --------------------------------------------------------------------------

                                   I. kafli.
                                 Um yfirstjórn.
                                     1. gr.
           Landbúnaðarráðherra hefur á hendi yfirstjórn allra ræktunarmála og
                                            jarðabóta sem lög þessi taka til.

                                     2. gr.
             Búnaðarfélag Íslands, sem stjórnað er af þriggja manna stjórn og
    kosin er af búnaðarþingi, hefur á hendi umsjón með framkvæmd ræktunarmála
    og jarðabóta samkvæmt lögum þessum, enda sé skipulag þess og starfsreglur
              í samræmi við ákvæði laganna. Um kosningarrétt og kjörgengi til
    búnaðarþings, tölu fulltrúa, kjördæmaskipun og kosningafyrirkomulag innan
     hvers kjördæmis fer eins og fyrir er mælt í lögum Búnaðarfélags Íslands.

                                     3. gr.
        Hver sá, sem stundar búskap á lögbýli og búvöruframleiðslu til sölu á
   almennum markaði, á rétt til að vera félagsmaður í búnaðarfélagi. Í hverju
       sveitarfélagi þar sem búvöruframleiðsla er stunduð skal vera starfandi
             búnaðarfélag og starfssvæði þess að jafnaði miðað við viðkomandi
      sveitarfélag, enda séu fullgildir félagsmenn ekki færri en sex að tölu.
                 Verði fullgildir félagar í búnaðarfélagi fimm eða færri skal
   búnaðarfélagið sameinast búnaðarfélagi nærliggjandi sveitar eftir tillögum
                                               hlutaðeigandi búnaðarsambands.
                   Heimilt er þó að einstakir menn séu í búnaðarfélagi annars
     sveitarfélags ef sérstakar landfræðilegar ástæður eru fyrir hendi og enn
      fremur að búnaðarfélag nái yfir tvö sveitarfélög eða fleiri þar sem það
              þykir henta. Fyrir slíkum frávikum og breytingum á starfssvæðum
                           búnaðarfélaga þarf samþykki Búnaðarfélags Íslands.
           Heimilt er að halda félagssvæði búnaðarfélags óbreyttu þótt skipan
                                                      sveitarfélaga breytist.
              Búnaðarfélögum er skylt að vera í búnaðarsambandi hlutaðeigandi
       héraðs. Stjórnum búnaðarfélaga er skylt að halda skýrslur og reikninga
                eftir því sem stjórnir Búnaðarfélags Íslands og hlutaðeigandi
    búnaðarsambands ákveða. Búnaðarsamböndin skulu árlega senda Búnaðarfélagi
     Íslands skýrslur um jarðabætur innan sambandssvæða sinna ásamt afriti af
       ársreikningum sínum. Um skipan búnaðarfélaga og búnaðarsambanda fer að
                      öðru leyti eins og segir í lögum Búnaðarfélags Íslands.

                                     4. gr.
             Störf þau, sem Búnaðarfélagi Íslands eru falin með lögum þessum,
     annast búnaðarmálastjóri með aðstoð ráðunauta félagsins, héraðsráðunauta
               búnaðarsambandanna og sérstakra trúnaðarmanna þessara samtaka.
        Ráðunautar Búnaðarfélags Íslands eru stjórn þess og búnaðarmálastjóra
    til ráðuneytis hver á sínu sviði og veita forustu leiðbeiningarþjónustu í
                                         þeim greinum sem lög þessi taka til.

                                     5. gr.
            Héraðsráðunautar skulu vera svo margir sem nauðsyn krefur að dómi
      Búnaðarfélags Íslands, enda samþykki landbúnaðarráðherra tölu þeirra og
        starfssvæði. Með sama skilorði er tveimur eða fleiri búnaðarsamböndum
                  heimilt að ráða til sín ráðunauta til sameiginlegra starfa.
                  Héraðsráðunautar hafa á hendi leiðbeiningar og eftirlit með
       ræktunarframkvæmdum og öðrum jarðabótum hver á sínu starfssvæði í þeim
     greinum sem lög þessi taka til. Þeir skulu árlega skila skýrslu um störf
      sín til þeirra búnaðarsambanda er þeir starfa fyrir. Heimilt er að fela
                  sama héraðsráðunaut að gegna starfi í fleiri en einni grein
              leiðbeiningarþjónustunnar. Þá er heimilt að fela héraðsráðunaut
                                            framkvæmdastjórn búnaðarsambands.
           Þar sem héraðsráðunautar að dómi Búnaðarfélags Íslands komast ekki
     yfir verkefni sín, svo sem úttekt jarðabóta, er heimilt að ráða sérstaka
    trúnaðarmenn, enda samþykki landbúnaðarráðherra tölu þeirra og launakjör.

                                     6. gr.
              Héraðsráðunautar skulu hafa lokið kandídatsprófi (B.S.-prófi) í
    búvísindum frá búvísindadeild Bændaskólans á Hvanneyri eða hliðstæðu námi
   við erlenda landbúnaðarháskóla. Ráðunautar Búnaðarfélags Íslands skulu auk
             þeirrar menntunar hafa lokið sérnámi á starfssviði sínu eða hafa
              starfsreynslu sem stjórn Búnaðarfélags Íslands metur jafngilda.
                 Trúnaðarmenn skulu hafa lokið búfræðiprófi frá búnaðarskóla,
             garðyrkjuprófi frá Garðyrkjuskóla ríkisins eða annarri menntun í
                 landbúnaði sem stjórn Búnaðarfélags Íslands metur jafngilda.

                                     7. gr.
           [Kostnaður við framkvæmd laga þessara greiðist úr ríkissjóði eftir
                                  reikningi er landbúnaðarráðherra samþykkir.
        Skilyrði þess að framkvæmd njóti framlags samkvæmt lögum þessum er að
     umsókn þar um ásamt framkvæmdaáætlun, sem samþykkt er af héraðsráðunaut,
     sé lögð inn hjá Búnaðarfélagi Íslands á árinu áður en verkið skal hafið.
        Búnaðarfélag Íslands áætlar fjárþörf vegna jarðræktarframlaga að þeim
                umsóknum fengnum og gerir tillögur til landbúnaðarráðherra um
          fjárveitingar næsta árs áður en frumvarp til fjárlaga er lagt fyrir
         Alþingi. Þegar fjárlög hafa verið samþykkt skal Búnaðarfélag Íslands
        tilkynna bændum bréflega hvaða framkvæmdir á jörðum þeirra muni njóta
       framlags á árinu. Framlög skulu greidd svo fljótt sem við verður komið
        eftir að úttekt lýkur. Hafi greiðsla vegna samþykktra framkvæmda eigi
        farið fram fyrir 1. nóvember á úttektarári skal framlag taka hækkunum
            mánaðarlega frá þeim tíma samkvæmt byggingarvísitölu. Framlög til
         grænfóðurræktar, kölkunar og endurræktunar, sem jarðræktarráðunautur
                Búnaðarfélags Íslands metur nauðsynleg vegna kals eða annarra
     ræktunaráfalla af völdum harðinda, skulu greidd í byrjun næsta árs eftir
   framkvæmd þótt ekki hafi verið sótt um þau fyrir fram. Landbúnaðarráðherra
       ákveður með reglugerð tímamörk vegna umsókna, tilkynninga um væntanleg
                                                          framlög og úttekta.
        Ríkissjóður greiðir búnaðarsamböndum 65% af launum héraðsráðunauta og
    trúnaðarmanna. Hluti ríkissjóðs í launagreiðslum fer eftir kjarasamningum
      opinberra starfsmanna. Ríkissjóður greiðir allt að 65% af ferðakostnaði
    héraðsráðunauta og trúnaðarmanna samkvæmt ákvörðun landbúnaðarráðherra að
                              fengnum tillögum Búnaðarfélags Íslands.^1) ]^2)

   ^1)Á árinu 1995 eru greiðslur úr ríkissjóði samkvæmt þessari málsgrein
   bundnar við ákveðna hámarksfjárhæð, sbr. [2]l. 148/1994, 26. gr.^2)[3]L.
   65/1989, 1. gr.

                                     8. gr.
        Hver sá, er njóta vill ríkisframlags samkvæmt lögum þessum, skal vera
   fullgildur félagsmaður í búnaðarfélagi, sbr. [4]3. gr. Ákvæði þessara laga
   um ríkisframlög til jarðabóta ná til allra jarðeigna í landinu sem teljast
   lögbýli samkvæmt skilgreiningu ábúðarlaga, nr. 64 31. maí 1976, með síðari
   breytingum, að undanskildum þeim jörðum og jarðarhlutum sem liggja innan
   skipulagssvæða sveitarfélaga og ætluð eru til annars en landbúnaðar.
        Þar sem framræsla votlendis getur leitt til þess að land breyti
   varanlega um svip eða að merkum náttúruminjum verði raskað er skylt að
   hafa sérstaklega hliðsjón af [5]lögum um náttúruvernd, nr. 47 16. apríl
   1971.
        Framlög eru ekki veitt til jarðræktar og húsabóta á lögbýlum sem eigi
   hafa verið setin tvö ár eða lengur næst á undan framkvæmdaári eða nytjuð
   frá öðrum lögbýlum, nema fyrir liggi heimild til bústofnunar þar samkvæmt
   [6]jarðalögum, nr. 65 31. maí 1976, með síðari breytingum.

                                     9. gr.
        Nú þykir nauðsynlegt að láta af hendi ræktað land til almennra þarfa
   og skal þá ávallt leitað umsagnar héraðsráðunautar um þá ráðstöfun.
        Ræktað land í lögum þessum telst vera: tún, matjurtagarðar, akrar og
   engi og/eða beitilönd sem verulegar landbætur hafa orðið á við framræslu
   og/eða áburð og liggja utan skipulags byggingarlóða sveitarfélaga.
        Þegar vegir og veitur hvers konar eru lagðar um ræktað land eða
   ræktanlegt skal þess ávallt gætt að skerða ræktun og ræktunarmöguleika sem
   minnst. Þess skal gætt að verkið valdi sem minnstum óþægindum við nýtingu
   landsins. Þeim sem fyrir verkum standa ber að leita álits héraðsráðunautar
   um þetta efni áður en í framkvæmd er ráðist og að hafa samráð við hann um
   framkvæmd verka.
        Þeir sem standa fyrir mannvirkjagerð, svo sem vegagerð og
   veitulögnum, skulu enn fremur haga verkum sínum svo að af þeim leiði ekki
   eyðingarhættu vegna jarðrasks, landbrots eða því um líks. Þeir skulu
   lagfæra yfirborð landsins og skila því fullgræddu.

                                   II. kafli.
                         Um ríkisframlag til jarðabóta.
                                    10. gr.
        [Til jarðabóta, sem taldar eru í þessari grein, skal greiða framlag
   úr ríkissjóði sem hér segir:
   I. Til undirbúnings ræktunar.

   a.
           Framræsla vegna endurræktunar, þar með talið vélgrafnir skurðir,
           plógræsi, hreinsun, sprenging berghafta og dýpkun skurða, 60%
           kostnaðar.

           Heildarframlag ríkissjóðs samkvæmt þessum staflið skal að hámarki
           svara til 2,0 millj. m^3 skurðgraftar og 500 km plógræslu á ári
           hverju. Búnaðarfélag Íslands gerir áætlun um framræslu vegna
           endurræktunar samkvæmt könnun héraðsráðunauta á framræsluþörf á
           einstökum búnaðarsambandssvæðum. Heimilt er að veita framlög til
           framræslu á óunnu landi þar sem sérstakar ástæður mæla með og
           Búnaðarfélag Íslands hefur samþykkt. Landbúnaðarráðherra setur í
           reglugerð ákvæði um undirbúning framkvæmda, útboð þeirra, svo og
           umsjón og eftirlit með þeim.

   b.
           Lokræsi með pípum í ræktuðu landi, 110 kr. á m.
           II. Til jarðræktar.
   a.
           Ræktun á mýrlendi, 25.700 kr. á ha.

           Ræktun á þurrlendi, 17.600 kr. á ha.

           Heimilt er að veita framlag til nýræktar í stað endurræktunar þar
           sem sérstakar ástæður mæla með og Búnaðarfélag Íslands hefur
           samþykkt. Framlag ríkissjóðs samkvæmt þessum lið skal að hámarki
           svara til 2000 ha.

   b.
           Korn- og fræakrar, fyrsta ræktunarár, 10.800 kr. á ha. Korn- og
           fræakrar, síðari ræktunarár, 8800 kr. á ha.

           Framlag samkvæmt þessum staflið er ekki greitt til kornræktar
           grænfóðurverksmiðja.

   c.
           Grænfóðurrækt, 8800 kr. á ha.

           Framlag samkvæmt þessum staflið er bundið því að um sé að ræða
           grænfóðurræktun til þess að bæta úr fóðurskorti vegna kals og
           annarra ræktunaráfalla af völdum harðinda. Enn fremur er framlagið
           bundið því að ræktunarþörfin hafi verið metin og viðurkennd af
           jarðræktarráðunaut Búnaðarfélags Íslands áður en í framkvæmdir er
           ráðist hverju sinni.
           III. Til áburðargeymslna.

           Áburðarhús og áburðarkjallarar að hámarki, 730 kr. á m^3.

           Heimilt er að greiða sambærileg framlög til áburðargeymslna eftir
           öðrum viðmiðunum en rúmmetrafjölda samkvæmt nánari ákvæðum í
           reglugerð.
           IV. Til hey- og garðávaxtageymslna, svo og annarra geymsluhúsa.

   a.
           Votheyshlöður, 815 kr. á m^3.
   b.
           Heyhlöður með súgþurrkunarkerfi, 1215 kr. á m^2.

           ...

   c.
           Súgþurrkunarblásari með aflvél, kælivél í garðávaxtageymslu,
           losunarbúnaður í flatgryfju og rafstrengur sem lagður er
           sérstaklega í þessu skyni, framlag 35% af verði tækja og búnaðar.
   d.
           Garðávaxtageymslur með viðeigandi loftræstibúnaði, 1215 kr. á m^2.
   e.
           Geymsluhús (rúllubaggar og verkfæri), 400 kr. á m^2.
           V. Til vatnsveitna vegna heimilis- og búsþarfa.

           44% kostnaðar við vatnsupptöku, þar með talin borun eftir vatni,
           vatnsgeymar og leiðsla frá vatnsbóli að bæjarvegg. Fiskeldisbú
           skulu njóta fyrrgreinds framlags uppfylli eigendur þeirra skilyrði
           8. gr. þessara laga.

           VI. Til kölkunar túna.

           Þar sem rannsóknir hafa, að dómi ráðunauta Búnaðarfélags Íslands,
           sýnt að kölkunar sé þörf er heimilt að greiða 44% af
           kostnaðarverði viðurkennds áburðarkalks eins og það er á
           hafnarstað, að viðbættum eðlilegum flutningskostnaði umfram 50 km
           til bónda. Skilyrði er að kölkunin sé framkvæmd eftir ráðleggingum
           héraðsráðunautar og undir eftirliti hans og skal við það miðað að
           hún nægi til a.m.k. fimm ára.
           VII. Til uppeldishúsa á garðyrkjubýlum.

   a.
           Til byggingar uppeldishúsa með lýsibúnaði: Framlag 2550 kr. á m^2,
           allt að 200 m^2 að flatarmáli á býli.
   b.
           Til lýsingar í gróðurhúsum: Framlag 600 kr. á m^2, allt að 510 m^2
           að flatarmáli á býli.
   c.
           Til kolsýrugjafar í gróðurhúsum: 35% af verði tækja og búnaðar.

   VIII. Til loðdýrabygginga.

   Framlag nemi 26% af áætluðu kostnaðarverði þessara bygginga, allt að 600
   m^2 að flatarmáli á býli.

   IX. Til ræktunar skjólbelta.

   Framlag nemi 66% af framlögðum kostnaði samþykktum af Búnaðarfélagi
   Íslands og 44% kostnaðar við nauðsynlegar girðingar vegna ræktunarinnar.

   X. Til sérstakra verkefna.

   Á árunum 1989 til 1991 skal árlega greiða framlag úr ríkissjóði til þess
   að meta þörf fyrir jarðabætur á einstökum bújörðum sem framlags geta notið
   samkvæmt lögum þessum og til áætlanagerðar um slíkar framkvæmdir.

   Árleg framlög skulu að upphæð jafngilda 2,5% af heildarframlagi til
   jarðabóta skv. I.IX. tölul. þessarar greinar viðkomandi ár. Ráðherra
   ákveður með reglugerð ráðstöfun þessa fjár að fengnum tillögum
   Búnaðarfélags Íslands.]^1)

   ^1)[7]L. 65/1989, 2. gr.

                                    11. gr.
        Landbúnaðarráðherra ákveður með reglugerð, að fengnum tillögum
   Búnaðarfélags Íslands, þau skilyrði sem jarðabætur skv. 10. gr. þurfa að
   uppfylla til þess að heimilt sé að taka þær út og greiða framlag til
   þeirra. Þá getur ráðherra, að fengnu samþykki stjórnar Búnaðarfélags
   Íslands, stjórnar Stéttarsambands bænda og stjórnar Stofnlánadeildar
   landbúnaðarins, sett stærðarmörk á framkvæmdir sem framlags geta notið
   skv. 10. gr.

                                    12. gr.
        [Á framlög, sem ákveðin eru í 10. gr. þessara laga, skal greiða
   verðuppbót samkvæmt vísitölu er sýni breytingar á tilkostnaði framkvæmda
   frá meðalkostnaði þeirra á árinu 1988. Hagstofa Íslands ákveður grundvöll
   þessarar vísitölu í samráði við Búnaðarfélag Íslands, Byggingarstofnun
   landbúnaðarins og landbúnaðarráðuneytið. Hagstofa Íslands reiknar
   vísitöluna miðað við meðalkostnað hvers árs. Fyrirmæli fyrri málsliða
   þessarar greinar gilda um greiðslu verðlagsuppbóta á framlög til
   framkvæmda frá og með árinu 1989.
        Af jarðabótaframlögum þeim, sem talin eru í 10. gr., skulu 4% renna
   til hlutaðeigandi búnaðarsambands og 2% til búnaðarfélags jarðabótamanns.
   Af framlögum til loðdýrabygginga skal þó aðeins greiða 4% til
   búnaðarsambands.]^1)
        [Allur réttur til framlaga samkvæmt lögum þessum er háður
   fjárveitingu Alþingis.]^2)

   ^1)[8]L. 65/1989, 3. gr.^2)[9]L. 1/1992, 4. gr.

                                    13. gr.
        Búnaðarfélag Íslands skal halda skrá yfir jarðabætur á lögbýlum og
   framlög til þeirra samkvæmt lögum þessum.

                                    14. gr.
        Búnaðarfélagi Íslands er heimilt að taka gjald fyrir sérstök og
   umfangsmikil þjónustuverkefni sem unnin eru fyrir einstaka bændur eða aðra
   aðila og flokkast ekki undir almennar leiðbeiningar.
        Landbúnaðarráðherra ákveður gjaldskrá vegna þessara verkefna, að
   fengnum tillögum Búnaðarfélags Íslands.

                                    15. gr.
        Til þess að ná sem næst jöfnunarverði á framræslu með opnum skurðum
   um land allt skal Búnaðarfélag Íslands halda eftir ákveðnu gjaldi af
   framlagi til framræslu skv. a- og b-liðum I. liðar 10. gr.
   Verðjöfnunargjald þetta má að hámarki nema 3% af meðalkostnaði við
   framræsluna. Verðjöfnunargjaldið skal nota til þess að greiða niður
   kostnað við framræslu þar sem hann vegna óhagstæðrar aðstöðu er meiri en
   meðalkostnaður, enda teljist framræslan nauðsynleg jarðabót að mati
   Búnaðarfélags Íslands. Landbúnaðarráðherra ákveður árlega fyrir 1. maí, að
   fengnum tillögum Búnaðarfélags Íslands, upphæð verðjöfnunargjalds vegna
   framræslu það ár, meðferð þess og ráðstöfun.

                                    16. gr.
        Hafi jarðabætur, sem framlags geta notið samkvæmt lögum þessum, verið
   unnar af búnaðar- eða ræktunarsamböndum, er Búnaðarfélagi Íslands heimilt
   að halda eftir af jarðabótaframlögum upphæð til greiðslu á vinnuskuldum,
   enda hafi borist um það krafa frá stjórn viðkomandi sambands.

                                  III. kafli.
                                 Almenn ákvæði.
                                    17. gr.
        Þyki héraðsráðunaut eða trúnaðarmanni að jarðabótaframkvæmd sé ekki í
   samræmi við ákvæði laga þessara og reglugerðir samkvæmt þeim hefur hann
   rétt til að neita úttekt og þá um leið framlagi til hennar. Ágreiningi,
   sem upp kann að koma þessa efnis, skal skotið til Búnaðarfélags Íslands
   sem sker úr honum. Stjórn Búnaðarfélags Íslands er rétt að leita úrskurðar
   landbúnaðarráðherra í þeim málum sem hún telur orka tvímælis.

                                    18. gr.
        Sá sem segir héraðsráðunaut, trúnaðarmanni eða Búnaðarfélagi Íslands
   vísvitandi rangt til um framkvæmdir og gerð þeirra mannvirkja er
   ríkisframlags eiga að njóta samkvæmt II. kafla eða brýtur að öðru leyti
   ákvæði þessara laga í einhverju því er verulegu máli skiptir skal sæta
   sektum frá 10.000100.000 kr., og ef það er gert í eiginhagsmunaskyni má
   þyngja refsinguna um helming.
        Brjóti héraðsráðunautur, trúnaðarmaður eða starfsmaður Búnaðarfélags
   Íslands þær fyrirskipanir, er honum eru settar í erindisbréfi, eða fari
   ekki eftir fyrirmælum laga þessara eða reglugerða samkvæmt þeim skal hann
   sæta sömu refsingu er að ofan getur nema þyngri refsing liggi við samkvæmt
   öðrum lögum. Með mál út af brotum á þessari grein skal farið að hætti
   opinberra mála.

                                    19. gr.
        Landbúnaðarráðherra setur með reglugerð nánari ákvæði um framkvæmd
   þessara laga að fengnum tillögum Búnaðarfélags Íslands.^1)

   ^1)Rg. 417/1991, um jarðrækt.

                                    20. gr.
        Lög þessi öðlast þegar gildi. ...

References

   Visible links
   1. http://www.althingi.is/dba-bin/lawformpr.pl?lnr=1987056
   2. file:///altext/stjt/1994.148.html
   3. file:///altext/stjt/1989.065.html
   4. file://1976064.html#g3
   5. file://1971047.html
   6. file://1976065.html
   7. file:///altext/stjt/1989.065.html
   8. file:///altext/stjt/1989.065.html
   9. file:///altext/stjt/1992.001.html
