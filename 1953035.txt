
   --------------------------------------------------------------------------

                                                           Lög um bæjanöfn o.fl.

                           1953, nr. 35, 18. febrúar

   --------------------------------------------------------------------------

                                     1. gr.
           Hvert býli utan kaupstaða, kauptúna eða þorpa skal nafn hafa. Í
   kaupstöðum og kauptúnum eða þorpum skulu hús auðkennd með götunafni og
   númeri. Þó er eiganda húss heimilt að auðkenna hús sitt jafnframt með öðru
   nafni, svo og að gefa húsi sínu nafn, þar sem svo hagar til, að húsið
   verður eigi auðkennt með götunafni og númeri, sbr. þó 6. gr.

                                     2. gr.
           Ráðherra skipar 5 manna nefnd, er nefnist örnefnanefnd. Hún skal
   auk eftirlits og tillagna um býlanöfn hafa á hendi eftirlit með
   nafnsetningu á landabréfum þeim, sem gefin eru út að tilhlutun ríkisins,
   og vera ráðuneytinu til leiðbeiningar og aðstoðar um önnur málefni, er
   varða hvers konar staðarnöfn hér á landi.

                                     3. gr.
           Nöfnum á býlum utan kaupstaða og kauptúna eða þorpa, þeim, er
   talin eru í fasteignabók 1942, má eigi breyta nema með leyfi ráðherra, að
   fengnum tillögum örnefnanefndar (sbr. 5. gr.).

                                     4. gr.
           Eigi má taka upp nafn á nýbýli utan kaupstaða, kauptúna eða þorpa,
   nema með leyfi ráðherra, að fengnum tillögum örnefnanefndar.

                                     5. gr.
           Vilji eigandi breyta nafni býlis síns samkvæmt 3. gr. eða taka upp
   nafn á nýbýli sínu samkvæmt 4. gr., skal hann senda örnefnanefnd beiðni um
   það. Í beiðninni skal hann skýra frá ástæðum til þess, að farið er fram á,
   að hið eldra nafn býlisins verði lagt niður, og þeim ástæðum, er ráðið
   hafa vali umsækjanda á hinu nýja nafni. Sé hið nýja nafn dregið af
   staðháttum, skal þeim lýst í umsókninni, hvort sem um er að ræða nafn á
   nýbýli eða nafn á býli, sem eigandi vill breyta um nafn á. Umsókninni skal
   fylgja vottorð sýslumanns um eignarrétt umsækjanda á býlinu. Breytingar á
   nafni býlis skal ekki leyfa, nema alveg sérstaklega standi á, svo sem
   býlið eigi samnefnt við annað lögbýli í sama [héraði]^1) eða því um líkt.
   Við upptöku nýnefna skal gæta þess, að fylgt sé þeim venjum, sem ráðið
   hafa nafngjöfum býla hér á landi. Ekki mega nafngiftir leiða til samnefna
   á fasteignum í sama [héraði]^1) né nafna, sem eru svo lík öðrum nöfnum á
   fasteignum í [héraðinu],^1) að hætt sé þess vegna við nafnabrenglum.
           Nú þykir örnefnanefnd betur fara að breyta nafni á býli,
   annaðhvort af því að það er samnefnt öðru býli í sama [héraði]^1) eða svo
   líkt, að hætta getur verið á mistökum, eða nafnið er málskrípi eða
   sérstaklega óþjált, og er þá rétt að hún hlutist til um að fá nafninu
   breytt til betri vegar.

   ^1)[2]L. 108/1988, 54. gr.

                                     6. gr.
           Nú vill eigandi húss í kaupstað, kauptúni eða þorpi gefa húsi sínu
   nafn samkvæmt 1. gr. eða breyta nafni á því, og skal hann þá afhenda til
   þinglýsingar yfirlýsingu sína um nafn hússins. Í yfirlýsingunni skal
   eignin skilgreind svo nákvæmlega, að eigi geti verið vafi á, við hvaða
   eign er átt. Yfirlýsingunni skal fylgja skilríki fyrir eignarrétti þess
   manns, er yfirlýsinguna gefur, að eigninni, svo og meðmæli bæjarstjórnar
   eða hreppsnefndar með nafninu. [Þinglýsingarstjóra]^1) skal heimilt að
   neita um þinglýsingu nafnsins og banna upptöku þess, ef honum virðist
   nafnið að einhverju leyti óheppilegt eða afkáralegt. Eigi má taka upp
   nafn, sem önnur fasteign í sama kaupstað, kauptúni, þorpi eða sýslufélagi
   hefur áður fengið með löglegum hætti.

   ^1)[3]L. 92/1991, 29. gr.

                                     7. gr.
           Nú myndast þéttbýli --- þorp --- í landi einhverrar jarðar eða
   jarða, og er þá rétt, að [sveitarstjórn]^1) sæki um það til örnefnanefndar
   að fá lögfest nafn á því, enda geri hún þá jafnframt tillögur um nafnið og
   lýsi staðháttum, eftir því sem ástæða er til (sbr. 5. gr.).

   ^1)[4]L. 108/1988, 55. gr.

                                     8. gr.
           Örnefnanefnd skal svo fljótt sem henni er mögulegt, eftir að henni
   hafa borist beiðnir um nafnfesti á býlum eða þorpum eftir 5. og 7. gr.
   senda ráðherra rökstuddar tillögur um málið. Nú telur ráðherra nafntökunni
   ekkert til fyrirstöðu, og gefur hann þá út leyfisbréf til nafntökunnar. Nú
   telur örnefnanefnd ekki rétt að lögfesta nafn, sem um er beðið á nýbýli,
   og skal hún þá tilkynna það umsækjanda og jafnframt benda honum á þrjú
   nöfn, sem hann megi velja á milli á býli sitt. Hafi umsækjandi ekki innan
   sex mánaða valið eitt þeirra eða nýtt nafn, sem nefndin fellst á, og
   tilkynnt það örnefnanefnd, sendir örnefnanefnd öll gögn viðvíkjandi málinu
   til ráðherra, og úrskurðar hann, hvert nafn býlið skuli fá, og gefur út
   fyrir því leyfisbréf. [Leyfisbréfið sendir ráðherra
   [þinglýsingarstjóra]^1) til þinglýsingar og skal dómari skýra þinglýstum
   veðhöfum frá nafnbreytingunni, ef þeir eru kunnir.]^2) Eigi má taka við
   skjölum til þinglestrar viðvíkjandi fasteign, sem hefur ekki fengið
   viðurkennt nafn samkvæmt lögum þessum. Sýslumaður innheimtir lögboðið
   þinglestrargjald hjá eiganda býlisins. Birta skal árlega í B-deild
   Stjórnartíðindanna skrá um nöfn þau, sem leyft hefur verið að taka upp á
   árinu. Svo skal og, er lög þessi hafa tekið gildi, birta skrá yfir nöfn
   þau, er leyfð hafa verið á eldri býlum og ekki eru talin í fasteignabók
   1942 og ekki hafa þegar verið birt.

   ^1)[5]L. 92/1991, 29. gr.^2)[6]L. 22/1978, 1. gr.

                                     9. gr.
           Ákvæði 5. og 8. gr. gilda einnig um nöfn á nýbýlum, sem tekin hafa
   verið upp og ekki eru talin í fasteignabók 1942. Eigendur skulu hafa sótt
   um nafnleyfi á slíkum býlum innan 6 mánaða frá gildistöku laga þessara.

                                    10. gr.
           Brot gegn lögum þessum varða sektum ...^1) er renna í ríkissjóð.
   ...^2)
           ...^3)

   ^1)[7]L. 10/1983, 70. gr.^2)[8]L. 92/1991, 29. gr.

References

   Visible links
   1. http://www.althingi.is/dba-bin/lawformpr.pl?lnr=1953035
   2. file://ekkitil/ekkitil.html?1988108#g54
   3. file://ekkitil/ekkitil.html?1991092#g29
   4. file://ekkitil/ekkitil.html?1988108#g55
   5. file://ekkitil/ekkitil.html?1991092#g29
   6. file://ekkitil/ekkitil.html?1978022#g1
   7. file://ekkitil/ekkitil.html?1983010#g70
   8. file://ekkitil/ekkitil.html?1991092#g29
