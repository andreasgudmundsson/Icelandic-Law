
   --------------------------------------------------------------------------

                             Lög um bæjanöfn o.fl.

                            1953 nr. 35 18. febrúar

   --------------------------------------------------------------------------

Tóku gildi 28. febrúar 1953. Breytt með l. 22/1978 (tóku gildi 1. jan. 1979), l.
10/1983 (tóku gildi 25. mars 1983), l. 108/1988 (tóku gildi 1. jan. 1989), [1]l.
 19/1991 (tóku gildi 1. júlí 1992 nema 1. og 3. mgr. 29. gr. sem tóku gildi 17.
apríl 1991), l. 92/1991 (tóku gildi 1. júlí 1992 nema 103. gr. sem tók gildi 9.
jan. 1992), l. 40/1998 (tóku gildi 1. ágúst 1998), [2]l. 40/2006 (tóku gildi 1.
sept. 2006), l. 83/2008 (tóku gildi 1. jan. 2009 nema 22. gr. sem tók gildi 20.
 júní 2008), [3]l. 77/2010 (tóku gildi 1. júlí 2010) og l. 126/2011 (tóku gildi
                                30. sept. 2011).

     1. gr. Hvert býli utan kaupstaða, kauptúna eða þorpa skal nafn hafa. Í
 kaupstöðum og kauptúnum eða þorpum skulu hús auðkennd með götunafni og númeri.
Þó er eiganda húss heimilt að auðkenna hús sitt jafnframt með öðru nafni, svo og
að gefa húsi sínu nafn, þar sem svo hagar til, að húsið verður eigi auðkennt með
                      götunafni og númeri, sbr. þó 6. gr.
   2. gr. [[Ráðherra]^1) skipar þriggja manna nefnd er nefnist örnefnanefnd.
Skipunartími nefndarinnar er fjögur ár í senn. Skal einn nefndarmanna tilnefndur
af [Stofnun Árna Magnússonar í íslenskum fræðum],^2) annar af [því ráðuneyti er
fer með skipulagsmál]^1) en hinn þriðja, sem jafnframt er formaður nefndarinnar,
 skipar ráðherra án tilnefningar. Varamenn skulu skipaðir með sama hætti. Allir
   skulu nefndarmenn vera kunnáttumenn á sviði örnefna- og staðfræði. Íslensk
 málnefnd skal hafa áheyrnarfulltrúa í nefndinni með tillögurétti og málfrelsi.
   Örnefnanefnd skal fjalla um nafngiftir býla skv. 5., 7. og 8. gr. laganna.
  Jafnframt úrskurðar örnefnanefnd um hvaða örnefni verða sett á landabréf sem
 gefin eru út á vegum Landmælinga Íslands, eða með leyfi þeirrar stofnunar, sé
   ágreiningur eða álitamál um það efni. Þá sker nefndin úr ágreiningi um ný
götunöfn og sambærileg örnefni innan sveitarfélaga. Málsaðild eiga Landmælingar
     Íslands, aðrir kortagerðarmenn, [Stofnun Árna Magnússonar í íslenskum
  fræðum],^2) landeigendur, sveitarstjórnir og hlutaðeigandi ráðuneyti, en um
 málsaðild fer að öðru leyti að hætti stjórnsýslulaga. Heimilt er nefndinni að
leita álits sérfræðinga áður en ákvarðanir eru teknar. Úrskurðum nefndarinnar er
         hægt að skjóta til ráðherra samkvæmt ákvæðum stjórnsýslulaga.
   Í reglugerð,^3) sem [ráðherra]^1) setur, skal kveðið nánar á um starfsemi
   örnefnanefndar. Skulu þar m.a. vera ákvæði um undirbúningsferli ákvarðana
   nefndarinnar um nafnsetningar á landabréf, þar á meðal um að örnefni, sem
ágreiningur er um, skuli auglýst fyrir almenningi með hæfilegum fyrirvara þannig
  að hverjum þeim sem telur sig búa yfir vitneskju eða ábendingum, er að haldi
komi, gefist færi á að kynna nefndinni álit sitt. Einnig má þar setja ákvæði um
   sambærilegt undirbúningsferli að annars konar ákvörðunum nefndarinnar.]^4)
     ^1)L. 126/2011, 27. gr. ^2)[4]L. 40/2006, 11. gr. ^3)Rg. 136/1999. ^4)L.
                                40/1998, 1. gr.
  3. gr. [Nöfnum á býlum utan kaupstaða og kauptúna eða þorpa, sem skráð hafa
         verið hjá [Þjóðskrá Íslands],^1) má ekki breyta nema með leyfi
                              örnefnanefndar.]^2)
                  ^1)[5]L. 77/2010, 5. gr. ^2)L. 40/1998, 2. gr.
4. gr. [Tilkynna skal örnefnanefnd um nafn á nýbýli utan kaupstaða, kauptúna og
                                   þorpa.]^1)
                               ^1)L. 40/1998, 3. gr.
   5. gr. [Vilji eigandi breyta nafni býlis síns skv. 3. gr. skal hann senda
  örnefnanefnd beiðni um það. Í beiðninni skal hann skýra frá ástæðum þess að
farið er fram á að eldra nafn býlisins verði lagt niður og þeim ástæðum er ráðið
  hafa vali umsækjanda á nýju nafni. Breytingar á nafni býlis skal ekki leyfa,
   nema alveg sérstaklega standi á, svo sem að býlið eigi samnefnt við annað
                     lögbýli í sama héraði eða því um líkt.
Í tilkynningu eiganda til örnefnanefndar um nafn á nýbýli skv. 4. gr. skal hann
          skýra frá þeim ástæðum er ráðið hafa vali á hinu nýja nafni.
  Sé hið nýja nafn býlis dregið af staðháttum skal þeim lýst í umsókn, sbr. 3.
     gr., eða tilkynningu, sbr. 4. gr. Þá skal fylgja vottorð sýslumanns um
 eignarrétt málsaðila á býlinu. Við upptöku nýnefna skal gæta þess að fylgt sé
  þeim venjum sem ráðið hafa nafngjöfum býla hér á landi. Ekki mega nafngiftir
  leiða til samnefna á fasteignum í sama héraði né nafna sem eru svo lík öðrum
  nöfnum á fasteignum í héraðinu að hætt sé þess vegna við nafnabrenglum.]^1)
                               ^1)L. 40/1998, 4. gr.
 6. gr. Nú vill eigandi húss í kaupstað, kauptúni eða þorpi gefa húsi sínu nafn
samkvæmt 1. gr. eða breyta nafni á því, og skal hann þá afhenda til þinglýsingar
 yfirlýsingu sína um nafn hússins. Í yfirlýsingunni skal eignin skilgreind svo
  nákvæmlega, að eigi geti verið vafi á, við hvaða eign er átt. Yfirlýsingunni
 skal fylgja skilríki fyrir eignarrétti þess manns, er yfirlýsinguna gefur, að
     eigninni, svo og meðmæli bæjarstjórnar eða hreppsnefndar með nafninu.
 [Þinglýsingarstjóra]^1) skal heimilt að neita um þinglýsingu nafnsins og banna
    upptöku þess, ef honum virðist nafnið að einhverju leyti óheppilegt eða
afkáralegt. Eigi má taka upp nafn, sem önnur fasteign í sama kaupstað, kauptúni,
          þorpi eða sýslufélagi hefur áður fengið með löglegum hætti.
        [Ágreiningi um nafngift skv. 1. mgr. verður skotið til úrskurðar
                              örnefnanefndar.]^2)
                   ^1)L. 92/1991, 29. gr. ^2)L. 40/1998, 5. gr.
 7. gr. Nú myndast þéttbýli  þorp  í landi einhverrar jarðar eða jarða, og er
þá rétt, að [sveitarstjórn]^1) sæki um það til örnefnanefndar að fá lögfest nafn
 á því, enda geri hún þá jafnframt tillögur um nafnið og lýsi staðháttum, eftir
                      því sem ástæða er til (sbr. 5. gr.).
                              ^1)L. 108/1988, 55. gr.
8. gr. [Örnefnanefnd skal svo fljótt sem henni er mögulegt eftir að henni hefur
  borist beiðni um breytingu á nafni býlis skv. 3. gr., beiðni um nafnfesti á
 þorpum skv. 7. gr. eða önnur erindi til ákvörðunar leggja rökstuddan úrskurð á
                                     málið.
 Heimili örnefnanefnd breytingu á nafni býlis skv. 3. gr., sbr. 1. mgr. 5. gr.,
     eða nafnfesti á þorpi skv. 7. gr. skal hún senda nafnið hlutaðeigandi
þinglýsingarstjóra til þinglýsingar. Ella sendir hún málsaðila tilkynningu um að
                             beiðni hans sé hafnað.
   Telji örnefnanefnd ekkert athugavert við nafn sem tilkynnt hefur verið til
   hennar skv. 4. gr., sbr. 2. mgr. 5. gr., skal hún senda það hlutaðeigandi
þinglýsingarstjóra til þinglýsingar. Telji hún nafnið ónothæft skal hún tilkynna
 það málsaðila svo fljótt sem mögulegt er og óska eftir nýrri tillögu um nafn á
býli. Hafi málsaðili ekki innan sex mánaða valið nýtt nafn sem nefndin fellst á
og tilkynnt það örnefnanefnd úrskurðar nefndin um það hvert nafn býlið skuli fá.
Úrskurðinn sendir örnefnanefnd málsaðila og hlutaðeigandi þinglýsingarstjóra til
                                 þinglýsingar.
 Þinglýsingarstjórar skulu ætíð skýra þinglýstum veðhöfum frá nafnbreytingum ef
 þeir eru kunnir. Eigi má taka við skjölum til þinglestrar viðvíkjandi fasteign
    sem hefur ekki fengið viðurkennt nafn samkvæmt lögum þessum. Sýslumaður
 innheimtir lögboðið þinglestrargjald hjá eiganda býlisins. Birta skal árlega í
 B-deild Stjórnartíðinda skrá um nöfn þau sem tekin hafa verið upp á árinu. Svo
  skal og birta skrá yfir nöfn á eldri býlum sem ekki eru talin í fasteignabók
                    1942 og ekki hafa þegar verið birt.]^1)
                               ^1)L. 40/1998, 6. gr.
9. gr. Ákvæði 5. og 8. gr. gilda einnig um nöfn á nýbýlum, sem tekin hafa verið
                 upp og ekki eru talin í fasteignabók 1942. ^1)
                               ^1)L. 40/1998, 7. gr.
   10. gr. Brot gegn lögum þessum varða sektum ^1) er renna í ríkissjóð. ^2)
                                      ^3)
     ^1)L. 10/1983, 70. gr. ^2)L. 92/1991, 29. gr. ^3)[6]L. 19/1991, 194. gr.

References

   Visible links
   1. file://1991019.html
   2. file://2006040.html
   3. file://2010077.html
   4. file://2006040.html#g11
   5. file://2010077.html#g5
   6. file://1991019.html
