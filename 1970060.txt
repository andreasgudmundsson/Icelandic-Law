
   --------------------------------------------------------------------------

                  Lög um tryggingardeild útflutningslána við Ríkisábyrgðasjóð^1)

                              1970 nr. 60 12. maí

   --------------------------------------------------------------------------

   ^1)Falla úr gildi 1. janúar 1998, sbr. [2]l. 61/1997, 20. gr.

                                     1. gr.
        Stofna skal deild við Ríkisábyrgðasjóð, er nefnist tryggingardeild
   útflutningslána.

                                     2. gr.
        Hlutverk tryggingardeildar er að taka að sér að tryggja lán, sem
   bankar eða aðrar lánastofnanir veita innlendum útflytjendum til
   fjármögnunar á útflutningslánum, sem þeir veita eða útvega erlendum
   kaupendum.
        Enn fremur er tryggingardeild heimilt að tryggja aðrar kröfur
   íslenskra útflytjenda á hendur erlendum kaupendum, enda hafi þær orðið til
   vegna útflutnings á íslenskum vörum.
        Þegar sérstaklega stendur á, er tryggingardeild einnig heimilt að
   tryggja samkeppnislán til innlendra aðila, er kaupa vélar og tæki, sem
   framleidd eru innanlands.

                                     3. gr.
        Hámark skuldbindinga deildarinnar á hverjum tíma vegna trygginga á
   útflutningslánum eða öðrum kröfum má nema samtals 250 millj. króna, eða
   jafnvirði þeirrar fjárhæðar í erlendri mynt.

                                     4. gr.
        Umsóknir um tryggingu á útflutningslánum skulu lagðar fyrir fjögurra
   manna nefnd, sem tekur afstöðu til umsóknanna auk þess sem hún ákveður,
   með hvaða kjörum tryggt er hverju sinni. Í nefndinni eiga sæti fulltrúar
   fjármálaráðuneytis, viðskiptaráðuneytis, iðnaðarráðuneytis og Seðlabanka
   Íslands fyrir hönd Ríkisábyrgðasjóðs.
        Nefndin ákveður iðgjöld af einstökum tryggingum eftir taxta, sem
   ákveðinn er skv. 6. gr. Einnig úrskurðar hún um tjónabætur, en skjóta má
   þeim úrskurði til fjármálaráðherra.

                                     5. gr.
        Tryggingardeildin tryggir gegn áhættu, sem getur verið viðskiptalegs
   eða stjórnmálalegs eðlis. Í reglugerð skal setja nánari ákvæði um efni og
   eðli þeirra áhættuflokka, sem um getur verið að ræða.

                                     6. gr.
        Fjármálaráðherra ákveður iðgjaldataxta tryggingardeildar. Iðgjöld
   skulu við það miðuð, að þau standi straum af kostnaði deildarinnar og
   greiðslu tjónabóta.
        Tekjuafgangur leggst í sérstakan varasjóð deildarinnar og skal honum
   varið til greiðslu tjóna, sem kunna að verða. Nú er eigi fé fyrir hendi í
   varasjóði til greiðslu tjónabóta, og skal þá það, sem á vantar, greiðast
   úr Ríkisábyrgðasjóði.

                                     7. gr.
        Fjármálaráðherra skal, að fenginni umsögn aðila þeirra, sem nefndir
   eru í 4. gr., setja með reglugerð nánari ákvæði um framkvæmd laga þessara.

References

   Visible links
   1. http://www.althingi.is/dba-bin/lawformpr.pl?lnr=1970060
   2. file://1997061.html#g20
