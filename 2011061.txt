
   --------------------------------------------------------------------------

               Lög um stöðu íslenskrar tungu og íslensks táknmáls

                              2011 nr. 61 7. júní

   --------------------------------------------------------------------------

                 Ferill málsins á Alþingi.   Frumvarp til laga.

 Tóku gildi 15. júní 2011. Breytt með l. 126/2011 (tóku gildi 30. sept. 2011).

                        1. gr. Þjóðtunga  opinbert mál.
          Íslenska er þjóðtunga Íslendinga og opinbert mál á Íslandi.
                              2. gr. Íslenskt mál.
  Þjóðtungan er sameiginlegt mál landsmanna. Stjórnvöld skulu tryggja að unnt
              verði að nota hana á öllum sviðum íslensks þjóðlífs.
Allir sem eru búsettir hér á landi skulu eiga þess kost að læra og nota íslensku
  til almennrar þátttöku í íslensku þjóðlífi svo sem nánar er mælt fyrir um í
                                   sérlögum.
                            3. gr. Íslenskt táknmál.
Íslenskt táknmál er fyrsta mál þeirra sem þurfa að reiða sig á það til tjáningar
     og samskipta og barna þeirra. Skulu stjórnvöld hlúa að því og styðja.
 Hver sem hefur þörf fyrir táknmál skal eiga þess kost að læra og nota íslenskt
   táknmál, jafnskjótt sem máltaka hefst eða frá þeim tíma sem heyrnarleysi,
      heyrnarskerðing eða daufblinda hefur greinst. Sama rétt eiga nánustu
                                 aðstandendur.
                          4. gr. Íslenskt punktaletur.
 Íslenskt punktaletur er fyrsta ritmál þeirra sem þurfa að reiða sig á það til
tjáningar og samskipta. Hver sem hefur þörf fyrir blindralestur vegna skerðingar
á sjón skal eiga þess kost að læra og nota íslenskt punktaletur um leið og hann
                                hefur getu til.
                               5. gr. Málstefna.
Ríki og sveitarfélög bera ábyrgð á að varðveita og efla íslenska tungu og skulu
sjá til þess að hún sé notuð. Um málstefnu og stöðu íslenskrar tungu skal leitað
                  samvinnu við Íslenska málnefnd, sbr. 6. gr.
     Íslenska ríkið og sveitarfélög stuðla að þróun, rannsóknum, kennslu og
 útbreiðslu íslensks táknmáls og styðja að öðru leyti við menningu, menntun og
 fræðslu fyrir heyrnarlausa, heyrnarskerta og daufblinda. Um málstefnu og stöðu
íslensks táknmáls skal leitað samvinnu við málnefnd um íslenskt táknmál, sbr. 7.
                                      gr.
   [Ráðuneytið]^1) fylgist með því hvernig lögum þessum er framfylgt og getur
       krafið einstakar stjórnsýslustofnanir um skýrslur þar að lútandi.
                             ^1)L. 126/2011, 545. gr.
                            6. gr. Íslensk málnefnd.
 Ráðherra skipar Íslenska málnefnd og er skipunartími nefndarinnar fjögur ár. Í
  Íslenskri málnefnd eiga sæti 16 menn. Auk þess er nefndinni heimilt að bjóða
mönnum, einum eða tveimur, setu í nefndinni ef hún telur það nefndarstarfinu til
   gagns. Hver eftirtalinna tilnefnir einn mann í málnefndina: Ríkisútvarpið,
       Þjóðleikhúsið, Samtök móðurmálskennara, Rithöfundasamband Íslands,
 Blaðamannafélag Íslands, Íðorðafélagið fyrir hönd orðanefnda, Bandalag þýðenda
og túlka, Staðlaráð Íslands, Upplýsing, félag bókasafns- og upplýsingafræðinga,
  Hagþenkir og Samband íslenskra sveitarfélaga. Samstarfsnefnd háskólastigsins
      tilnefnir tvo menn í málnefndina. Ráðherra skipar tvo nefndarmenn án
 tilnefningar og skal annar vera formaður og hinn varaformaður. [Sá ráðherra er
 fer með málefni innflytjenda]^1) tilnefnir þar að auki einn fulltrúa úr röðum
             innflytjenda. Íslensk málnefnd skiptir með sér verkum.
   Hlutverk Íslenskrar málnefndar er að veita stjórnvöldum ráðgjöf um málefni
   íslenskrar tungu á fræðilegum grundvelli og gera tillögur til ráðherra um
málstefnu, auk þess að álykta árlega um stöðu íslenskrar tungu. Málnefndin getur
átt frumkvæði að ábendingum um það sem vel er gert og það sem betur má fara við
meðferð íslenskrar tungu á opinberum vettvangi. Íslensk málnefnd semur íslenskar
ritreglur sem gilda m.a. um stafsetningarkennslu í skólum og ráðherra gefur út.
         Grundvallarbreytingar á ritreglum eru háðar samþykki ráðherra.
   Skrifstofa Íslenskrar málnefndar er í Stofnun Árna Magnússonar í íslenskum
                                    fræðum.
      Ráðherra setur reglugerð um nánari starfsemi Íslenskrar málnefndar.
                             ^1)L. 126/2011, 545. gr.
                      7. gr. Málnefnd um íslenskt táknmál.
 Ráðherra skipar fimm menn til setu í málnefnd um íslenskt táknmál til fjögurra
 ára í senn og jafnmarga til vara. Við skipun nefndarinnar skal haft samráð við
       hugvísindasvið Háskóla Íslands, Samskiptamiðstöð heyrnarlausra og
  heyrnarskertra, hagsmunasamtök heyrnarlausra og heyrnarskerta hér á landi og
     Samband íslenskra sveitarfélaga. Ráðherra velur formann og varaformann
                        málnefndar um íslenskt táknmál.
 Hlutverk málnefndar um íslenskt táknmál er að vera stjórnvöldum til ráðuneytis
 um hvað eina er varðar íslenskt táknmál og stuðla að eflingu íslensks táknmáls
                      og notkun þess í íslensku þjóðlífi.
   Skrifstofa málnefndar um íslenskt táknmál er í Stofnun Árna Magnússonar í
                               íslenskum fræðum.
  Ráðherra setur reglugerð um nánari starfsemi málnefndar um íslenskt táknmál.
                        8. gr. Opinbert mál stjórnvalda.
Íslenska er mál Alþingis, dómstóla, stjórnvalda, jafnt ríkis sem sveitarfélaga,
skóla á öllum skólastigum og annarra stofnana sem hafa með höndum framkvæmdir og
                             veita almannaþjónustu.
               9. gr. Túlkun og táknmálstúlkun hjá stjórnvöldum.
  Um rétt til túlkaþjónustu og skyldur dómstóla til að leita aðstoðar túlka og
   táknmálstúlka fer samkvæmt lögum um meðferð einkamála og lögum um meðferð
                                   sakamála.
  Stjórnvöld skulu leitast við að tryggja að sá sem skilur ekki íslensku geti
fengið úrlausn erinda sinna og tileinkað sér efni skjala og skilríkja sem skipta
                                   hann máli.
                 10. gr. Málfarsstefna ríkis og sveitarfélaga.
Mál það sem er notað í starfsemi ríkis og sveitarfélaga eða á vegum þeirra skal
                         vera vandað, einfalt og skýrt.
                       11. gr. Íslenskur fræðiorðaforði.
   Stjórnvöld skulu stuðla að því að íslenskur fræðiorðaforði á ólíkum sviðum
       eflist jafnt og þétt, sé öllum aðgengilegur og notaður sem víðast.
                    12. gr. Opinbert mál á alþjóðavettvangi.
              Íslenska er opinbert mál Íslands á alþjóðavettvangi.
       13. gr. Skyldur ríkis og sveitarfélaga og staða íslensks táknmáls.
Ríki og sveitarfélög skulu tryggja að allir sem þess þurfa eigi kost á þjónustu
    á íslensku táknmáli. Ríki og sveitarfélög bera ábyrgð á því að varðveita
  íslenskt táknmál, þróa það og stuðla að notkun þess. Lögð verði áhersla á að
   fræðiheiti á ólíkum sviðum í íslensku táknmáli nái að þróast og séu notuð.
Íslenskt táknmál er jafnrétthátt íslensku sem tjáningarform í samskiptum manna í
    milli og er óheimilt að mismuna mönnum eftir því hvort málið þeir nota.
                   14. gr. Gildistaka, brottfellt lagaákvæði.
                       Lög þessi öðlast þegar gildi. ...
