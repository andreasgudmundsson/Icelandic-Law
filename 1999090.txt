
   --------------------------------------------------------------------------

                Lög um öryggi greiðslufyrirmæla í greiðslukerfum

                            1999 nr. 90 30. nóvember

   --------------------------------------------------------------------------

Tóku gildi 10. desember 1999. EES-samningurinn: IX. viðauki tilskipun 98/26/EB.

                    I. kafli. Gildissvið og skilgreiningar.
 1. gr. Ákvæði þessara laga taka til greiðslukerfis sem rekið er hér á landi og
         sem tilkynnt hefur verið í samræmi við ákvæði 3. gr. laganna.
                         2. gr. Í lögum þessum merkir:
    1. Greiðslukerfi: Formlegt fyrirkomulag þriggja eða fleiri þátttakenda sem
     byggist á sameiginlegum reglum og stöðluðu fyrirkomulagi við framkvæmd
      greiðslufyrirmæla milli þeirra, enda hafi a.m.k. einn þátttakendanna
  aðalskrifstofu sína hér á landi, og greiðslukerfið fullnægir þeim kröfum sem
 gerðar eru og það hefur verið tilkynnt til eftirlitsstofnunar EFTA (ESA), sbr.
                                     3. gr.
                                    2. Stofnun:
      a. Viðskiptabanki eða sparisjóður sem hlotið hefur starfsleyfi samkvæmt
            [2]lögum nr. 113/1996, um viðskiptabanka og sparisjóði.
   b. Fyrirtæki sem hlotið hefur starfsleyfi samkvæmt [3]lögum nr. 123/1993, um
              lánastofnanir aðrar en viðskiptabanka og sparisjóði.
        c. Fyrirtæki í verðbréfaþjónustu samkvæmt [4]lögum nr. 13/1996, um
                              verðbréfaviðskipti.
   d. Deild eða deildir í stofnun, sbr. ac-lið hér að framan, sem ekki teljast
 sérstakar persónur að lögum en tilheyra eftirlitsskyldri erlendri stofnun sem
                    hefur starfsleyfi og útibú hér á landi.
    e. Seðlabanki Íslands eða stofnun með ríkisábyrgð sem heimild hefur til að
       stunda að hluta eða öllu leyti starfsemi sem fellur undir ac-lið.
   3. Milligönguaðili: Aðili sem hefur milligöngu fyrir stofnun í greiðslukerfi
      og hefur einkarétt á miðlun greiðslufyrirmæla viðkomandi stofnunar.
       4. Uppgjörsaðili: Aðili sem stofnar og sér um uppgjörsreikninga fyrir
stofnanir og milligönguaðila og sér um framkvæmd á greiðslufyrirmælum þeirra og
                  veitir þeim eftir atvikum lán í þessu skyni.
    5. Greiðslujöfnun: Að umbreyta í eina kröfu eða skuldbindingu mörgum kröfum
eða skuldbindingum sem eiga rót að rekja til greiðslufyrirmæla sem þátttakendur
hafa annaðhvort gefið eða eiga að taka við frá einum eða fleiri þátttakendum svo
      að aðeins ein (nettó) krafa eða skuldbinding myndast um greiðslu eða
                          greiðsluskyldu þátttakanda.
        6. Uppgjörsreikningur: Reikningur í seðlabanka, hjá milligöngu- eða
uppgjörsaðila sem er notaður til að varðveita innstæður og verðbréf til uppgjörs
                 á greiðslum milli þátttakenda í greiðslukerfi.
   7. Greiðslufyrirmæli: Sérhver fyrirmæli þátttakanda um að móttakanda sem þar
   er vísað til séu afhentir fjármunir með því að leggja með reikningsfærslu
  tiltekna fjárhæð inn á reikning stofnunar, seðlabanka eða uppgjörsaðila, eða
sérhver fyrirmæli sem skuldbinda hann eða leysa hann undan skyldu til að inna af
 hendi greiðslu eins og hún er nánar skilgreind í reglum greiðslukerfisins, eða
fyrirmæli þátttakanda um að framselja bein eða óbein eignarréttindi í verðbréfum
         með rafrænni eignarskráningu, eða önnur sambærileg fyrirmæli.
    8. Greiðslujöfnunarstöð: Aðili sem vinnur úr greiðslufyrirmælum sem berast
  frá stofnunum og annast greiðslujöfnun þeirra á milli, einnig milligöngu- og
                          uppgjörsaðili, ef það á við.
        9. Þátttakandi: Stofnun, milligönguaðili, greiðslujöfnunarstöð eða
                                 uppgjörsaðili.
    10. Óbeinn þátttakandi: Lánastofnun sem fellur undir a- eða b-lið 2. tölul.
um skilgreiningu á stofnun og sem gert hefur samning við stofnun sem á aðild að
  greiðslukerfi og sem gerir lánastofnuninni fært að senda greiðslufyrirmæli í
                             gegnum greiðslukerfið.
       11. Veðtryggingar: Allar seljanlegar eignir, þ.m.t. peningainnstæður,
 verðbréf og samningar um endurhverf viðskipti eða aðrir sambærilegir samningar
sem gerðir eru eða lagðir fram til tryggingar í greiðslukerfi eða í seðlabönkum.
      12. Seðlabanki: Seðlabanki í aðildarríki á Evrópska efnahagssvæðinu eða
                               Seðlabanki Evrópu.
 3. gr. Seðlabanki Íslands gerir tillögu til ráðherra um greiðslukerfi sem hann
  telur að fullnægi ákvæðum þessara laga og viðurkennt skal, sbr. 2. mgr., að
     fenginni umsókn þeirra aðila sem starfrækja greiðslukerfi hér á landi.
   Ráðherra skal með auglýsingu sem birt er í Lögbirtingablaðinu kunngera þau
 innlendu greiðslukerfi sem viðurkennd hafa verið og falla undir ákvæði þessara
      laga og senda tilkynningu þar um til eftirlitsstofnunar EFTA (ESA).
  Aðilum sem starfrækja greiðslukerfi samkvæmt þessari grein er skylt að veita
Seðlabanka Íslands upplýsingar um beina og óbeina þátttakendur sem aðild eiga að
                       kerfinu, svo og breytingar á þeim.

                II. kafli. Greiðslujöfnun og greiðslufyrirmæli.
 4. gr. Öll greiðslufyrirmæli, svo og greiðslujöfnun, skulu vera að öllu leyti
bindandi gagnvart þriðja manni, jafnvel þó að bú þátttakanda sem fyrirmælin gaf
 sé tekið til gjaldþrotaskipta, enda séu fyrirmælin komin til greiðslukerfisins
                 áður en úrskurður um gjaldþrot er kveðinn upp.
Sama gildir að því er varðar greiðslufyrirmæli sem koma til greiðslukerfisins á
 sama degi og gjaldþrotaskipti á búi þátttakanda hefjast en eftir þá stund sem
     tilgreind er í 6. gr., enda hafi greiðslujöfnunarstöð, milligöngu- eða
    uppgjörsaðili sýnt fram á að hann hafi hvorki vitað né mátt vita um þau.
 Í greiðslukerfum er skylt að skilgreina hvenær greiðslufyrirmæli teljast vera
  komin til kerfisins og er afturköllun þeirra óheimil eftir tímamark það sem
                        tiltekið er í reglum kerfisins.
 5. gr. Uppgjörsaðili annast efndalok greiðslufyrirmæla í greiðslukerfi. Allar
 innstæður eða verðbréf á uppgjörsreikningum eða lántökuréttindi honum tengd er
 uppgjörsaðila heimilt að nota til uppgjörs skuldbindinga þátttakanda gagnvart
 greiðslukerfi á þeim degi sem gjaldþrotaskipti hefjast, sbr. þó 2. mgr. 4. gr.

                 III. kafli. Ákvæði er varða gjaldþrotaskipti.
  6. gr. Hafi bú stofnunar verið tekið til gjaldþrotaskipta skal héraðsdómari
 tilkynna það þegar í stað til Fjármálaeftirlitsins og Seðlabanka Íslands, með
 símskeyti, símbréfi eða rafrænum hætti, enda sé unnt að staðreyna og staðfesta
 efni og móttöku tilkynningarinnar. Í úrskurði um gjaldþrot, svo og tilkynningu
  um hann, skal koma fram nákvæm tilgreining þeirrar stundar er úrskurður var
    kveðinn upp um gjaldþrotaskipti á búi stofnunar. Tilkynningu sem gerð er
     samkvæmt þessari grein skal Fjármálaeftirlitið senda þegar í stað til
    hlutaðeigandi yfirvalda á Evrópska efnahagssvæðinu sem aðildarríkin hafa
                  tilgreint sem móttakanda slíkra tilkynninga.
7. gr. Um réttindi og skyldur þátttakanda í greiðslukerfi sem tekinn hefur verið
     til gjaldþrotaskipta skal fara eftir lögum sem gilda um hlutaðeigandi
                                 greiðslukerfi.

       IV. kafli. Vernd veðréttinda gegn gjaldþrotaskiptum á búi veðþola.
8. gr. Gjaldþrotaskipti á búi þátttakanda eða milligönguaðila skulu á engan hátt
   skerða rétt annarra þátttakenda eða seðlabanka til veðtrygginga. Ávallt er
   heimilt að innleysa þegar í stað veðtryggingar samkvæmt þessari grein til
             fullnustu á kröfum annarra þátttakenda eða seðlabanka.
9. gr. Um veðtryggingu sem veitt er í rafbréfum, eða erlendum verðbréfum sem eru
  rafrænt skráð á viðurkenndan hátt að lögum, skal að öllu leyti fara samkvæmt
        lögum þess ríkis þar sem rafræn skráning verðbréfanna fer fram.

         V. kafli. Upplýsingagjöf vegna þátttöku í greiðslukerfi o.fl.
 10. gr. Þátttakandi í greiðslukerfi skal upplýsa hvern þann sem þess óskar og
hefur lögmætra hagsmuna að gæta um það í hvaða greiðslukerfi hann tekur þátt og
         um helstu reglur sem gilda um starfsemi hlutaðeigandi kerfis.
 11. gr. Ráðherra getur með reglugerð kveðið nánar á um framkvæmd laga þessara.
  12. gr. Um samning óbeins þátttakanda um aðild að greiðslukerfi fer samkvæmt
                                íslenskum lögum.

                          VI. kafli. Gildistaka o.fl.
                     13. gr. Lög þessi öðlast þegar gildi.
  Lög þessi eru sett í samræmi við ákvörðun sameiginlegu EES-nefndarinnar nr.
      53/1999 og til þess að taka upp í innlendan rétt ákvæði tilskipunar
  Evrópuþingsins og ráðsins nr. 26 19. maí 1998, um efndir og lok viðskipta í
        uppgjörskerfum fyrir verðbréf og greiðslur í fjármálaviðskiptum.

References

   Visible links
   1. http://www.althingi.is/dba-bin/lawformpr.pl?lnr=1999090
   2. file://1996113.html
   3. file://1993123.html
   4. file://1996013.html
