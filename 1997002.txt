
   --------------------------------------------------------------------------

                     Lög um Lífeyrissjóð hjúkrunarfræðinga

                             1997 nr. 2 10. janúar

   --------------------------------------------------------------------------

  Tóku gildi 1. maí 1997. Breytt með [2]l. 141/1996 (tóku gildi 1. jan. 1997),
  [3]l. 142/1997 (tóku gildi 30. des. 1997), [4]l. 84/1998 (tóku gildi 1. jan.
1999), [5]l. 42/2002 (tóku gildi 7. maí 2002) og [6]l. 124/2003 (tóku gildi 30.
                                  des. 2003).

   1. gr. Sjóðurinn heitir Lífeyrissjóður hjúkrunarfræðinga. Heimili hans og
    varnarþing er í Reykjavík. Hlutverk sjóðsins er að tryggja sjóðfélögum,
   eftirlifandi mökum þeirra og börnum lífeyri samkvæmt ákvæðum þessara laga.
 2. gr. Sjóðfélagar eru í lögum þessum taldir allir þeir sem skylt er að greiða
               iðgjöld í sjóðinn og rétt eiga á lífeyri úr honum.
3. gr. Stjórn sjóðsins skal skipuð fjórum mönnum og skipar fjármálaráðherra tvo
 þeirra og stjórn Félags íslenskra hjúkrunarfræðinga tvo. Jafnframt skulu sömu
  aðilar skipa jafnmarga menn til vara. Skipunartími stjórnarmanna er þrjú ár.
            Stjórnin kýs formann úr sínum hópi til eins árs í senn.
 4. gr. Stjórn sjóðsins fer með yfirstjórn hans. Stjórnin skal fjalla um allar
  meiri háttar ákvarðanir varðandi stefnumótun sjóðsins og starfsemi. Hún skal
   annast um að nægjanlegt eftirlit sé haft með bókhaldi og meðferð fjármuna
   sjóðsins. Stjórnin skal móta fjárfestingarstefnu og ávaxta fé sjóðsins með
   hliðsjón af þeim kjörum sem best eru boðin á hverjum tíma með tilliti til
ávöxtunar og áhættu. Stjórn sjóðsins setur honum samþykktir í samræmi við ákvæði
  þessara laga og ákvæði annarra laga um lífeyrissjóði eftir því sem við á. Í
    samþykktum sjóðsins skal m.a. kveðið á um hvernig ávaxta skuli fé hans.
Fjármálaráðherra staðfestir hvort samþykktir sjóðsins og breytingar á þeim séu í
     samræmi við þessi lög og önnur lög um lífeyrissjóði að fenginni umsögn
                           [Fjármálaeftirlitsins].^1)
                             ^1)[7]L. 84/1998, 12. gr.
 5. gr. Stjórn lífeyrissjóðsins ákveður hvernig haga skuli afgreiðslu sjóðsins.
     6. gr. Reikningsár sjóðsins er almanaksárið. Reikningar sjóðsins skulu
           endurskoðaðir af Ríkisendurskoðun án sérstakrar þóknunar.
      7. gr. Sjóðfélagar greiða 4% af föstum launum sínum fyrir dagvinnu,
  persónuuppbót og orlofsuppbót í iðgjald til sjóðsins. Launagreiðanda ber að
 halda iðgjöldum eftir af launum sjóðfélaga og greiða þau sjóðnum innan tveggja
                          vikna frá útborgun launanna.
Sjóðfélagar bera eigi ábyrgð á skuldbindingum sjóðsins nema með iðgjöldum sínum.
  Launagreiðendur greiða 6% af föstum launum fyrir dagvinnu, persónuuppbót og
   orlofsuppbót, er sjóðfélagi tekur hjá þeim, í iðgjöld til sjóðsins og skal
               greiða þau sjóðnum samtímis iðgjöldum sjóðfélaga.
        Þegar sjóðfélagi hefur greitt iðgjöld til sjóðsins í 32 ár falla
  iðgjaldagreiðslur hans niður. Þó er sjóðfélaga, er gegnt hefur um lengri eða
skemmri tíma hlutastarfi, heimilt að greiða áfram iðgjald til sjóðsins af föstum
 launum sínum fyrir dagvinnu allt að því marki að jafngildi iðgjaldagreiðslu af
launum fyrir fullt starf í 32 ár. Launagreiðanda skal þá skylt að greiða iðgjald
 að sínum hluta, sbr. 3. mgr. Eftir að iðgjaldagreiðslur sjóðfélaga falla niður
samkvæmt þessari málsgrein eða 4. mgr. 8. gr. greiðir launagreiðandi hans 10% af
        launum þeim sem tilgreind eru í 3. mgr. í iðgjald til sjóðsins.
 8. gr. Hver sjóðfélagi sem greitt hefur iðgjald til sjóðsins á rétt á lífeyri
 frá næstu mánaðamótum eftir að hann verður 65 ára, enda hafi hann þá látið af
              þeim störfum sem veitt hafa honum aðild að sjóðnum.
   Upphæð ellilífeyris er hundraðshluti af þeim föstu launum fyrir dagvinnu,
 persónuuppbót og orlofsuppbót samkvæmt kjarasamningum sem við starfslok fylgja
stöðu þeirri fyrir fullt starf er sjóðfélagi gegndi síðast. Hundraðshluti þessi
 fer eftir iðgjaldagreiðslutíma og starfshlutfalli sjóðfélagans og er 2% fyrir
 hvert ár í fullu starfi sem iðgjöld hafa verið greidd fyrir, en hlutfallslega
     lægri fyrir minna starfshlutfall. Fyrir hvert fullt ársstarf eftir að
   iðgjaldagreiðslu lýkur og þar til sjóðfélaginn öðlast rétt til að láta af
störfum og fá ellilífeyri bætist við 1% af föstum árslaunum fyrir fullt starf en
 2% fyrir hvert fullt ársstarf eftir að iðgjaldagreiðslu er lokið og hann hefur
                         öðlast rétt til að fá lífeyri.
Eftir að taka lífeyris hefst skulu breytingar á lífeyrisgreiðslum síðan ákveðnar
til samræmis við meðalbreytingar sem verða á föstum launum opinberra starfsmanna
 fyrir dagvinnu, sbr. 2. mgr., og skal Hagstofa Íslands reikna þær mánaðarlega.
 Þegar sjóðfélagi hefur náð því að samanlagður lífaldur og iðgjaldagreiðslutími
 er 95 ár, hann er orðinn 60 ára og lætur af störfum, á hann rétt á lífeyri úr
   sjóðnum. Sjóðfélagi, sem notfærir sér þessa reglu, skal greiða iðgjald til
 sjóðsins þar til 95 ára markinu er náð. Lífeyrisréttur hans skal vera 2% fyrir
 hvert ár í fullu starfi sem iðgjöld hafa verið greidd fyrir, en hlutfallslega
 lægri fyrir skemmra starfstímabil og minna starfshlutfall, en þó ekki meira en
64% að náðu 95 ára markinu. Iðgjaldagreiðsluskylda sjóðfélaga fellur niður þegar
 95 ára markinu er náð. Sjóðfélagi, sem nær 95 ára markinu eftir að hann nær 64
       ára aldri, getur ekki nýtt sér heimild samkvæmt þessari málsgrein.
  Lífeyrisréttur hjá þeim sem njóta útreiknings skv. 4. mgr. skal aukast um 2%
 fyrir hvert ár í fullu starfi frá því iðgjaldagreiðsluskyldu lýkur og þar til
   taka lífeyris hefst, en um hlutfallslega lægri hundraðshluta fyrir skemmra
                     starfstímabil og minna starfshlutfall.
 Hafi sjóðfélagi gegnt hærra launuðu starfi eða störfum í a.m.k. tíu ár fyrr á
 sjóðfélagatíma sínum í Lífeyrissjóði hjúkrunarfræðinga skal miða lífeyrinn við
 hæst launaða starfið, enda hafi hann gegnt því í a.m.k. tíu ár, ella skal miða
  við það hærra launaða starf sem hann að viðbættum enn hærra launuðum störfum
                            gegndi í a.m.k. tíu ár.
Heimilt er stjórn sjóðsins að greiða ellilífeyrisþegum á aldrinum 65 til 67 ára
 uppbót á lífeyri allt að einstaklingslífeyri almannatrygginga. Skilyrði fyrir
slíkri uppbót er að sjóðfélaginn sé ekki lengur fullfær um að gegna starfi sínu.
    Til sönnunar því ber viðkomandi að leggja fram umsögn yfirmanns síns um
      starfshæfnina og vottorð [trúnaðarlæknis sjóðsins]^1) um heilsufar.
Sjóðfélagi, sem gegnir starfi sem uppfyllir aðildarskilyrði að sjóðnum skv. 17.
gr., á ekki auk launa jafnframt rétt til lífeyris meðan hann gegnir því starfi.
                             ^1)[8]L. 124/2003, 1. gr.
  9. gr. Vaktavinnufólk, þ.e. þeir sjóðfélagar sem hafa vinnutíma sem breytist
     reglubundið, skal fá rétt til sérstaks viðbótarlífeyris (ellilífeyris,
örorkulífeyris eða makalífeyris) úr Lífeyrissjóði hjúkrunarfræðinga, enda sé því
          skylt að greiða iðgjald af vaktaálagsgreiðslum til sjóðsins.
Sama gildir um það starfsfólk sem hefur vinnuskyldu eingöngu á nóttunni, þ.e. á
 tímabilinu frá kl. 22.00 til 9.00, og skal þá álagsgreiðslan verða grundvöllur
                         iðgjalda og lífeyrisréttinda.
      Sjóðfélagi greiði 4% af vaktaálaginu í iðgjöld og launagreiðandi 6%.
         Stjórn lífeyrissjóðsins ákveður á hverjum tíma hver skuli vera
  viðmiðunarmánaðarlaun þau sem lífeyririnn ákvarðast af og iðgjaldið er metið
                                     eftir.
  Breyti stjórn lífeyrissjóðsins viðmiðunarmánaðarlaununum skal hún jafnframt
   ákveða hvort og þá hvernig skuli umreikna áunninn lífeyrisrétt fyrri ára.
  Iðgjaldagreiðslur sjóðfélaga af vaktaálagi skulu ár hvert metnar þannig til
  lífeyrisréttinda að reiknað sé hvað iðgjaldagreiðslur ársins samsvara margra
                  mánaða iðgjaldagreiðslu af viðmiðunarlaunum.
    Fyrir jafngildi hverrar tólf mánaða iðgjaldagreiðslu ávinnst réttur til
 ellilífeyris og örorkulífeyris sem nemur 2% af viðmiðunarlaunum og réttur til
                 makalífeyris sem nemur 1% af viðmiðunarlaunum.
     10. gr. Hver sjóðfélagi sem greitt hefur iðgjöld til sjóðsins á rétt á
  örorkulífeyri ef hann verður fyrir orkutapi er [trúnaðarlæknir sjóðsins]^1)
metur 10% eða meira. Örorkumat þetta skal aðallega miðað við vanhæfni sjóðfélaga
 til að gegna starfi því er hann hefur gegnt og aðild hans að sjóðnum er tengd.
Þrátt fyrir örorku á enginn rétt á örorkulífeyri meðan hann heldur fullum föstum
launum fyrir starf það er hann gegndi eða fær jafnhá laun fyrir annað starf sem
 veitir lífeyrissjóðsréttindi, og aldrei skal örorkulífeyrir vera hærri en sem
   nemur þeim tekjumissi sem sjóðfélaginn hefur sannanlega orðið fyrir sökum
                                  örorkunnar.
     Hámark örorkulífeyris miðast við áunninn lífeyrisrétt skv. 8. gr. Hafi
sjóðfélaginn greitt iðgjöld til sjóðsins undanfarin þrjú almanaksár og a.m.k. í
   sex mánuði á undanfarandi tólf mánuðum miðast hámark örorkulífeyris þó við
       áunninn lífeyrisrétt skv. 8. gr., að viðbættum einstaklingslífeyri
   almannatrygginga. Ef rekja má aðalorsök örorkunnar til starfs í þágu stöðu
    þeirrar sem öryrkinn gegndi skal þó reikna áunninn lífeyrisrétt eins og
            sjóðfélaginn hefði gegnt stöðu sinni til 65 ára aldurs.
     Sé örorkan milli 10% og 50% er örorkulífeyririnn sami hundraðshluti af
 hámarksörorkulífeyri eins og örorkan er metin. Sé örorkan metin 50% til 75% er
  örorkulífeyririnn 50% af hámarkinu að viðbættum 2% af því fyrir hvert 1% sem
      örorkan er metin umfram 50%. Sé örorkan metin 75% eða meiri greiðist
  hámarksörorkulífeyrir að frádregnum örorkulífeyri almannatrygginganna. Þegar
 sjóðfélagi, sem er metinn undir 75% öryrki, nær 65 ára aldri fær hann greiddan
 ellilífeyri samkvæmt ákvæðum 8. gr. Frá sama tíma fellur niður örorkulífeyrir
 hans. Þó skal hann halda til 67 ára aldurs þeim hluta hans sem miðaður er við
                           lífeyri almannatrygginga.
 Skylt er sjóðfélaga, sem sækir um örorkulífeyri úr sjóðnum eða nýtur hans, að
     láta stjórn sjóðsins í té allar þær upplýsingar um heilsufar sitt sem
         nauðsynlegar eru til að dæma um rétt hans til örorkulífeyris.
Stjórn sjóðsins er heimilt að lækka eða fella niður örorkulífeyri þeirra öryrkja
  sem fá starfsorku sína aftur að nokkru eða öllu leyti. Sömuleiðis ber stjórn
sjóðsins að hækka örorkulífeyrinn ef örorkan vex til muna og án sjálfskaparvíta
frá því sem hún var metin við fyrri ákvarðanir, enda hafi öryrkinn á þeim tíma,
  sem örorkan óx, ekki verið í þjónustu annarra en þeirra aðila sem tryggja í
             sjóðnum hjúkrunarfræðinga er starfa í þeirra þjónustu.
                             ^1)[9]L. 124/2003, 1. gr.
11. gr. Nú andast sjóðfélagi og lætur hann eftir sig maka á lífi og á þá makinn
    rétt til lífeyris úr sjóðnum [eftir að iðgjaldagreiðslum til sjóðsins er
                                   lokið].^1)
    Upphæð makalífeyris er helmingur af áunnum ellilífeyrisrétti hins látna
 sjóðfélaga. Makalífeyrir hækkar síðan um 20% af launum þeim er hann miðast við
 ef hinn látni sjóðfélagi hefur verið í fullu starfi við starfslok, en hækkunin
 verður hlutfallslega lægri ef sjóðfélaginn hefur verið í lægra starfshlutfalli
    við starfslok. Viðbótarlífeyrir þessi greiðist þó einungis ef hinn látni
       sjóðfélagi hefur uppfyllt eitt af þremur eftirgreindum skilyrðum:
    1. Hann hafi verið í starfi er veitti honum aðild að sjóðnum við andlátið.
    2. Hann hafi hafið töku lífeyris fyrir andlátið og upphaf lífeyristöku hans
   hafi verið í beinu framhaldi af starfi sem veitti honum aðild að sjóðnum.
   3. Hann hafi greitt iðgjöld til sjóðsins sem nemur iðgjaldagreiðslum af fullu
   starfi í 15 ár eða meira og ekki greitt iðgjald til annars sjóðs eftir að
                        greiðslum til þessa sjóðs lauk.
  Nú hefur sjóðfélagi gengið í hjónaband eftir að hann var orðinn 60 ára eða á
 þeim tíma er hann naut lífeyris úr sjóðnum eða hann var lagstur banaleguna og
 úrskurðar þá stjórn sjóðsins hvort eftirlifandi maki hans skuli njóta lífeyris
                              úr sjóðnum eða eigi.
  Réttur til lífeyris samkvæmt þessari grein fellur niður ef eftirlifandi maki
  gengur í hjónaband að nýju, en kemur aftur í gildi sé hinu síðara hjónabandi
slitið, enda veiti það hjónaband eigi rétt til lífeyris úr sjóðnum. Veiti síðara
 hjónabandið einnig rétt til lífeyris má eftirlifandi maki velja um hvort hann
                 tekur lífeyrinn eftir fyrri eða síðari makann.
 Hafi hjúskap lokið með skilnaði skal útreikningur makalífeyris miðast við þann
   tíma er hinn látni sjóðfélagi hafði átt aðild að sjóðnum þegar hjúskap var
       slitið. Viðbótarlífeyrir skv. 2. mgr. greiðist ekki í því tilviki.
   Þegar sjóðfélagi sem verið hefur tvígiftur deyr og lætur eftir sig maka og
fyrrverandi maka á lífi skiptist makalífeyririnn á milli þeirra þannig að réttur
fyrrverandi maka ákvarðast samkvæmt reglu 5. mgr. en réttur maka telst frá þeim
  degi er hinum fyrra hjúskap var slitið. Hliðstæð regla gildir séu rétthafar
                         makalífeyris fleiri en tveir.
Hafi sjóðfélagi verið utan hjónabands við andlátið, en einstæð móðir hans, ógift
  systir hans eða annar ógiftur aðili hefur sannanlega annast heimili hans um
árabil fyrir andlát hans, þó eigi skemur en fimm ár, er stjórn sjóðsins heimilt
að greiða hlutaðeigandi makalífeyri, svo sem um ekkju eða ekkil væri að ræða. Á
sama hátt er sjóðstjórn heimilt að greiða sambúðarmanni og sambúðarkonu lífeyri
 ef sjóðfélagi lætur eftir sig barn innan 18 ára aldurs sem hann hefur átt með
   hinu eftirlifandi. Einnig er sjóðstjórn heimilt að greiða sambúðarkonu eða
 sambúðarmanni lífeyri í 24 mánuði þótt ekki sé fullnægt skilyrðum 1. málsl. um
          sambúðartíma, eða ef sambúðaraðili er 50% öryrki eða meira.
                             ^1)[10]L. 42/2002, 1. gr.
  12. gr. [Börn eða kjörbörn sem sjóðfélagi lætur eftir sig er hann andast og
 yngri eru en 18 ára skulu fá lífeyri úr sjóðnum eftir að iðgjaldagreiðslum til
 sjóðsins er lokið þar til þau eru fullra 18 ára að aldri. Sama gildir um börn
 eða kjörbörn sem sá maður lætur eftir sig er naut elli- eða örorkulífeyris úr
                         sjóðnum er hann andaðist.]^1)
  Ef barnið á foreldri eða kjörforeldri á lífi, er sér um framfærslu þess, er
samanlagður lífeyrir þess frá almannatryggingum og úr þessum sjóði 50% hærri en
    barnalífeyrir almannatrygginga. Að öðrum kosti er lífeyririnn tvöfaldur
                        barnalífeyrir almannatrygginga.
     Sama rétt öðlast börn og kjörbörn þeirra sjóðfélaga er njóta elli- eða
örorkulífeyris úr sjóðnum, þó svo að barnalífeyrir úr þessum sjóði til barna eða
   kjörbarna örorkulífeyrisþega skal vera jafnmargir hundraðshlutar af fullum
      barnalífeyri eins og örorkulífeyrir hans er margir hundraðshlutar af
                             hámarksörorkulífeyri.
  Fósturbörn, er sjóðfélagi hefur framfært að mestu eða öllu leyti, njóta sama
            réttar og börnum og kjörbörnum er veittur hér að framan.
                             ^1)[11]L. 42/2002, 2. gr.
 13. gr. Nú frestar sjóðfélagi að taka ellilífeyri og tekur jafnframt við öðru
  starfi hjá stofnun er veitir aðgang að sjóðnum, lægra launuðu en því er hann
gegndi áður, og skal þá reikna lífeyri eftir því starfinu sem hærra var launað.
Sama regla gildir þegar sjóðfélagi verður af heilsufarsástæðum að láta af stöðu
  sinni, en tekur við öðru léttara og lægra launuðu starfi er veitir aðgang að
  sjóðnum. Þegar svo stendur á sem í þessari málsgrein ræðir um er viðkomandi
  heimilt að kaupa sér réttindi í sjóðnum fyrir þann tíma sem úr hefur fallið.
Stjórn sjóðsins getur krafist vottorðs trúnaðarlæknis sjóðsins til sönnunar því
        að sjóðfélaginn verði að láta af stöðu sinni vegna heilsubrests.
Þegar lífeyrisgreiðslur skulu miðast við hærra launað starf en lokastarf skv. 1.
  eða 2. mgr., eða skv. 6. mgr. 8. gr., skal við ákvörðun um lífeyri miða við
meðalhækkanir á launum opinberra starfsmanna fyrir dagvinnu skv. 3. mgr. 8. gr.
frá þeim tíma er starfsmaður lætur af sínu hærra launaða starfi og þar til taka
                                lífeyris hefst.
 Hafi starfsmaður látið af hinu hærra launaða starfi fyrir árslok 1996 skal þó
 miða breytingar á lífeyri við breytingar á þeim launum er starfinu fylgdu fram
           til ársloka 1996. Eftir það skal farið eftir reglu 3. mgr.
14. gr. Nú lætur sjóðfélagi af öðrum ástæðum en elli eða örorku af stöðu þeirri
 er veitti honum aðgang að sjóðnum og fellur þá niður réttur hans og skylda til
 að greiða framvegis iðgjöld til sjóðsins. Ellilífeyrir hans, örorkulífeyrir og
  lífeyrir eftirlifandi maka miðast þá við starfstíma hans og laun þau er hann
  hafði er hann lét af stöðu þeirri er veitti aðgang að sjóðnum, en tekur sömu
  breytingum og lífeyrir annarra eftir að taka lífeyris hefst. Eigi sjóðfélagi
réttindi hjá sjóðnum vegna þriggja ára eða lengri greiðslutíma reiknast lífeyrir
 þó samkvæmt reglum 3. og 4. mgr. 13. gr. Hafi hann gegnt stöðunni skemur en 32
  ár skal lífeyrir barna hans ákveðinn þannig að full upphæð skv. 12. gr. skal
margfölduð með hlutfallinu á milli þess ellilífeyris sem hann hefur öðlast rétt
  til og þess ellilífeyris sem hann hefði öðlast rétt til ef hann hefði gegnt
                               starfinu í 32 ár.
  Sé staða eða starfi sjóðfélagans lagður niður á hann rétt á að vera áfram í
sjóðnum og greiða iðgjöld sem miðuð séu við þau laun er hann hafði er staða hans
   var lögð niður og frá þeim tíma skulu iðgjaldagreiðslur síðan breytast til
  samræmis við meðalbreytingar sem verða á föstum launum opinberra starfsmanna
                      fyrir dagvinnu, sbr. 3. mgr. 8. gr.
15. gr. Nú flyst sjóðfélagi, er verið hefur í þessum lífeyrissjóði, í starf sem
   veitir aðgang að öðrum lífeyrissjóði, sem stofnaður er með lögum, og má þá
 endurgreiða með vöxtum öll iðgjöld sem greidd hafa verið í sjóðinn hans vegna.
      Það er skilyrði fyrir þessari endurgreiðslu að hún gangi til kaupa á
lífeyrisréttindum fyrir viðkomandi sjóðfélaga í þeim sjóði er hann flyst til. Þó
 má aldrei endurgreiða hærri upphæð en þarf til þess að kaupa réttindi í hinum
     nýja sjóði er svari til þess starfstíma er sjóðfélaginn hafði öðlast.
Sjóðstjórninni er heimilt að nota sömu endurgreiðslureglu þegar sjóðfélagi flyst
í annan sjóð sem viðurkenndur er af fjármálaráðuneytinu, eða kaupir sér lífeyri
 hjá tryggingafélagi eða stofnun sem starfar eftir reglum er fjármálaráðuneytið
samþykkir, enda gildi þar sömu reglur um endurkaup og greiðslu lífeyris eins og
                          ákveðnar eru í þessum lögum.
        Á tilsvarandi hátt er sjóðstjórninni heimilt, að fengnu samþykki
  fjármálaráðherra, að veita viðtöku, vegna sjóðfélaga er gerist sjóðfélagi í
     þessum sjóði, fé því er kann að vera endurgreitt hans vegna úr sjóði,
 tryggingafélagi eða stofnun, sem að framan greinir, og veita honum réttindi í
                                samræmi við það.
      Einnig getur stjórnin, þegar sérstaklega stendur á, og með samþykki
fjármálaráðherra, heimilað réttindakaup aftur í tímann, þó að ekki sé um að ræða
    yfirfærslu á réttindum annars staðar frá. Það skal meðal annars sett sem
   skilyrði fyrir slíkum réttindakaupum að mælt sé með þeim af forstöðumanni
þeirrar stofnunar er sjóðfélaginn vinnur hjá, að gengið sé frá réttindakaupunum
   innan árs frá því hann var ráðinn og að hann sé eldri en 30 ára þegar hann
                           öðlast aðgang að sjóðnum.
  Heimilt er að endurgreiða iðgjald til erlendra ríkisborgara sem flytjast úr
  landi, enda sé slíkt ekki óheimilt samkvæmt milliríkjasamningum sem Ísland á
                                   aðild að.
   16. gr. Stjórn sjóðsins skal árlega láta tryggingafræðing rannsaka fjárhag
 sjóðsins. Þyki honum rannsókn sín leiða í ljós að fjárhagsgrundvöllur sjóðsins
  sé ótryggur skal hann gera tillögur til stjórnar sjóðsins um aðgerðir til að
                                   efla hann.
 17. gr. Allir hjúkrunarfræðingar, sem aðild áttu að sjóðnum við árslok 1996 og
   vinna hjúkrunarstörf í þjónustu ríkis, bæjar- og sveitarfélaga eða annarra
    opinberra stofnana eða við heilbrigðisstofnanir sem eru viðurkenndar af
      heilbrigðisstjórninni, skulu eiga rétt til aðildar að sjóði þessum.
 Heimild til aðildar að sjóðnum hafa einnig aðrir hjúkrunarfræðingar sem aðild
    áttu að sjóðnum við árslok 1996 á meðan þeir starfa að hjúkrun, enda sé
  viðkomandi eigi ráðinn til skemmri tíma en eins árs, eða með a.m.k. þriggja
                            mánaða uppsagnarfresti.
   Hjúkrunarfræðingar, sem aðild áttu að sjóðnum við árslok 1996 og starfa að
 félagsmálum á vegum Félags íslenskra hjúkrunarfræðinga, hafa jafnframt heimild
  til aðildar að sjóðnum, enda séu ráðningarkjör þeirra hin sömu og hjá öðrum
                                  sjóðfélögum.
    Kjósi sjóðfélagi, sem 1.3. mgr. taka til, að greiða fremur iðgjald til
A-deildar Lífeyrissjóðs starfsmanna ríkisins er honum það þó heimilt, enda hafi
  hann tilkynnt sjóðnum um þá ákvörðun sína fyrir 1. desember 1997. Fellur þá
  niður réttur hans til að greiða iðgjald til Lífeyrissjóðs hjúkrunarfræðinga.
 Eigi sjóðfélagi rétt til aðildar að sjóðnum skv. 2. eða 3. mgr. þarf samþykki
launagreiðanda fyrir því að hefja iðgjaldagreiðslur til A-deildar Lífeyrissjóðs
    starfsmanna ríkisins. Sjóðfélagi, sem greiðir iðgjald til Lífeyrissjóðs
  hjúkrunarfræðinga eftir 1. desember 1997, getur einungis hafið greiðslu til
  A-deildar Lífeyrissjóðs starfsmanna ríkisins ef hann skiptir um starf, enda
       uppfylli hið nýja starf hans aðildarskilyrði að þeim sjóði, eða ef
  iðgjaldagreiðslur hans hafa fallið niður af öðrum ástæðum í tólf mánuði eða
                                    lengur.
Sjóðfélagi, sem ekki greiddi iðgjald til sjóðsins við árslok 1996, án þess þó að
  formlegu ráðningarsambandi hafi verið slitið, hefur sama rétt til aðildar að
        lífeyrissjóðnum og þeir einstaklingar sem falla undir 1.3. mgr.
   Falli iðgjaldagreiðslur til Lífeyrissjóðs hjúkrunarfræðinga niður af öðrum
 ástæðum en tilgreindar eru í 5. mgr., t.d. vegna þess að viðkomandi sjóðfélagi
hættir í starfi eða skiptir um starf, hefur sjóðfélagi áfram rétt til aðildar að
sjóðnum, svo fremi hann hefji aftur starf sem veitir honum rétt til sjóðsaðildar
innan tólf mánaða frá því að iðgjaldagreiðslur féllu niður. Ef iðgjaldagreiðslur
     til sjóðsins falla hins vegar niður í tólf mánuði eða lengri tíma, eða
     réttindaávinnsla án iðgjaldagreiðslu fellur niður í jafnlangan tíma, á
       viðkomandi einstaklingur ekki framar rétt á aðild að Lífeyrissjóði
                               hjúkrunarfræðinga.
 Sjóðfélagar, sem greiddu iðgjald til Lífeyrissjóðs hjúkrunarfræðinga eða áunnu
sér réttindi hjá sjóðnum án iðgjaldagreiðslu á árinu 1996, þó að þeir hafi ekki
 verið í starfi sem veitti þeim rétt til aðildar að lífeyrissjóðnum í lok þess
  árs, eiga sama rétt til aðildar að þessum sjóði og þeir sem um ræðir í 1.3.
               mgr. hefji þeir þar tilgreind störf á árinu 1997.
   18. gr. Ríkissjóður og aðrir aðilar, sem tryggja hjúkrunarfræðinga í sjóði
  þessum, ábyrgjast hver fyrir sinn hóp greiðslur úr honum. Nú reynist einhver
 aðili, sem tryggt hefur hjúkrunarfræðinga í sjóðnum, ekki fær um að standa við
          ábyrgðarskuldbindingu sína, og er ríkissjóður þá bakábyrgur.
      Lífeyrir greiðist með ^1/12 árslífeyris fyrir fram á hverjum mánuði.
  19. gr. Óheimilt er að framselja eða veðsetja lífeyriskröfur samkvæmt lögum
   þessum, og ekki má leggja á þær löghald né gera í þeim fjárnám eða lögtak.
    Enginn skuldheimtumaður í dánarbúi eða þrotabúi hefur rétt til að skerða
    kröfurnar á nokkurn hátt, og eigi má halda lífeyrisfé eftir til greiðslu
                               opinberra gjalda.
20. gr. Nú verður hækkun á áður úrskurðuðum elli-, örorku- og makalífeyri vegna
almennrar hækkunar á launum opinberra starfsmanna og endurgreiðir þá ríkissjóður
 og aðrir þeir launagreiðendur, sem tryggja starfsmenn sína í sjóðnum, honum þá
hækkun er þannig verður á lífeyrisgreiðslum. Hafi sjóðfélagi greitt iðgjald til
    sjóðsins vegna starfa hjá fleiri en einum launagreiðanda skal skipting á
 skuldbindingum milli launagreiðenda reiknast samkvæmt þeim launum sem áunninn
   réttur er reiknaður eftir og í hlutfalli við réttindaávinning hjá hverjum
                                launagreiðanda.
  Hafi innan árs áður en taka lífeyris hefst verið gerðar breytingar á föstum
launum fyrir dagvinnu hjá tilteknum sjóðfélaga, og þessar breytingar eru umfram
 almennar breytingar á launum opinberra starfsmanna, skal reikna skuldbindingar
 launagreiðenda skv. 1. mgr. út frá launum eins og þau voru fyrir þessa hækkun.
  [Stjórn sjóðsins er heimilt að fengnu samþykki fjármálaráðherra að taka við
skuldabréfi til greiðslu á áföllnum skuldbindingum skv. 1. mgr., enda sé skuldin
   tryggð með fullnægjandi hætti. Skuldbindingin sem gerð er upp skal byggð á
tryggingafræðilegu mati miðað við uppgjörsdag. Launagreiðandi sem gert hefur upp
 skuldbindingu sína með útgáfu skuldabréfs samkvæmt þessari málsgrein ber ekki
  frekari ábyrgð á skuldbindingum sjóðsins skv. 1. mgr. vegna þess tímabils og
                  þeirra starfsmanna sem uppgjörið tekur til.
   Stjórn sjóðsins er heimilt að fengnu samþykki fjármálaráðherra að semja um
iðgjaldagreiðslur frá launagreiðendum umfram iðgjald þeirra skv. 7. gr. til þess
   að mæta framtíðarskuldbindingum, sbr. 1. mgr. Iðgjald hvers launagreiðanda
  samkvæmt þessu skal miða við að núvirði framtíðariðgjalda hans til B-deildar
 samsvari framtíðarskuldbindingunum eins og þær eru samkvæmt tryggingafræðilegu
mati. Á sama hátt er stjórn sjóðsins heimilt að fengnu samþykki fjármálaráðherra
  að taka við skuldabréfi til greiðslu á framtíðarskuldbindingum skv. 1. mgr.
 vegna sjóðfélaga sem eiga aðild að sjóðnum samkvæmt heimild í 2. mgr. 14. gr.,
   enda sé skuldin tryggð með fullnægjandi hætti. Uppgjör þetta skal miða við
   tryggingafræðilegt mat á framtíðarskuldbindingunum miðað við uppgjörsdag.
  Launagreiðandi, sem gerir upp framtíðarskuldbindingar sínar samkvæmt þessari
málsgrein, ber ekki frekari ábyrgð á skuldbindingum sjóðsins skv. 1. mgr. vegna
          þess tímabils og þeirra starfsmanna sem uppgjörið tekur til.
   Sjóðnum er heimilt að taka við sérstöku iðgjaldi sem ríkissjóður og aðrir
    launagreiðendur, sem greiða til sjóðsins, ákveða að greiða sem hluta af
endurgreiðslu sinni skv. 1. mgr. Iðgjald þetta skal ákveðið þannig að það ásamt
   iðgjaldi til sjóðsins skv. 1. og 3. mgr. 7. gr. sé jafnhátt og iðgjald til
A-deildar Lífeyrissjóðs starfsmanna ríkisins eins og það er ákveðið skv. 4. mgr.
  [12]13. gr. laga nr. 1/1997, sbr. og ákvæði til bráðabirgða II í þeim lögum.
 Tekjur sjóðsins af sérstöku iðgjaldi ár hvert skulu dragast frá endurgreiðslum
 launagreiðenda vegna hækkana á lífeyri á sama ári skv. 1. mgr. eða óuppgerðum
                        skuldbindingum þeirra vegna.]^1)
                            ^1)[13]L. 142/1997, 4. gr.
  21. gr. Sjóðfélagar, sem hefja töku lífeyris í beinu framhaldi af starfi, og
þeir sem fá lífeyrisgreiðslur úr sjóðnum við gildistöku laga þessara geta, þrátt
fyrir ákvæði 3. mgr. 8. gr. laganna og 1. mgr. [14]58. gr. laga nr. 141/1996,^1)
 valið hvort lífeyrisgreiðslur til þeirra breytist til samræmis við breytingar
sem verða á launum er á hverjum tíma eru greidd fyrir það starf sem þeir gegndu
   síðast eða eftir atvikum við breytingar á launum fyrir hærra launað starf
samkvæmt ákvæðum 6. mgr. 8. gr. og 1. eða 2. mgr. 13. gr. laganna, eða hvort þær
skuli breytast samkvæmt ákvæðum 3. mgr. 8. gr. laganna. Setja skal nánari ákvæði
 í samþykktir sjóðsins um með hvaða hætti vali sjóðfélaga samkvæmt þessu verði
 háttað og innan hvaða tímamarka þeir skuli tilkynna sjóðnum um þessa ákvörðun.
       ^1)[15]L. 141/1996 voru um breyting á [16]l. 29/1963, um Lífeyrissjóð
 starfsmanna ríkisins. Breytingar með fyrrnefndu lögunum voru felldar inn í þau
            síðarnefndu og þau síðan endurútgefin sem [17]l. 1/1997.
 22. gr. Þrátt fyrir ákvæði 1. og 4. mgr. 8. gr. á sjóðfélagi, sem náð hefur 55
  ára aldri við gildistöku laga þessara, rétt á lífeyri frá næstu mánaðamótum
 eftir að hann verður 60 ára, enda hafi hann þá látið af þeim störfum sem veitt
                          hafa honum aðild að sjóðnum.
    Jafnframt eiga sjóðfélagar, sem eru á aldrinum frá 45 ára til 55 ára við
gildistöku laga þessara, rétt á að hefja töku lífeyris á aldrinum frá 60 ára til
 65 ára, þó svo að þeir uppfylli ekki aldursskilyrði 4. mgr. 8. gr., enda hafi
 þeir þá látið af þeim störfum sem veitt hafa aðild að sjóðnum. Réttur til töku
lífeyris samkvæmt þessari málsgrein ákvarðast þannig að við 60 ára aldursmarkið
   bætist 0,5 mánuðir fyrir hvern mánuð eða brot úr mánuði sem hlutaðeigandi
  sjóðfélaga vantar til að hafa náð 55 ára aldri við gildistöku laga þessara.
   23. gr. Við gildistöku laga þessara skal reikna áunninn lífeyrisrétt allra
 sjóðfélaga eftir iðgjaldagreiðslutíma og hæsta starfshlutfalli sem viðkomandi
 sjóðfélagi hefur greitt iðgjald af til sjóðsins, eða áunnið sér réttindi fyrir
 án iðgjalda, í a.m.k. eitt ár samfellt eða samtals í þrjú ár, en þó aldrei af
    hærra starfshlutfalli en 100%. Hafi sjóðfélagi þannig greitt iðgjald til
  sjóðsins af fullu starfi samfellt í a.m.k. eitt ár, eða samtals í þrjú ár ef
       ekki hefur verið um samfelldan tíma að ræða, skal reikna honum 2%
réttindaávinning fyrir hvert iðgjaldagreiðsluár, og hlutfallslega fyrir hluta úr
   ári. Hafi hæsta starfshlutfall, sem sjóðfélagi hefur greitt iðgjald af til
 sjóðsins, eða áunnið sér réttindi fyrir án iðgjalda, í a.m.k. eitt ár samfellt
eða samtals í þrjú ár, verið lægra en 100% skal hins vegar reikna hlutfallslega
lægri réttindi fyrir hvert iðgjaldagreiðsluár. Útreiknuð réttindi samkvæmt þessu
            skulu þó aldrei vera lægri en réttur skv. 2. mgr. 8. gr.
  Hafi sjóðfélagi náð hæsta starfshlutfalli sínu samtals í eitt ár eða lengri
 tíma, án þess að um samfellu í iðgjaldagreiðslum í eitt ár hafi verið að ræða,
  er stjórn sjóðsins heimilt að leggja það til grundvallar útreikningi skv. 1.
 mgr., enda hafi sjúkdómsforföll, atvinnuleysi eða sambærilegar ástæður komið í
                    veg fyrir samfelldar iðgjaldagreiðslur.
24. gr. Þrátt fyrir ákvæði 1. mgr. 14. gr. skal reikna lífeyri þeirra sjóðfélaga
sem greitt hafa skemur en þrjú ár til sjóðsins þegar þeir hefja iðgjaldagreiðslu
   til A-deildar Lífeyrissjóðs starfsmanna ríkisins þannig að miðað verði við
meðalhækkanir á launum opinberra starfsmanna fyrir dagvinnu frá því starfsmaður
  hættir iðgjaldagreiðslu til Lífeyrissjóðs hjúkrunarfræðinga og þar til taka
   lífeyris hefst samkvæmt reglum 3. mgr. 13. gr. og 3. mgr. 8. gr., enda sé
    samanlagður iðgjaldagreiðslutími til Lífeyrissjóðs hjúkrunarfræðinga og
               Lífeyrissjóðs starfsmanna ríkisins a.m.k. þrjú ár.
 25. gr. Þrátt fyrir ákvæði 4. mgr. 7. gr. og 4. mgr. 8. gr., um niðurfellingu
 iðgjaldagreiðslu sjóðfélaga eftir 32 ár eða samkvæmt 95 ára reglu, þurfa þeir
hjúkrunarfræðingar, sem lokið hafa iðgjaldagreiðslu í 30 ár skv. [18]7. gr. laga
nr. 16/1965, ekki að greiða iðgjald til sjóðsins. Lífeyrissjóðnum er þó heimilt
 að taka við iðgjöldum frá viðkomandi hjúkrunarfræðingum samkvæmt beiðni þeirra
frá gildistöku laga þessara og þar til þeir hafa lokið iðgjaldagreiðslu skv. 4.
                         mgr. 7. gr. eða 4. mgr. 8. gr.
   26. gr. Sjóðfélagar eiga ekki rétt til töku ellilífeyris úr Lífeyrissjóði
 hjúkrunarfræðinga á meðan þeir gegna hjúkrunarstörfum sem veita þeim rétt til
                 aðildar að Lífeyrissjóði starfsmanna ríkisins.
 Að öðru leyti skal setja ákvæði í samþykktir sjóðsins til að koma í veg fyrir
  niðurfall réttinda eða tvítryggingu réttinda þegar sjóðfélagi flytur sig úr
 Lífeyrissjóði hjúkrunarfræðinga í A-deild Lífeyrissjóðs starfsmanna ríkisins.

References

   Visible links
   1. http://www.althingi.is/dba-bin/lawformpr.pl?lnr=1997002
   2. file:///altext/stjt/1996.141.html
   3. file:///altext/stjt/1997.142.html
   4. file:///altext/stjt/1998.084.html
   5. file:///altext/stjt/2002.042.html
   6. file:///altext/stjt/2003.124.html
   7. file:///altext/stjt/1998.084.html
   8. file:///altext/stjt/2003.124.html
   9. file:///altext/stjt/2003.124.html
  10. file:///altext/stjt/2002.042.html
  11. file:///altext/stjt/2002.042.html
  12. file://1997001.html#g13
  13. file:///altext/stjt/1997.142.html
  14. file:///altext/stjt/1996.141.html
  15. file:///altext/stjt/1996.141.html
  16. file://1963029.html
  17. file://1997001.html
  18. file://1965016.html
