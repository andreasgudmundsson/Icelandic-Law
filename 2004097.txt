
   --------------------------------------------------------------------------

             Lög um verndun Mývatns og Laxár í Suður-Þingeyjarsýslu

                              2004 nr. 97 9. júní

   --------------------------------------------------------------------------

                 Ferill málsins á Alþingi.   Frumvarp til laga.

                          Tóku gildi 1. október 2004.

                            I. kafli. Almenn ákvæði.
                                1. gr. Markmið.
 Markmið laga þessara er að stuðla að náttúruvernd á Mývatns- og Laxársvæðinu í
  samræmi við meginregluna um sjálfbæra þróun og tryggja að vistfræðilegu þoli
              svæðisins verði ekki stefnt í hættu af mannavöldum.
Lögin eiga að tryggja verndun líffræðilegrar fjölbreytni á vatnasviði Mývatns og
Laxár ásamt verndun jarðmyndana og landslags með virkri náttúruvernd, einkum með
      tilliti til vísindalegra, félagslegra og fagurfræðilegra sjónarmiða.
                               2. gr. Gildissvið.
 Ákvæði laganna taka til Mývatns og Laxár með eyjum, hólmum og kvíslum, allt að
 ósi árinnar við Skjálfandaflóa, ásamt 200 m breiðum bakka meðfram Mývatni öllu
  og Laxá báðum megin. Auk þess ná lög þessi til eftirtalinna votlendissvæða,
 ásamt 200 m bakka meðfram vötnum, ám og lækjum: Sortulækjar, Geirastaðahrauns,
   Sandvatns ytra, Belgjarskógar, Slýja, Neslandatanga, Framengja, Krákár frá
 Strengjabrekku að Laxá, Grænavatns, Helluvaðsár og Arnarvatns, ásamt votlendi
         sem því tilheyrir, sbr. kort í fylgiskjali I með lögum þessum.
 Þá taka lögin enn fremur til vatnsverndar á vatnasviði Mývatns og Laxár, sbr.
                    kort í fylgiskjali II með lögum þessum.
Ákvæði laganna um gerð verndaráætlunar taka til Skútustaðahrepps alls, auk Laxár
með eyjum, hólmum og kvíslum, allt að ósi árinnar við Skjálfandaflóa, ásamt 200
                   m breiðum bakka meðfram Laxá báðum megin.

                 II. kafli. Verndun Mývatns- og Laxársvæðisins.
                        3. gr. Verndun Mývatns og Laxár.
 Óheimilt er að valda spjöllum eða raski á lífríki, jarðmyndunum og landslagi á
    landsvæði því sem um getur í 1. mgr. 2. gr. Breytingar á hæð vatnsborðs
 stöðuvatna og rennsli straumvatna eru óheimilar nema til verndunar og ræktunar
            þeirra, enda komi til sérstakt leyfi Umhverfisstofnunar.
Leita skal leyfis Umhverfisstofnunar fyrir hvers konar framkvæmdum sem haft geta
áhrif á lífríki, jarðmyndanir og landslag á landsvæði því sem um getur í 1. mgr.
   2. gr. Þó skulu heimilar án sérstaks leyfis Umhverfisstofnunar framkvæmdir
 samkvæmt staðfestu skipulagi, enda hafi stofnunin fallist á skipulagsáætlun þá
                               sem um er að ræða.
     Umhverfisráðherra setur, að fenginni umsögn sveitarfélaga á svæðinu og
Umhverfisstofnunar, reglugerð^1) þar sem kveðið skal nánar á um verndun Mývatns
     og Laxár, þar á meðal takmarkanir á framkvæmdum á svæðinu og umferð og
                            umferðarrétt almennings.
                          ^1)Rg. 136/1978, sbr. 522/2000.
                  4. gr. Verndun vatnasviðs Mývatns og Laxár.
  Forðast skal að valda spjöllum á vatnasviði Mývatns og Laxár sem raskað gætu
 vernd vatnsins og árinnar samkvæmt ákvæðum laga þessara, sérstaklega gæðum og
                              rennsli grunnvatns.
 Umhverfisráðherra setur í reglugerð, að fenginni umsögn Umhverfisstofnunar og
  viðkomandi sveitarstjórna, nánari ákvæði um varnir gegn hvers konar mengun á
vatnasviði Mývatns og Laxár, þar á meðal á grunnvatnskerfi. Skal þar m.a. kveðið
           á um kröfur til mengunarvarna atvinnufyrirtækja á svæðinu.
 Verði breytingar á skilgreindu vatnasviði Laxár og Mývatns, sbr. fylgiskjal II
   með lögum þessum, vegna náttúrulegra breytinga eða aukinnar þekkingar, er
ráðherra heimilt með reglugerð að skilgreina ný mörk vatnasviðsins í samræmi við
                                þær breytingar.

          III. kafli. Umsjón verndarsvæðisins og gerð verndaráætlunar.
                                 5. gr. Umsjón.
 Umhverfisstofnun hefur umsjón með náttúruvernd á landsvæði því sem um getur í
 lögum þessum. Umhverfisstofnun er þó heimilt að fela öðrum umsjón svæðisins, í
          heild eða að hluta, í samræmi við ákvæði náttúruverndarlaga.
                             6. gr. Verndaráætlun.
 Umhverfisstofnun ber ábyrgð á því að gerð sé verndaráætlun fyrir landsvæði það
      sem um getur í 3. mgr. 2. gr. Skal þar m.a. fjallað um nauðsynlegar
verndaraðgerðir, friðlýsingu náttúruminja, landnýtingu, umferðarrétt almennings
   og aðgengi ferðamanna að svæðinu. Verndaráætlunin skal gerð í samvinnu við
viðkomandi sveitarstjórnir, hagsmunaaðila og umhverfisverndarsamtök á svæðinu og
  stofnanir sem starfa lögum samkvæmt á sviði náttúruverndar, vatnsverndar og
   veiðinýtingar. Verndaráætlun skal endurskoða á fimm ára fresti. Tillögu að
 verndaráætlun skal auglýsa opinberlega og skulu athugasemdir hafa borist innan
 sex vikna frá birtingu auglýsingarinnar. Áætlunina skal birta sem auglýsingu í
 B-deild Stjórnartíðinda þegar hún hefur hlotið staðfestingu umhverfisráðherra.

                 IV. kafli. Náttúrurannsóknastöðin við Mývatn.
                   7. gr. Náttúrurannsóknastöðin við Mývatn.
 Við Mývatn er starfrækt náttúrurannsóknastöð. Stöðin er sjálfstæð ríkisstofnun
                      undir yfirstjórn umhverfisráðherra.
Hlutverk stofnunarinnar er að stunda rannsóknir á náttúru og lífríki Mývatns og
    Laxár. Ráðherra skal setja í reglugerð^1) nánari ákvæði um starfssvið og
                     hlutverk náttúrurannsóknastöðvarinnar.
                          ^1)Rg. 136/1978, sbr. 522/2000.
                        8. gr. Forstöðumaður og fagráð.
Umhverfisráðherra skipar forstöðumann náttúrurannsóknastöðvarinnar til fimm ára
í senn. Forstöðumaður fer með daglega stjórn stofnunarinnar og hefur umsjón með
   rekstri hennar. Forstöðumaður skal hafa háskólamenntun í náttúrufræðum sem
nýtist honum í starfi. Skal í reglugerð setja nánari fyrirmæli um starfssvið og
                          starfsskyldur forstöðumanns.
 Umhverfisráðherra skal skipa fagráð náttúrurannsóknastöðvarinnar. Skal fagráð
 vera forstöðumanni náttúrurannsóknastöðvarinnar til ráðgjafar um vísindastarf
stofnunarinnar, rannsóknastefnu og fagleg tengsl við aðrar stofnanir sem stunda
  rannsóknir á vatnasviði Mývatns og Laxár í samræmi við lög. Ráðherra setur í
           reglugerð nánari ákvæði um skipan og hlutverk fagráðsins.

                             V. kafli. Ýmis ákvæði.
                    9. gr. Kostnaður við framkvæmd laganna.
Kostnaður við framkvæmd laga þessara greiðist úr ríkissjóði eftir því sem fé er
                             veitt til í fjárlögum.
                       10. gr. Refsiábyrgð og dagsektir.
Brot gegn lögum þessum og reglugerðum sem settar eru samkvæmt þeim varða sektum
          eða fangelsi allt að tveimur árum. Sektir renna í ríkissjóð.
 Beita má dagsektum er renna í ríkissjóð, allt að 50.000 kr., til að knýja menn
til framkvæmda á ráðstöfunum sem þeim er skylt að hlutast til um samkvæmt lögum
           þessum og reglugerðum eða láta af atferli sem er ólögmætt.
                              11. gr. Gildistaka.
                    Lög þessi öðlast gildi 1. október 2004.

                            Ákvæði til bráðabirgða.
      I. Gerð verndaráætlunar skv. 6. gr. skal lokið fyrir 1. janúar 2006.
  II. Umhverfisstofnun skal þegar hefjast handa við undirbúning að friðlýsingu
  landsvæða sem ekki falla undir ákvæði 1. mgr. 2. gr. laga þessara en eigi að
  síður er mikilvægt að vernda sakir mikilvægis þeirra fyrir lífríki Laxár og
            Mývatns eða vegna merkra jarðmyndana og landslagsgerða.
   Umhverfisráðherra skal við gildistöku laga þessara tilkynna landeigendum,
viðkomandi sveitarstjórnum og öðrum hagsmunaaðilum um hvaða landsvæði áformað er
                      að friðlýsa samkvæmt framangreindu.
       Að öðru leyti skal um friðlýsingu þessara svæða fara eftir ákvæðum
[1]náttúruverndarlaga, nr. 44/1999. Skal friðlýsingu samkvæmt ákvæði þessu vera
                          lokið fyrir 1. janúar 2008.

                                Fylgiskjal I.^1)
                         ^1)Sjá Stjtíð. A 2004, bls. 338.

                               Fylgiskjal II.^1)
                         ^1)Sjá Stjtíð. A 2004, bls. 339.

References

   Visible links
   1. file://1999044.html
