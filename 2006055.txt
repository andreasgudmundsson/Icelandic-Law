
   --------------------------------------------------------------------------

                          Lög um vinnumarkaðsaðgerðir

                              2006 nr. 55 14. júní

   --------------------------------------------------------------------------

                 Ferill málsins á Alþingi.   Frumvarp til laga.

Tóku gildi 1. júlí 2006. Breytt með [1]l. 88/2008 (tóku gildi 1. jan. 2009 nema
brbákv. VII sem tók gildi 21. júní 2008), l. 162/2010 (tóku gildi 1. jan. 2011)
                  og l. 126/2011 (tóku gildi 30. sept. 2011).

                        I. kafli. Gildissvið og markmið.
                               1. gr. Gildissvið.
                    Lög þessi gilda um vinnumarkaðsaðgerðir.
Með vinnumarkaðsaðgerðum er átt við vinnumiðlun, mat á hæfni atvinnuleitanda og
  skipulag úrræða sem eru til þess fallin að auka vinnufærni atvinnuleitanda.
  Atvinnuleitandi í skilningi laga þessara er hver sá sem sækir um þátttöku í
                             vinnumarkaðsaðgerðum.
                                2. gr. Markmið.
 Markmið laga þessara er að veita einstaklingum viðeigandi aðstoð til að verða
                      virkir þátttakendur á vinnumarkaði.
 Þá er lögum þessum ætlað að stuðla að jafnvægi milli framboðs og eftirspurnar
                           eftir vinnuafli í landinu.

                            II. kafli. Stjórnsýsla.
                               3. gr. Yfirstjórn.
  [Ráðherra]^1) fer með yfirstjórn vinnumarkaðsaðgerða samkvæmt lögum þessum.
                             ^1)L. 126/2011, 424. gr.
                            4. gr. Vinnumálastofnun.
Vinnumálastofnun annast framkvæmd laga þessara í umboði [ráðherra].^1) Ráðherra
 er þó heimilt að ákveða annað fyrirkomulag. Vinnumálastofnun annast jafnframt
              önnur þau verkefni sem henni eru falin með sérlögum.
[Ráðherra]^1) skipar forstjóra Vinnumálastofnunar til fimm ára í senn. Forstjóri
 ræður starfsmenn stofnunarinnar og ber lagalega og rekstrarlega ábyrgð á henni
      gagnvart ráðherra. Hann skal annast gerð starfs- og fjárhagsáætlunar
stofnunarinnar og leggja hana fyrir stjórn hennar til samþykkis eigi síðar en í
                      desember vegna komandi rekstrarárs.
Vinnumálastofnun skal reka þjónustustöðvar. [Ráðherra]^1) ákveður hvar á landinu
    þær skulu vera að fenginni umsögn forstjóra og stjórnar stofnunarinnar.
    Kostnaður af rekstri Vinnumálastofnunar vegna framkvæmdar á lögum þessum
    greiðist úr ríkissjóði samkvæmt fjárlögum hverju sinni. Leita skal eftir
         samstarfi við aðra aðila um fjármögnun, svo sem lífeyrissjóði.
         [Ráðherra]^1) getur með reglugerð, að fenginni umsögn stjórnar
 Vinnumálastofnunar, falið stofnuninni önnur verkefni en kveðið er á um í lögum
                                    þessum.
                              ^1)L. 162/2010, 33. gr.
                       5. gr. Stjórn Vinnumálastofnunar.
[Ráðherra]^1) skipar tíu manna stjórn Vinnumálastofnunar að fengnum tilnefningum
 til fjögurra ára í senn. Tveir stjórnarmenn skulu tilnefndir af Alþýðusambandi
Íslands, einn tilnefndur af Bandalagi háskólamanna, einn tilnefndur af Bandalagi
    starfsmanna ríkis og bæja, einn tilnefndur af [því ráðuneyti er fer með
starfsmannamál ríkisins],^2) einn tilnefndur af Sambandi íslenskra sveitarfélaga
og tveir tilnefndir af Samtökum atvinnulífsins. Tilnefna skal jafnmarga fulltrúa
til vara. Ráðherra skipar tvo stjórnarmenn án tilnefningar og skal annar þeirra
   vera formaður stjórnar stofnunarinnar og hinn varaformaður. Varamenn skulu
                            skipaðir með sama hætti.
     Stjórn Vinnumálastofnunar skal hafa eftirlit með rekstri og starfsemi
   stofnunarinnar. Stjórninni er meðal annars ætlað að fjalla um og samþykkja
 starfs- og fjárhagsáætlun stofnunarinnar sem forstjóri leggur fyrir hana eigi
síðar en í desember vegna komandi rekstrarárs. Enn fremur skal hún árlega leggja
fram tillögur til stjórnar Atvinnuleysistryggingasjóðs um fjármagn til greiðslu
     atvinnuleysisbóta og umsýslu Vinnumálastofnunar fyrir sjóðinn samkvæmt
     þjónustusamningi. Stjórn stofnunarinnar skal jafnframt annast faglega
   stefnumótun á sviði vinnumarkaðsaðgerða og gera [ráðherra]^1) grein fyrir
 atvinnuástandi og árangri vinnumarkaðsaðgerða í skýrslu í lok hvers árs. Skal
  stjórnin hafa reglulegt samráð við vinnumarkaðsráðin, sbr. 6. gr., við mat á
                         atvinnuástandi á hverju svæði.
  Forstjóri Vinnumálastofnunar skal sitja fundi stjórnarinnar með málfrelsi og
                                  tillögurétt.
 Stjórnarmönnum er óheimilt að skýra óviðkomandi aðilum frá persónuupplýsingum
      sem þeir komast að í starfi sínu í stjórninni og leynt eiga að fara.
               Þagnarskylda helst þótt látið sé af stjórnarsetu.
                  [Ráðherra]^1) ákveður þóknun stjórnarmanna.
                 ^1)L. 162/2010, 33. gr. ^2)L. 126/2011, 424. gr.
                            6. gr. Vinnumarkaðsráð.
     [[Ráðherra]^1) skipar sjö manna svæðisbundin vinnumarkaðsráð. Í hvert
vinnumarkaðsráð skulu tveir ráðsmanna tilnefndir af samtökum launafólks á hverju
    svæði og tveir af samtökum atvinnurekenda. Jafnframt skal einn ráðsmanna
 tilnefndur af sveitarfélögum á hverju svæði, einn tilnefndur af [þeim ráðherra
 er fer með fræðslumál]^1) og einn skipaður án tilnefningar.]^2) Tilnefna skal
    jafnmarga fulltrúa til vara. [Ráðherra]^2) skipar formann og varaformann
    vinnumarkaðsráðs úr hópi þeirra sem tilnefndir hafa verið sem aðalmenn.
  Náist ekki samkomulag um tilnefningu skv. 1. mgr. úrskurðar [ráðherra]^2) um
    hver skuli tilnefna fulltrúa í ráðið með hliðsjón af því hversu fjölmenn
    viðkomandi samtök eða sveitarfélög eru og að fenginni umsögn viðkomandi
                                heildarsamtaka.
[Ráðherra]^2) ákveður staðsetningu vinnumarkaðsráða að fenginni umsögn forstjóra
                        og stjórnar Vinnumálastofnunar.
         Vinnumarkaðsráð á hverju svæði skal skila skýrslu til stjórnar
 Vinnumálastofnunar um stöðu atvinnumála í nóvember ár hvert ásamt tillögum um
þær vinnumarkaðsaðgerðir sem mælt er með að lögð verði áhersla á árið eftir. Enn
         fremur skulu vinnumarkaðsráðin vera hlutaðeigandi þjónustustöð
   Vinnumálastofnunar til ráðgjafar um skipulag og val á vinnumarkaðsúrræðum.
[Ráðherra]^2) getur falið vinnumarkaðsráðum önnur verkefni í samræmi við markmið
     og gildissvið laganna að fenginni umsögn stjórnar Vinnumálastofnunar.
                 ^1)L. 126/2011, 424. gr. ^2)L. 162/2010, 33. gr.
               7. gr. Umsókn um þátttöku í vinnumarkaðsaðgerðum.
  Atvinnuleitendum á aldrinum 16 til 70 ára er heimilt að sækja um þátttöku í
vinnumarkaðsaðgerðum. Umsóknin skal vera skrifleg á þar til gerðum eyðublöðum og
 henni skulu fylgja nauðsynleg gögn að mati Vinnumálastofnunar, svo sem vottorð
 sérfræðilæknis þegar um skerta vinnufærni er að ræða. Í umsókn skulu koma fram
allar þær upplýsingar er varða vinnufærni umsækjanda og þær studdar fullnægjandi
gögnum. Þegar umsækjandi er yngri en 18 ára skal foreldri eða forráðamaður hans
                   samþykkja umsóknina með undirritun sinni.
Umsókn um þátttöku í vinnumarkaðsaðgerðum felur í sér skráningu hjá vinnumiðlun
Vinnumálastofnunar og beiðni um aðstoð ráðgjafa stofnunarinnar við atvinnuleit.
  Vinnumálastofnun er heimilt að óska eftir upplýsingum frá öðrum aðilum vegna
             einstakra umsókna þegar ástæða er til að mati hennar.
                  8. gr. Tilkynning um að atvinnuleit sé hætt.
     Sá sem hefur sótt um þátttöku í vinnumarkaðsaðgerðum og notið þjónustu
    Vinnumálastofnunar í atvinnuleit samkvæmt lögum þessum skal tilkynna til
Vinnumálastofnunar án ástæðulausrar tafar þegar hann hættir virkri atvinnuleit.
 Tilkynningin skal gerð með sannanlegum hætti og skal taka fram ástæðu þess að
                             atvinnuleit var hætt.
                              9. gr. Kæruheimild.
  Heimilt er að kæra ákvarðanir Vinnumálastofnunar sem teknar eru á grundvelli
laga þessara til úrskurðarnefndar atvinnuleysistrygginga og vinnumarkaðsaðgerða.
        Um málsmeðferð fer skv. 12. gr. laga um atvinnuleysistryggingar.

                       III. kafli. Vinnumarkaðsaðgerðir.
                              10. gr. Vinnumiðlun.
 Vinnumálastofnun skal halda skrá yfir laus störf sem í boði eru á landinu öllu
enda er landið eitt atvinnusvæði. Þar skal meðal annars koma fram í hverju starf
  er fólgið, hvaða kröfur eru gerðar til umsækjenda og annað er máli skiptir.
  Vinnumálastofnun annast enn fremur vinnumiðlun á Evrópska efnahagssvæðinu á
               grundvelli samningsins um Evrópska efnahagssvæðið.
Vinnumálastofnun skal aðstoða alla á aldrinum 16 til 70 ára sem hafa heimild til
að ráða sig til starfa hér á landi án takmarkana við atvinnuleit. Stofnunin skal
miðla upplýsingum um laus störf til atvinnuleitenda og veita þeim aðstoð við að
   finna störf við hæfi. Þegar talið er að atvinnuleitandi uppfylli skilyrði
 starfslýsingar á lausu starfi skal Vinnumálastofnun veita aðstoð við að koma á
     sambandi milli atvinnuleitanda og þess atvinnurekanda sem óskar eftir
                                  starfsmanni.
Vinnumálastofnun skal jafnframt aðstoða atvinnurekendur sem leita eftir almennum
    upplýsingum um framboð á vinnuafli eða aðstoð við ráðningu starfsfólks.
                   11. gr. Mat á vinnufærni atvinnuleitanda.
 Þegar atvinnuleitandi sækir um þátttöku í vinnumarkaðsaðgerðum fer fram mat á
  vinnufærni hans hjá ráðgjafa Vinnumálastofnunar. Atvinnuleitandi skal leggja
fram allar þær upplýsingar sem liggja fyrir um vinnufærni hans svo að unnt sé að
aðstoða hann við að fá starf við hæfi og gefa honum kost á þátttöku í einstökum
vinnumarkaðsúrræðum. Með samkomulagi við atvinnuleitandann er síðan gerð áætlun
 um atvinnuleit hans og þátttöku í viðeigandi vinnumarkaðsúrræðum á grundvelli
 matsins. Jafnframt skal leiðbeina atvinnuleitanda um aðra þjónustu verði talin
  þörf á að hann leiti sér aðstoðar í öðrum opinberum þjónustukerfum áður eða
          samhliða þeirri þjónustu sem veitt er samkvæmt lögum þessum.
Þjónusta ráðgjafa Vinnumálastofnunar skal miðast við einstaklingsbundnar þarfir
hvers og eins atvinnuleitanda. Enn fremur skal miða við atvinnuhorfur í landinu
 á hverjum tíma. Þegar atvinnuleitandi er yngri en 18 ára skal hafa hliðsjón af
     ákvæðum barnaverndarlaga og laga um aðbúnað, hollustuhætti og öryggi á
vinnustöðum við gerð áætlunar um atvinnuleit og þátttöku í vinnumarkaðsúrræðum.
  Heimilt er að binda þátttöku atvinnuleitanda í vinnumarkaðsaðgerðum við það
 skilyrði að hann leiti sér fyrst eða samhliða aðstoðar annarra þjónustuaðila.
                      12. gr. Skipulag vinnumarkaðsúrræða.
Vinnumálastofnun annast skipulag vinnumarkaðsúrræða sem skiptast í eftirfarandi
                                    flokka:
      a. einstök námskeið, svo sem námskeið um gerð starfsleitaráætlunar eða
             sjálfstyrkingu og námskeið til að bæta tiltekna færni,
       b. starfsúrræði, þ.e. starfskynning, starfsþjálfun og reynsluráðning,
             c. ráðgjöf samhliða námskeiðsþátttöku og reynsluráðningu,
                                  d. námsúrræði,
                          e. atvinnutengd endurhæfing, og
                    f. atvinnutengd endurhæfing einstakra hópa.
Vinnumálastofnun er heimilt að gera þjónustusamninga um þátttöku atvinnuleitenda
  í einstökum vinnumarkaðsúrræðum sem aðrir þjónustuaðilar annast framkvæmd á.
 [Ráðherra]^1) skal í reglugerð^2) kveða nánar á um skipulag vinnumarkaðsúrræða
  að fenginni umsögn stjórnar Vinnumálastofnunar, svo sem hvers konar námskeið
           skuli haldin og hvaða nám teljist til vinnumarkaðsaðgerða.
     ^1)L. 162/2010, 33. gr. ^2)Rg. 12/2009, sbr. 781/2011. Rg. 13/2009, sbr.
                             116/2010 og 782/2011.
            13. gr. Þátttaka atvinnuleitanda í vinnumarkaðsaðgerðum.
Atvinnuleitandi skal fylgja eftir áætlun um atvinnuleit og þátttöku í viðeigandi
  vinnumarkaðsúrræðum skv. 11. gr. og gera það sem í hans valdi stendur til að
bæta vinnufærni sína til þess að verða virkur þátttakandi á vinnumarkaði. Þar á
meðal skal atvinnuleitandi ávallt mæta í viðtöl til ráðgjafa Vinnumálastofnunar
 skv. 14. gr. og taka þátt í þeim vinnumarkaðsúrræðum er standa honum til boða.
 Atvinnuleitandi skal jafnframt tilkynna Vinnumálastofnun um þær breytingar sem
  kunna að verða á vinnufærni hans eða aðstæðum að öðru leyti án ástæðulausrar
                                     tafar.
     14. gr. Eftirlit með þátttöku atvinnuleitanda í vinnumarkaðsaðgerðum.
  Ráðgjafar Vinnumálastofnunar skulu hafa eftirlit með því að atvinnuleitendur
 fylgi eftir áætlun um atvinnuleit og þátttöku í viðeigandi vinnumarkaðsúrræðum
 skv. 11. gr. Skulu þeir boða atvinnuleitendur reglulega í viðtöl eftir þörfum
   hvers og eins atvinnuleitanda. Skal þá fara yfir áætlun um atvinnuleit og
 þátttöku atvinnuleitanda í vinnumarkaðsúrræðum og hún endurskoðuð eftir þörfum
hverju sinni. Geta þeir óskað eftir gögnum frá atvinnuleitanda er færir sönnur á
        atvinnuleit og þátttöku í vinnumarkaðsúrræðum þegar þörf krefur.
   Heildarendurskoðun á aðstæðum atvinnuleitanda skal fara fram eigi síðar en
þremur árum eftir að hann sótti fyrst um þátttöku í vinnumarkaðsaðgerðum og hann
                               er enn án atvinnu.
Vinnumálastofnun er heimilt að synja atvinnuleitanda um þjónustu samkvæmt lögum
    þessum þegar hann fylgir ekki eftir áætlun um atvinnuleit og þátttöku í
     vinnumarkaðsaðgerðum, þar á meðal ítrekað hafnar þátttöku í einstökum
      vinnumarkaðsúrræðum, sinnir því ekki að leita sér aðstoðar hjá öðrum
       þjónustuaðilum, sbr. 3. mgr. 11. gr., eða lætur hjá líða að veita
Vinnumálastofnun nauðsynlegar upplýsingar um vinnufærni sína eða þær breytingar
        er kunna að verða á vinnufærni hans eða aðstæðum að öðru leyti.
                    15. gr. Samstarf við aðra þjónustuaðila.
Ráðgjafar Vinnumálastofnunar skulu leita eftir samstarfi við aðra þjónustuaðila
  í samráði við atvinnuleitanda þegar atvinnuleitandi þarf á þjónustu annarra
 fagaðila að halda til að ná árangri við að bæta vinnufærni sína í því skyni að
                    verða virkur þátttakandi á vinnumarkaði.
      Enn fremur skulu ráðgjafar Vinnumálastofnunar starfa náið með öðrum
      þjónustuaðilum þegar atvinnuleitandi nýtur þjónustu þeirra eða aðrir
                  þjónustuaðilar leita eftir liðsinni þeirra.
 Ráðgjafar Vinnumálastofnunar skulu tilkynna um tilvik þar sem atvinnuleitendur
fylgja ekki eftir áætlun þeirra um atvinnuleit og þátttöku í vinnumarkaðsúrræðum
 til hlutaðeigandi þjónustuaðila þegar um slíkt hefur verið samið á grundvelli
                               þjónustusamninga.
                        16. gr. Þjónusta án endurgjalds.
  Þjónusta Vinnumálastofnunar skal vera atvinnuleitendum og atvinnurekendum að
                                kostnaðarlausu.

                  IV. kafli. Könnun á aðstæðum á vinnumarkaði.
              17. gr. Öflun upplýsinga um atvinnuástand í landinu.
 Vinnumálastofnun skal reglulega afla upplýsinga um atvinnuástand, atvinnuleysi
  og atvinnuhorfur frá einstökum landshlutum. Jafnframt skal hún fylgjast með
                      samsetningu vinnuaflsins í landinu.
       Vinnumálastofnun skal jafnframt reglubundið kanna mannaflaþörf og
framtíðarhorfur í atvinnugreinum þannig að meta megi atvinnumöguleika námsmanna
eftir námsleiðum og efla ráðgjöf við nemendur í framhalds- og háskólanámi þar að
                                    lútandi.
             18. gr. Miðlun upplýsinga um atvinnuástand í landinu.
    Vinnumálastofnun skal gefa út skýrslu í byrjun hvers árs um stöðu mála á
      innlendum vinnumarkaði þar sem meðal annars koma fram upplýsingar um
  atvinnuleysi, atvinnuhorfur og mannaflaþörf innan tiltekinna starfsgreina og
                 útgáfu atvinnuleyfa til erlendra starfsmanna.

                             V. kafli. Ýmis ákvæði.
                       19. gr. Einkareknar vinnumiðlanir.
Fyrirtækjum, einstaklingum og félagasamtökum er heimilt að annast milligöngu um
             ráðningar, enda sé það gert á kostnað atvinnurekenda.
Mál vegna brota skv. 1. mgr. skulu varða sektum sem renna skulu í ríkissjóð. ^1)
                            ^1)[2]L. 88/2008, 233. gr.
                          20. gr. Reglugerðarheimild.
    [Ráðherra]^1) er heimilt að setja reglugerð, að fenginni umsögn stjórnar
             Vinnumálastofnunar, um nánari framkvæmd laga þessara.
                              ^1)L. 162/2010, 33. gr.
                              21. gr. Gildistaka.
                      Lög þessi öðlast gildi 1. júlí 2006.

References

   Visible links
   1. file://2008088.html
   2. file://2008088.html#g233
