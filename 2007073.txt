
   --------------------------------------------------------------------------

   Lög um íslensku friðargæsluna og þátttöku hennar í alþjóðlegri friðargæslu

                              2007 nr. 73 28. mars

   --------------------------------------------------------------------------

                 Ferill málsins á Alþingi.   Frumvarp til laga.

 Tóku gildi 5. apríl 2007. Breytt með l. 126/2011 (tóku gildi 30. sept. 2011).

                           I. kafli. Almennt ákvæði.
  1. gr. [Ráðuneytinu]^1) er heimilt að taka þátt í alþjóðlegri friðargæslu og
 senda borgaralega sérfræðinga til starfa við friðargæsluverkefni í því skyni.
           Til friðargæsluverkefna heyra m.a. eftirfarandi aðgerðir:
   a. Þátttaka í verkefnum sem lúta að því að tryggja stöðugleika og starfa með
                           heimamönnum á átakasvæðum.
     b. Verkefni sem stuðla að uppbyggingu stjórnmála- og efnahagslífs í þeim
                      tilgangi að koma á varanlegum friði.
   c. Verkefni sem stuðla að uppbyggingu innviða samfélags að loknum ófriði, svo
                 sem við stjórnsýslu, veitukerfi og fjarskipti.
    d. Þátttaka í fyrirbyggjandi verkefnum sem miða að því að hindra að ófriður
                brjótist út á svæðum þar sem óstöðugleiki ríkir.
Verkefni íslensku friðargæslunnar mega aldrei brjóta í bága við ákvæði mannúðar-
                            og mannréttindasamninga.
                             ^1)L. 126/2011, 462. gr.

                II. kafli. Störf og réttarstaða friðargæsluliða.
 2. gr. Íslenska friðargæslan starfar sem eining innan [ráðuneytisins]^1) og er
 hlutverk hennar að skipuleggja og hafa umsjón með friðargæsluverkefnum á vegum
 ráðuneytisins. [Ráðherra]^1) ákveður friðargæsluverkefni hverju sinni og hefur
samráð við utanríkismálanefnd Alþingis þegar við á. Friðargæsluliðar, sem sendir
 eru til starfa við verkefni á vegum alþjóðasamtaka eða -stofnana sem Ísland á
  aðild að eða starfar með samkvæmt samningum, heyra í daglegum störfum sínum
      undir stjórn viðkomandi samtaka eða stofnunar nema annað sé ákveðið.
   Íslenskir friðargæsluliðar skulu bera einkennisklæðnað þar sem við á, með
   hliðsjón af skipulagi og eðli þess verkefnis sem sinnt er. Jafnframt skal
       [ráðuneytið]^1) ákveða þeim tignargráðu innan skipulags viðkomandi
                      alþjóðastofnunar þegar þörf krefur.
                             ^1)L. 126/2011, 462. gr.
3. gr. Íslenskum friðargæsluliðum er heimilt að bera vopn við störf sín sér til
 sjálfsvarnar krefjist aðstæður þess, enda hafi þeir fengið viðeigandi þjálfun
     til vopnaburðarins. [Ráðherra]^1) setur reglur um vopnaburð og skyldur
     friðargæsluliða sem bera vopn við störf fyrir íslensku friðargæsluna.
                             ^1)L. 126/2011, 462. gr.
     4. gr. Íslenskum friðargæsluliðum er heimilt að hafa nauðsynleg lyf og
     lækningatæki meðferðis við störf erlendis í samræmi við eðli og umfang
                           verkefnisins hverju sinni.
    5. gr. Íslenskir friðargæsluliðar heyra á erlendri grundu undir íslenska
   refsilögsögu og fer um refsiábyrgð þeirra eftir almennum hegningarlögum og
  sérrefsilögum. Ríkissaksóknari fer með rannsókn og ákæruvald vegna ætlaðrar
refsiverðrar háttsemi íslenskra friðargæsluliða. Slík sakamál skulu rekin fyrir
     íslenskum dómstólum í samræmi við almennar reglur opinbers réttarfars.
    Íslenska ríkið fer með lögsögu að því er varðar agaviðurlög vegna brota
                           íslenskra friðargæsluliða.
   6. gr. Íslenskir friðargæsluliðar skulu í störfum sínum hafa í heiðri þær
þjóðréttarlegu reglur sem Ísland er skuldbundið af og réttaráhrif hafa gagnvart
einstaklingum. Friðargæsluliða er skylt að gæta þagmælsku um atriði er hann fær
vitneskju um í starfi sínu og leynt skulu fara samkvæmt reglum og leiðbeiningum
  þeirrar stofnunar sem verkefnið annast, lögum, fyrirmælum yfirmanna eða eðli
           málsins. Þagnarskyldan helst eftir að látið er af starfi.
Þrátt fyrir ákvæði 1. mgr. er friðargæsluliða í öllum tilvikum rétt og skylt að
 láta [ráðuneytinu]^1) í té upplýsingar um atvik sem hann hefur orðið áskynja í
starfi sínu og geta talist brot á alþjóðlegum mannréttinda- og mannúðarsamningum
                        sem íslenska ríkið er aðili að.
 Íslenskir friðargæsluliðar skulu gangast undir siðareglur^2) um störf sín sem
                              [ráðherra]^1) setur.
                    ^1)L. 126/2011, 462. gr. ^2)Rgl. 960/2007.
  7. gr. Íslenskir friðargæsluliðar mega ekki taka þátt í stjórnmálastarfi eða
                mótmælum á því svæði sem þeir starfa á erlendis.

              III. kafli. Um ráðningu friðargæsluliða, kjör o.fl.
 8. gr. [Ráðuneytinu]^1) er heimilt að halda skrá yfir fólk sem er reiðubúið að
  takast á hendur friðargæsluverkefni erlendis. Heimilt er að binda skráningu
     almennum lágmarksskilyrðum, þar á meðal um menntun, þekkingu, reynslu,
 heilsufar, tungumálakunnáttu og aðra eiginleika eftir því sem ráðuneytið telur
  nauðsynlegt. [Ráðuneytið]^1) metur að öðru leyti sérstaklega hvaða þekking,
kunnátta eða reynsla kemur að mestum notum þegar ráðið er til einstakra verkefna
                  og er þá ekki bundið af framangreindri skrá.
Ákvæði [1]7. gr. laga um réttindi og skyldur starfsmanna ríkisins, nr. 70/1996,
           um auglýsingu starfa gilda ekki um störf við friðargæslu.
                             ^1)L. 126/2011, 462. gr.
9. gr. Friðargæsluliðar skulu ráðnir tímabundið að hámarki til eins árs í senn.
 Gagnkvæmur uppsagnarfrestur á ráðningartíma skal vera einn mánaður. Ákvæði 1.
 mgr. [2]44. gr. laga nr. 70/1996 og [3]5. og [4]6. gr. laga nr. 139/2003 taka
                           ekki til friðargæsluliða.
 10. gr. Ríkisstarfsmenn skulu eiga rétt á launalausu leyfi þann tíma sem þeir
  gegna friðargæslustarfi. Slíkt leyfi hefur ekki áhrif á önnur starfsréttindi
     þeirra, þar á meðal til greiðslu í lífeyrissjóði starfsmanna ríkisins.
Starfstími þeirra við friðargæslu skal reiknaður sem hluti af starfstíma þeirra
                        í hinu fasta starfi hjá ríkinu.
 11. gr. Íslenskir friðargæsluliðar skulu vera líf-, sjúkra- og slysatryggðir á
meðan ráðningarsamningur við þá er í gildi. Skulu slíkar tryggingar ná bæði til
        atvika sem verða í starfi og utan starfs á erlendri grundu meðan
ráðningarsamningur við þá er í gildi. Sams konar tryggingar skulu gilda fyrir þá
 starfsmenn [ráðuneytisins]^1) og sérfræðinga í skammtímaverkefnum sem ferðast
 til staða sem íslenska friðargæslan starfar á. Nánar skal kveðið á um skilmála
     slíkrar tryggingar í reglugerð sem [ráðherra er fer með starfsmannamál
                ríkisins]^1) setur í samráði við [ráðherra].^1)
                             ^1)L. 126/2011, 462. gr.
   12. gr. Ákvæði laga um aðbúnað, hollustuhætti og öryggi á vinnustöðum, nr.
   46/1980, gilda ekki um störf íslenskra friðargæsluliða á erlendri grundu.
Ákvæði laga og kjarasamninga um vinnutíma, hvíldartíma og frídaga gilda ekki um
  friðargæsluliða. Friðargæsluliðum er ekki greitt aukalega vegna yfirvinnu og
                     álags sem vinnu þeirra kann að fylgja.
  13. gr. Íslenskir friðargæsluliðar mega hvorki gera verkfall né taka þátt í
                                verkfallsboðun.

                  IV. kafli. Reglugerðarheimild og gildistaka.
 14. gr. [Ráðherra]^1) er heimilt að kveða á um nánari framkvæmd laga þessara í
                                   reglugerð.
                             ^1)L. 126/2011, 462. gr.
                     15. gr. Lög þessi öðlast þegar gildi.

References

   Visible links
   1. file://1996070.html#g7
   2. file://1996070.html#g44
   3. file://2003139.html#g5
   4. file://2003139.html#g6
