
   --------------------------------------------------------------------------

                                              Lög um stéttarfélög og vinnudeilur

                              1938 nr. 80 11. júní

   --------------------------------------------------------------------------

                                   I. kafli.
        Um réttindi stéttarfélaga og afstöðu þeirra til atvinnurekenda.
                                     1. gr.
            Rétt eiga menn á að stofna stéttarfélög og stéttarfélagasambönd í
                        þeim tilgangi, að vinna sameiginlega að hagsmunamálum
                                 verkalýðsstéttarinnar og launtaka yfirleitt.

                                     2. gr.
                  Stéttarfélög skulu opin öllum í hlutaðeigandi starfsgrein á
          félagssvæðinu, eftir nánara ákveðnum reglum í samþykktum félaganna.
                       Félagssvæði má aldrei vera minna en eitt sveitarfélag.

                                     3. gr.
        Stéttarfélög ráða málefnum sínum sjálf með þeim takmörkunum, sem sett
     eru í lögum þessum. Einstakir meðlimir félaganna eru bundnir við löglega
     gerðar samþykktir og samninga félagsins og stéttarsambands þess, sem það
                                                              kann að vera í.
           Meðlimur stéttarfélags hættir að vera bundinn af samþykktum félags
     síns og sambands þess, þegar hann samkvæmt reglum félagsins er farinn úr
    því, en samningar þeir, sem hann hefur orðið bundinn af, á meðan hann var
      félagsmaður, eru skuldbindandi fyrir hann, meðan hann vinnur þau störf,
     sem samningurinn er um, þar til þeir fyrst gætu fallið úr gildi samkvæmt
                                                                     uppsögn.

                                     4. gr.
          Atvinnurekendum, verkstjórum og öðrum trúnaðarmönnum atvinnurekenda
    er óheimilt að reyna að hafa áhrif á stjórnmálaskoðanir verkamanna sinna,
             afstöðu þeirra og afskipti af stéttar- eða stjórnmálafélögum eða
                                                             vinnudeilum með:

   a.
           uppsögn úr vinnu eða hótunum um slíka uppsögn,
   b.
           fjárgreiðslum, loforðum um hagnað eða neitunum á réttmætum
           greiðslum.

                                     5. gr.
          Stéttarfélög eru lögformlegur samningsaðili um kaup og kjör meðlima
   sinna, enda hafi félagið í samþykktum sínum ákveðið að láta starfsemi sína
                                                     taka til slíkra málefna.
                [Samninganefnd eða fyrirsvarsmaður, sem kemur fram fyrir hönd
     samningsaðila við gerð kjarasamnings, hefur umboð til þess að setja fram
              tillögur að samningi, taka þátt í samningaviðræðum og undirrita
   kjarasamning fyrir hönd hlutaðeigandi félags eða samtaka. Samninganefnd er
       heimilt að fela sameiginlegri samninganefnd fleiri félaga eða sambanda
              umboð sitt til samningsgerðar að hluta eða að öllu leyti. Þá er
             samninganefnd heimilt að kveða á um sameiginlega atkvæðagreiðslu
        félagsmanna hlutaðeigandi félaga eftir því sem nefndin kann að ákveða
                       hverju sinni eða um kann að semjast með kjarasamningi.
              Þegar kjarasamningur hefur verið undirritaður af til þess bærum
    fulltrúum samningsaðila gildir hann frá undirskriftardegi sé ekki á annan
      veg samið, nema hann sé felldur við leynilega atkvæðagreiðslu með meiri
    hluta greiddra atkvæða og minnst fimmtungs þátttöku samkvæmt atkvæða- eða
    félagaskrá innan fjögurra vikna frá undirritun. Fari fram almenn leynileg
          póstatkvæðagreiðsla meðal félagsmanna um gerðan kjarasamning gildir
        niðurstaða hennar óháð þátttöku. Nú tekur kjarasamningur einungis til
    hluta félagsmanna eða starfsmanna fyrirtækis og er þá heimilt að ákveða í
      samningnum að þeir einir séu atkvæðisbærir um hann, enda komi þar skýrt
                                fram hvernig staðið verði að atkvæðagreiðslu.
                     Standi fleiri en tvö stéttarfélög að gerð kjarasamnings,
      vinnustaðarsamnings, fyrir félagsmenn á sama vinnustað skal hann borinn
     sameiginlega undir atkvæði allra félagsmanna sem hann tekur til og ræður
      meiri hluti niðurstöðu. Um gildistöku og afgreiðslu vinnustaðarsamnings
                                   fer að öðru leyti samkvæmt ákvæðum 2. mgr.
          Skylt er samningsaðilum að stuðla að því að félagsmenn þeirra virði
                                                     gerða kjarasamninga.]^1)

   ^1)[2]L. 75/1996, 1. gr.

                                     6. gr.
        Allir samningar milli stéttarfélaga og atvinnurekenda um kaup og kjör
   verkafólks skulu vera skriflegir og samningstími og uppsagnarfrestur
   tilgreindur. Ella telst samningstími eitt ár og uppsagnarfrestur þrír
   mánuðir. Sé samningi ekki sagt upp innan uppsagnarfrests, telst hann
   framlengdur um eitt ár, nema annað sé ákveðið í samningnum sjálfum.
   Samningsuppsögn skal vera skrifleg.

                                     7. gr.
        Samningar einstakra verkamanna við atvinnurekendur eru ógildir að svo
   miklu leyti, sem þeir fara í bága við samninga stéttarfélags við
   atvinnurekandann, enda hafi félagið ekki samþykkt þá.

                                     8. gr.
        Stéttarfélög bera ábyrgðina á samningsrofum þeim, sem félagið sjálft
   eða löglega skipaðir trúnaðarmenn þess gerast sekir um í trúnaðarstörfum
   sínum fyrir félagið. Þó er ekki heimilt að gera aðför í fundarhúsum,
   sjúkrastyrktarsjóðum né slysa- og menningarsjóðum félaganna vegna þessarar
   ábyrgðar, enda séu eignir sjóðanna skýrt aðgreindar frá eignum félagsins
   og óheimilt að verja þeim til almennra þarfa þess. Á samningsrofum
   einstakra meðlima sinna ber félagið því aðeins ábyrgð, að því verði gefin
   sök á samningsrofinu.
        [Ófélagsbundnir atvinnurekendur og launamenn utan stéttarfélaga bera
   einir ábyrgð á samningsrofum af sinni hálfu. Nú er ekki sýnt fram á aðild
   samningsaðila að aðgerðum sem jafna má til vinnustöðvunar og ber
   félagsmaður þá sjálfur ábyrgð á þátttöku sinni í þeim.]^1)

   ^1)[3]L. 75/1996, 2. gr.

                                     9. gr.
        Á hverri vinnustöð, þar sem a.m.k. 5 menn vinna, hefur stjórn
   stéttarfélags þess, sem á staðnum er í viðkomandi starfsgrein, rétt til að
   tilnefna 2 menn til trúnaðarmannsstarfa, úr hópi þeirra, sem á staðnum
   vinna. Skal atvinnurekandi samþykkja annan þeirra sem trúnaðarmann
   stéttarfélagsins á vinnustöðinni. Trúnaðarmaður skal gæta þess, að gerðir
   vinnusamningar séu haldnir af atvinnurekanda og fulltrúum hans og að ekki
   sé gengið á félagslegan eða borgaralegan rétt verkamanna. Þetta ákvæði nær
   þó ekki til landbúnaðarverkafólks né áhafna skipa eða báta, sem ekki er
   skylt að lögskrá á.
        Sjálfstæð vinnustöð telst í þessu sambandi sérhvert atvinnufyrirtæki,
   þar sem hópur manna vinnur undir stjórn sérstaks verkstjóra og
   flokksstjóra, svo sem: Verksmiðjur, fiskverkunarstöðvar, skipaafgreiðslur,
   skip, bifreiðastöðvar o.fl.
        Verði ágreiningur á milli stéttarfélaga um, hvert þeirra skuli skipa
   trúnaðarmann, úrskurðar Alþýðusamband Íslands ágreininginn.

                                    10. gr.
        Verkamönnum ber að snúa sér til trúnaðarmanns stéttarfélagsins með
   umkvartanir sínar yfir atvinnurekanda og fulltrúum hans.
        Strax og trúnaðarmanni hefur borist umkvörtun verkamanns eða hann
   telur sig hafa ástæðu til að ætla, að gengið sé á rétt verkamanns eða
   verkalýðsfélags á vinnustöð hans af hálfu atvinnurekandans eða fulltrúa
   hans, ber honum að rannsaka málið þegar í stað. Komist hann að þeirri
   niðurstöðu, að umkvartanir eða grunur hans hafi haft við rök að styðjast,
   ber honum að snúa sér til atvinnurekandans eða umboðsmanns hans með
   umkvörtun og kröfu um lagfæringu. Trúnaðarmönnum stéttarfélags ber að gefa
   félagi því, sem hefur valið þá, skýrslu um umkvartanir verkamanna strax og
   við verður komið. Enn fremur skulu þeir gefa félaginu skýrslu um það, sem
   þeir telja að atvinnurekandi eða fulltrúar hans hafi brotið af sér við
   verkamenn og félög þeirra.

                                    11. gr.
        Atvinnurekendum og umboðsmönnum þeirra er óheimilt að segja
   trúnaðarmönnum upp vinnu vegna starfa þeirra sem trúnaðarmanna eða láta þá
   á nokkurn annan hátt gjalda þess, að stéttarfélag hefur falið þeim að
   gegna trúnaðarmannsstörfum fyrir sig. Nú þarf atvinnurekandi að fækka við
   sig verkamönnum, og skal þá trúnaðarmaður að öðru jöfnu sitja fyrir um að
   halda vinnunni.

                                    12. gr.
        Nú vanrækir trúnaðarmaður störf sín samkvæmt lögum þessum að dómi
   stéttarfélags þess, sem hefur útnefnt hann og er þá stjórn viðkomandi
   stéttarfélags heimilt að svipta hann umboði sínu og tilnefna annan
   trúnaðarmann í hans stað úr hópi verkamanna á vinnustaðnum samkvæmt reglum
   9. gr.

                                    13. gr.
        Heimilt er stéttarfélögum, eða stéttarfélögum og samböndum
   stéttarfélaga, að gera með sér samning um gagnkvæman stuðning. Er
   atvinnurekendum og öllum trúnaðarmönnum þeirra óheimilt að láta starfsmenn
   sína á nokkurn hátt gjalda þess, að þeir hafi gert slíka samninga eða
   stuðlað að því, að þeir yrðu gerðir.

                                   II. kafli.
                            Um verkföll og verkbönn.
                                    14. gr.
        Heimilt er stéttarfélögum, félögum atvinnurekenda og einstökum
   atvinnurekendum að gera verkföll og verkbönn í þeim tilgangi, að vinna að
   framgangi krafna sinna í vinnudeilum, og til verndar rétti sínum samkvæmt
   lögum þessum, með þeim skilyrðum og takmörkunum einum, sem sett eru í
   lögum.

                                    15. gr.
        [Þegar félag atvinnurekenda eða stéttarfélag ætlar að hefja
   vinnustöðvun er hún því aðeins heimil að ákvörðun um hana hafi verið tekin
   við almenna leynilega atkvæðagreiðslumeð þátttöku a.m.k. fimmtungs
   atkvæðisbærra félagsmanna samkvæmt atkvæða- eða fé lagaskrá og að tillagan
   hafi notið stuðnings meiri hluta greiddra atkvæða. Heimilt er að viðhafa
   almenna leynilega póstatkvæðagreiðslu meðal félagsmanna um tillögu um
   vinnustöðvun og gildir niðurstaða hennar þá óháð þátttöku.
        Nú er vinnustöðvun einungis ætlað að taka til ákveðins hóps
   félagsmanna eða starfsmanna á tilgreindum vinnustað og er þá heimilt að
   taka ákvörðun um vinnustöðvun með atkvæðum þeirra sem henni er ætlað að
   taka til. Þarf þá fimmtungur atkvæðisbærra að taka þátt í atkvæðagreiðslu
   og meiri hluti þeirra að styðja tillögu um vinnustöðvun.
        Í tillögu um vinnustöðvun skal koma skýrt fram til hverra henni er
   einkum ætlað að taka og hvenær vinnustöðvun er ætlað að koma til
   framkvæmda. Þá er það skilyrði lögmætrar ákvörðunar um boðun
   vinnustöðvunar að samningaviðræður eða viðræðutilraunir um framlagðar
   kröfur hafi reynst árangurslausar þrátt fyrir milligöngu sáttasemjara.
        Samninganefnd eða til þess bærum fyrirsvarsmönnum samningsaðila er
   jafnan heimilt að aflýsa vinnustöðvun. Sömu aðilum er heimilt að fresta
   boðaðri vinnustöðvun, einu sinni eða oftar, um allt að 28 sólarhringa
   samtals án samþykkis gagnaðila, enda sé frestunin kynnt honum með minnst
   þriggja sólarhringa fyrirvara. Þó er jafnan heimilt að fresta boðaðri
   vinnustöðvun og yfirstandandi vinnustöðvun með samþykki beggja aðila.]^1)

   ^1)[4]L. 75/1996, 3. gr.

                                    16. gr.
        Ákvörðun um vinnustöðvun, sem hefja á í þeim tilgangi að knýja fram
   breytingu eða ákvörðun um kaup og kjör, ber að tilkynna sáttasemjara og
   þeim, sem hún beinist aðallega gegn, 7 sólarhringum áður en tilætlunin er
   að hún hefjist.

                                    17. gr.
        Óheimilt er og að hefja vinnustöðvun:

   1.
           Ef ágreiningur er einungis um atriði, sem Félagsdómur á
           úrskurðarvald um, nema til fullnægingar úrskurðum dómsins.
   2.
           Ef tilgangur vinnustöðvunarinnar er að þvinga stjórnarvöldin til
           að framkvæma athafnir, sem þeim lögum samkvæmt ekki ber að
           framkvæma, eða framkvæma ekki athafnir, sem þeim lögum samkvæmt er
           skylt að framkvæma, enda sé ekki um að ræða athafnir, þar sem
           stjórnarvöldin eru aðili sem atvinnurekandi. Gildandi lög um
           opinbera starfsmenn haldist óbreytt þrátt fyrir þetta ákvæði.
   3.
           Til styrktar félagi, sem hafið hefur ólögmæta vinnustöðvun.

                                    18. gr.
        Þegar vinnustöðvun hefur verið löglega hafin, er þeim, sem hún að
   einhverju leyti beinist gegn, óheimilt að stuðla að því að afstýra henni
   með aðstoð einstakra meðlima þeirra félaga eða sambanda, sem að
   vinnustöðvuninni standa.

                                    [19. gr.
        Vinnustöðvanir í skilningi laga þessara eru verkbönn atvinnurekenda
   og verkföll þegar launamenn leggja niður venjuleg störf sín að einhverju
   eða öllu leyti í því skyni að ná tilteknu sameiginlegu markmiði. Sama
   gildir um aðrar sambærilegar aðgerðir af hálfu atvinnurekenda eða
   launamanna sem jafna má til vinnustöðvunar.]^1)

   ^1)[5]L. 75/1996, 4. gr.

                                  [III. kafli.
                        Um sáttastörf í vinnudeilum.]^1)

   ^1)[6]L. 75/1996, 5. gr. Ákvæði kaflans gilda eftir því sem við á um
   opinbera starfsmenn sem lög um kjarasamninga opinberra starfsmanna ná til,
   sbr. [7]9. gr. s.l.

                                    [20. gr.
        Félagsmálaráðherra skipar ríkissáttasemjara til fimm ára í senn. Hann
   skal vera íslenskur ríkisborgari, fjár síns ráðandi og hafa óflekkað
   mannorð. Þess skal gætt að afstaða hans sé slík að telja megi hann
   óvilhallan í málum launafólks og atvinnurekenda.
        [Ráðherra ræður einnig vararíkissáttasemjara og skal hann fullnægja
   sömu skilyrðum og ríkissáttasemjari.]^1)
        Vararíkissáttasemjari tekur við störfum ríkissáttasemjara þegar hann
   er forfallaður og er honum til aðstoðar þegar þörf krefur.
        Ríkissáttasemjari getur [tilnefnt]^1) aðstoðarsáttasemjara til að
   aðstoða sig við lausn vinnudeilu eða vinna sjálfstætt að lausn einstakrar
   vinnudeilu. Það er borgaraleg skylda að taka að sér
   aðstoðarsáttasemjarastarf.
        Ef sýnt þykir að vinnudeila hafi mjög alvarlegar afleiðingar getur
   ríkisstjórnin skipað sérstaka sáttanefnd til að vinna að lausn deilunnar.
   Skal samráð haft við ríkissáttasemjara og deiluaðila áður en sáttanefnd er
   skipuð.
        Vararíkissáttasemjari, aðstoðarsáttasemjari og sáttanefndarmenn hafa
   réttindi og bera skyldur ríkissáttasemjara þegar þeir eru að störfum.
        Laun ríkissáttasemjara skulu ákveðin á sama hátt og laun ráðherra og
   hæstaréttardómara. Félagsmálaráðherra ákveður laun vararíkissáttasemjara
   og aðstoðarsáttasemjara og þóknun sáttanefndarmanna.]^2)

   ^1)[8]L. 83/1997, 33. gr.^2)[9]L. 75/1996, 5. gr.

                                    [21. gr.
        Skrifstofa ríkissáttasemjara er í Reykjavík og ræður hann til hennar
   starfsfólk eftir þörfum og í samræmi við heimildir.]^1)

   ^1)[10]L. 75/1996, 5. gr.

                                    [22. gr.
        Ríkissáttasemjari annast sáttastörf í vinnudeilum milli launafólks og
   félaga þess annars vegar og atvinnurekenda og félaga þeirra hins vegar.
        Hann skal fylgjast með ástandi og horfum í atvinnulífi og á
   vinnumarkaði um allt land. Hann skal fylgjast með þróun kjaramála og
   atriðum sem valdið gætu ágreiningi í samskiptum samtaka atvinnurekenda og
   stéttarfélaga.
        Ríkissáttasemjari skal halda skrá yfir gildandi kjarasamninga og er
   samtökum launafólks og atvinnurekenda, svo og ófélagsbundnum
   atvinnurekendum, skylt að senda honum samrit allra kjarasamninga sem þeir
   gera jafnskjótt og þeir hafa verið undirritaðir. Breytingar á áður
   gildandi kjarasamningum skulu sendar með sama hætti. Sömu aðilar skulu
   einnig senda sáttasemjara samrit allra kauptaxta og kjaraákvæða sem út eru
   gefin á grundvelli gildandi kjarasamninga.
        Samningsaðilar skulu enn fremur senda ríkissáttasemjara samrit af
   uppsögn kjarasamninga, svo og kröfugerð, jafnskjótt og hún er send
   gagnaðila.]^1)

   ^1)[11]L. 75/1996, 5. gr.

                                    [23. gr.
        Atvinnurekendur eða samtök þeirra og stéttarfélög skulu gera áætlun
   um skipulag viðræðna um endurnýjun kjarasamnings. Samningsaðilum er
   heimilt að veita landssamböndum eða heildarsamtökum sérstakt umboð til að
   gera viðræðuáætlun fyrir sína hönd ef slíkt umboð leiðir ekki af lögmætum
   samþykktum sambanda eða samtaka samningsaðila. Viðræðuáætlun, undirrituð
   af báðum samningsaðilum, skal þegar í stað send ríkissáttasemjara.
        Viðræðuáætlun skal gerð í síðasta lagi tíu vikum áður en gildandi
   kjarasamningur er laus. Ef samningsaðilar hafa þá ekki gert viðræðuáætlun
   skal sáttasemjari gefa út viðræðuáætlun fyrir þá samningsaðila í síðasta
   lagi átta vikum áður en gildandi kjarasamningur er laus og skal
   sáttasemjari þá taka mið af öðrum viðræðuáætlunum sem hafa þegar verið
   gerðar.]^1)

   ^1)[12]L. 75/1996, 5. gr.

                                    [24. gr.
        Samningsaðilar geta hvenær sem er eftir útgáfu viðræðuáætlunar óskað
   milligöngu sáttasemjara eða aðstoðar hans og skal hann þá þegar beita sér
   fyrir því að samningaumleitanir fari fram í samræmi við viðræðuáætlun.
   Samningsaðilar skulu gefa sáttasemjara kost á að fylgjast með vinnudeilu
   og samningaumleitunum hvenær sem hann óskar þess.
        Ef slitnar upp úr samningaviðræðum aðila eða annar hvor þeirra telur
   vonlítið um árangur af frekari samningaumleitunum getur hvor þeirra um sig
   eða báðir sameiginlega vísað deilunni til sáttasemjara. Þegar sáttasemjari
   hefur fengið tilkynningu þess efnis er honum skylt að kveðja aðila eða
   umboðsmenn þeirra til fundar svo skjótt sem kostur er og halda síðan áfram
   sáttaumleitunum meðan von er til þess að þær beri árangur.
        Sáttasemjari tekur enn fremur við stjórn viðræðna eftir því sem
   ákveðið hefur verið í viðræðuáætlun. Honum er þó jafnan heimilt að fresta
   formlegri sáttameðferð og beina því til samningsaðila að þeir láti reyna á
   samkomulagsmöguleika í beinum viðræðum sín á milli telji hann það líklegra
   til árangurs. Ríkissáttasemjara er ávallt heimilt að taka í sínar hendur
   stjórn samningaviðræðna ef hann telur það heppilegt.
        Ef tilkynning berst um vinnustöðvun skv. 16. gr. er sáttasemjara
   skylt að annast sáttastörf með deiluaðilum og stýra viðræðum þeirra.]^1)

   ^1)[13]L. 75/1996, 5. gr.

                                    [25. gr.
        Samningsaðilum er skylt að sækja eða láta sækja samningafund sem
   sáttasemjari kveður þá til.
        Sáttafundi skal halda fyrir luktum dyrum.
        Á sáttafundi skal leggja fram eftirrit þeirra skjala sem farið hafa
   milli aðila í deilunni, enda hafi þau ekki verið send ríkissáttasemjara
   áður.
        Bannað er að skýra frá eða leiða vitni um umræður á sáttafundum og
   tillögur sem fram kunna að hafa verið bornar nema með samþykki beggja
   samningsaðila.]^1)

   ^1)[14]L. 75/1996, 5. gr.

                                    [26. gr.
        Sáttasemjari getur krafið aðila vinnudeilu um hverjar þær skýrslur og
   skýringar sem hann telur nauðsynlegar til að leysa vinnudeilur. Hann getur
   krafið allar opinberar stofnanir um þær upplýsingar og skýrslur sem hann
   telur þörf á. Með öll slík gögn skal fara sem trúnaðarmál ef þess er
   óskað.]^1)

   ^1)[15]L. 75/1996, 5. gr.

                                    [27. gr.
        Ef samningaumleitanir sáttasemjara bera ekki árangur er honum heimilt
   að leggja fram miðlunartillögu til lausnar vinnudeilu. Miðlunartillögu
   skal leggja fyrir félög eða félagasambönd launafólks og atvinnurekenda eða
   einstakan atvinnurekanda, eigi hann í vinnudeilu, til samþykkis eða
   synjunar. Sáttasemjara ber að ráðgast við samninganefndir aðila áður en
   hann ber fram miðlunartillögu.
        Ef ágreiningur snertir aðeins ákveðna félagsdeild eða starfsgrein
   innan félags eða félagasambands eða tiltekið fyrirtæki getur sáttasemjari
   ákveðið að atkvæðagreiðsla taki eingöngu til deildarinnar eða
   starfsgreinarinnar eða fyrirtækisins.]^1)

   ^1)[16]L. 75/1996, 5. gr.

                                    [28. gr.
        Ef tvö eða fleiri félög eða félagasambönd eiga saman í deilu getur
   sáttasemjari í samráði við samninganefndir borið fram eina miðlunartillögu
   er taki til fleiri en eins deiluaðila eða þeirra allra. Atkvæðagreiðsla og
   talning atkvæða fer þá fram í sameiningu hjá öllum þeim félögum eða
   samböndum sem miðlunartillagan nær til þannig að sameiginlegt atkvæðamagn
   ræður úrslitum um samþykkt eða synjun.
        Sáttasemjara er einnig heimilt að efna til sameiginlegrar
   atkvæðagreiðslu þótt hann beri fram fleiri en eina miðlunartillögu, enda
   sé það gert samtímis. Gilda þá reglur 1. mgr. eftir því sem við á.
        Skilyrði þess að sáttasemjara sé heimilt að leggja fram
   miðlunartillögu, eina eða fleiri, samkvæmt þessari grein eru eftirfarandi:

   a.
           að viðræður hafi átt sér stað um framlagðar kröfur, þar á meðal
           sérmál, eða að leitað hafi verið árangurslaust eftir viðræðum í
           samræmi við viðræðuáætlun,
   b.
           að tíma, sem ætlaður er til viðræðna milli aðila án milligöngu
           sáttasemjara samkvæmt viðræðuáætlun, sé lokið án þess að samningar
           hafi tekist,
   c.
           að sáttasemjari hafi leitað sátta milli allra samningsaðila sem
           eiga í hlut og telji ekki horfur á samkomulagi þeirra í milli,
   d.
           að samningar hafi verið lausir um tíma þannig að samningsaðilum
           hafi gefist kostur á að þrýsta á um kröfur sínar,
   e.
           að aðilum vinnudeilu hafi gefist kostur á að koma á framfæri
           athugasemdum sínum við hugmyndir sáttasemjara sem þeim hafa verið
           kynntar beint eða opinberlega um að leggja fram sameiginlega
           miðlunartillögu.

   Atkvæðagreiðsla samningsaðila á almennum vinnumarkaði og þeirra sem lög um
   kjarasamninga opinberra starfsmanna taka til um sameiginlega
   miðlunartillögu skal fara fram með aðgreindum hætti. Niðurstaða hjá hvorum
   hópnum fyrir sig, óháð niðurstöðu hins, ræður úrslitum um samþykkt eða
   synjun.]^1)

   ^1)[17]L. 75/1996, 5. gr.

                                    [29. gr.
        Aðilar skulu eftir því sem við verður komið sjá um að atkvæðisbærir
   félagsmenn geti kynnt sér miðlunartillögu í heild. Sáttasemjara er heimilt
   að höfðu samráði við aðila vinnudeilu að draga fram meginatriði úr
   miðlunartillögu til þess að auðvelda félagsmönnum þeirra að kynna sér efni
   hennar og taka málefnalega afstöðu til tillögunnar og áhrifa hennar á hag
   þeirra og afkomu. Öðrum aðila vinnudeilu er heimilt að vinna útdrátt úr
   miðlunartillögu fyrir félagsmenn sína í samráði við sáttasemjara. Eigi má
   birta miðlunartillögu öðrum en þeim sem hlut eiga að máli án samþykkis
   sáttasemjara fyrr en greidd hafa verið atkvæði um hana.
        Miðlunartillaga skal borin undir atkvæði við atkvæðagreiðslu allra
   atkvæðisbærra aðila eins og sáttasemjari gekk frá henni og henni svarað
   játandi eða neitandi.
        Atkvæðagreiðsla um miðlunartillögu skal fara fram á kjörfundi sem
   standi í fyrir fram ákveðinn tíma. Ríkissáttasemjari getur að höfðu
   samráði við aðila vinnudeilu ákveðið að atkvæðagreiðsla fari jafnframt
   fram utan kjörfundar á tilteknum stöðum eða svæðum. Í stað atkvæðagreiðslu
   innan og utan kjörfundar er ríkissáttasemjara heimilt að höfðu samráði við
   aðila vinnudeilu að ákveða að atkvæðagreiðsla um miðlunartillögu fari fram
   með leynilegri almennri póstatkvæðagreiðslu meðal félagsmanna sem lokið
   skal innan fyrir fram ákveðins tíma. Ríkissáttasemjari gefur að höfðu
   samráði við aðila vinnudeilu nánari fyrirmæli um fyrirkomulag
   atkvæðagreiðslu, svo sem hvenær og hvernig hún skuli fara fram.
   Atkvæðagreiðsla skal vera skrifleg og leynileg.]^1)

   ^1)[18]L. 75/1996, 5. gr.

                                    [30. gr.
        Jafnskjótt og atkvæðagreiðslu er lokið skulu atkvæði og kjörgögn
   afhent sáttasemjara. Talning atkvæða fer fram undir stjórn sáttasemjara og
   er hverjum aðila heimilt að hafa umboðsmann viðstaddan talninguna.]^1)

   ^1)[19]L. 75/1996, 5. gr.

                                    [31. gr.
        Miðlunartillaga telst felld í atkvæðagreiðslu ef meira en helmingur
   greiddra atkvæða er á móti henni og ef mótatkvæði eru fleiri en fjórðungur
   atkvæða samkvæmt atkvæða- eða félagaskrá. Þetta gildir jafnt um
   atkvæðagreiðslu á kjörfundi og póstatkvæðagreiðslu.]^1)

   ^1)[20]L. 75/1996, 5. gr.

                                    [32. gr.
        Sáttasemjarar geta borið fram miðlunartillögu eins oft og þeim þykir
   þurfa.]^1)

   ^1)[21]L. 75/1996, 5. gr.

                                    [33. gr.
        Ef sáttatilraunum í mikilvægri deilu er hætt án árangurs getur
   ríkissáttasemjari birt skýrslu um málið á þann hátt sem hann álítur
   heppilegastan til þess að almenningur fái rétta hugmynd um deiluna.]^1)

   ^1)[22]L. 75/1996, 5. gr.

                                    [34. gr.
        Ef annar hvor aðili vill samþykkja miðlunartillögu sáttasemjara eftir
   að sáttaumleitun hefur verið hætt án árangurs sendir hann sáttasemjara
   yfirlýsingu um það. Sáttasemjara ber þegar að láta gagnaðila vita um
   yfirlýsinguna. Vilji hann einnig fallast á miðlunartillöguna sér
   sáttasemjari um að aðilar gangi frá samningum sín á milli.]^1)

   ^1)[23]L. 75/1996, 5. gr.

                                    [35. gr.
        Nú hefur sáttaumleitunum sáttasemjara lokið án árangurs og ber honum
   þá að hefja þær á ný ef annar hvor aðili óskar þess eða hann telur það
   heppilegt. Þó ber honum ætíð að gera tilraun til sátta með aðilum innan 14
   sólarhringa frá því hann hætti síðustu samningatilraunum sínum.]^1)

   ^1)[24]L. 75/1996, 5. gr.

                                    [36. gr.
        Sáttasemjarar skulu halda gerðabækur og skrá þar hvar og hvenær
   sáttafundir eru haldnir, nafn sáttasemjara og viðstaddra aðila eða
   fulltrúa þeirra. Geta skal framlagðra skjala og hins helsta sem fram
   fer.]^1)

   ^1)[25]L. 75/1996, 5. gr.

                                    [37. gr.
        Ríkissáttasemjari skal senda félagsmálaráðherra skýrslur um störf sín
   samkvæmt lögum þessum svo oft sem þurfa þykir og ekki sjaldnar en einu
   sinni á ári.]^1)

   ^1)[26]L. 75/1996, 5. gr.

                                   IV. kafli.
                                 Um Félagsdóm.
                                    38. gr.
        Í höfuðstað landsins skal setja á stofn dómstól fyrir allt landið.
   Nefnist hann Félagsdómur. Dómurinn hefur það verksvið, sem tekið er fram í
   lögum þessum.

                                    39. gr.
        [Í dóminum eiga sæti fimm menn sem skipaðir eru til þriggja ára
   þannig: Einn af Vinnuveitendasambandi Íslands, annar af Alþýðusambandi
   Íslands, þriðji af félagsmálaráðherraúr hópi þriggja manna, sem
   Hæstiréttur tilnefnir, og tveir af Hæstarétti og sé annar þeirra
   sérstaklega tilnefndur til þess að vera forseti dómsins. Ef
   atvinnurekandi, sem er málsaðili, er ekki meðlimur í Vinnuveitendasambandi
   Íslands skal dómari sá, sem tilnefndur er af því, víkja sæti, en í staðinn
   tilnefnir atvinnurekandinn dómara í málinu og skal hann hafa gert það áður
   en hálfur stefnufrestur er liðinn, ella tilnefnir forseti dómsins
   dómarann. Sama á við þegar málsaðili er stéttarfélag eða samband
   stéttarfélaga utan heildarsamtaka launafólks gagnvart dómara, skipuðum af
   Alþýðusambandi Íslands.
        Sömu aðilar tilnefna varadómendur er taka sæti í forföllum
   aðaldómenda.
        Þegar mál þau, sem um ræðir í 2. mgr. 44. gr., koma til meðferðar í
   Félagsdómi skulu dómendur þeir, sem tilnefndir eru af
   Vinnuveitendasambandi Íslands og Alþýðusambandi Íslands, víkja sæti, en í
   þeirra stað tilnefna stefnandi og stefndur hvor sinn mann úr hópi 18 manna
   sem tilnefndir eru í því skyni af Iðnsveinaráði Alþýðusambands Íslands og
   Samtökum iðnaðarins til þriggja ára í senn. Iðnsveinaráð ASÍ tilnefnir sex
   menn og Samtök iðnaðarins tólf menn. Nefnd samtök nefna með sama hætti
   jafnmarga varamenn. Nú tilnefnir aðili ekki dómara eða ekki næst
   samkomulag um tilnefninguna milli samaðila máls, og nefnir forseti
   Félagsdóms þá dómara í hans stað úr hópi sömu manna.]^1)

   ^1)[27]L. 75/1996, 6. gr.

                                    40. gr.
        [Félagsmálaráðherra]^1) tilkynnir, hvenær tilnefning dómara skuli
   fara fram. Ef aðili hefur ekki tilkynnt ráðherra tilnefningu innan tveggja
   vikna frá því tilkynning um, að tilnefning skuli fram fara, var honum
   send, tilnefnir ráðherra dómara af hálfu þess aðilja.

   ^1)[28]L. 75/1996, 7. gr.

                                    41. gr.
        Það er borgaraleg skylda að taka sæti í dómnum. Ef aðaldómari og
   varadómari hans neita að dæma í ákveðnu máli, skal sá, sem hefur tilnefnt
   þá, tilnefna dómara í þeirra stað, ella gerir dómsforseti það.

                                    42. gr.
        Dómarar skulu vera íslenskir ríkisborgarar, fjár síns ráðandi og hafa
   óflekkað mannorð. Þeir tveir, sem skipaðir eru af hæstarétti, skulu hafa
   lokið embættisprófi í lögfræði.

                                    43. gr.
        Áður en dómarar taka sæti í dómnum í fyrsta skipti skulu þeir vinna
   eið að því eða drengskaparheit, að þeir muni rækja dómarastarfið eftir
   bestu vitund.

                                    44. gr.
        Verkefni Félagsdóms er:

   1.
           Að dæma í málum, sem rísa út af kærum um brot á lögum þessum og
           tjóni, sem orðið hefur vegna ólögmætra vinnustöðvana.
   2.
           Að dæma í málum, sem rísa út af kærum um brot á vinnusamningi eða
           út af ágreiningi um skilning á vinnusamningi eða gildi hans.
   3.
           Að dæma í öðrum málum milli verkamanna og atvinnurekenda, sem
           aðiljar hafa samið um að leggja fyrir dóminn, enda séu að minnsta
           kosti 3 af dómendunum því meðmæltir.

        [Heimilt skal stéttarfélögum, félögum meistara og iðnrekenda og
   einstökum atvinnurekendum að leita úrskurðar Félagsdóms um það, hvort
   starfsemi falli undir I. og II. kafla laga um iðju og iðnað, svo og um
   það, til hvaða löggiltrar iðngreinar hún taki.]^1)

   ^1)[29]L. 70/1954, 2. gr.

                                    45. gr.
        Sambönd verkalýðsfélaga og atvinnurekendafélaga reka fyrir hönd
   meðlima sinna mál fyrir dómnum. Félög, sem ekki eru meðlimir sambandanna,
   reka sjálf mál sín og meðlima sinna. Ófélagsbundnir aðiljar reka mál sín
   sjálfir.
        Ef samband eða félag neitar að höfða mál fyrir meðlimi sína, er
   aðilja heimilt að höfða málið sjálfur. En leggja skal hann fram sönnun um
   synjun viðkomandi félags eða sambands fyrir formann Félagsdóms, áður en
   stefna er gefin út.

                                    46. gr.
        Málsaðiljar geta gefið íslenskum ríkisborgurum, sem eru fjár síns
   ráðandi og hafa óflekkað mannorð, umboð til að reka mál sín fyrir dómnum.

                                    47. gr.
        Mál, sem höfða má fyrir Félagsdómi, skulu ekki flutt fyrir almennum
   dómstólum, nema Félagsdómur hafi neitað að taka það til meðferðar, sbr.
   44. gr. 3. tölul.

                                    48. gr.
        Dómarar þeir, sem tilnefndir eru af hæstarétti, víkja sæti eftir sömu
   reglum, sem gilda um hæstaréttardómara. Dómurinn úrskurðar, hvort dómari
   skuli víkja sæti. Dómurinn er ekki starfhæfur, nema hann sé fullskipaður.
   Dómarar, sem hafa byrjað meðferð mála, skulu ljúka því, þó kjörtímabil
   þeirra sé á enda.

                                    49. gr.
        Formaður dómsins ákveður, hvenær dómþing skuli halda. Hann stýrir
   þinghöldum, heldur þingbók, dómabók og aðrar bækur eftir nánari fyrirmælum
   dómsins.

                                    50. gr.
        Formaður gefur út stefnur í nafni dómsins. Í stefnu skal taka fram:
   nöfn aðilja og heimilisfang, ítarlega frásögn um málavexti og kröfur
   stefnanda. Enn fremur skal stefnandi, eftir því sem frekast verður unnt,
   gera grein fyrir, með hvaða hætti hann hyggst að sanna staðhæfingar sínar
   og kröfur, og leggja fram 5 afrit af sönnunarskjölum, sem fyrir hendi eru.
   Með stefnu skal fylgja afrit fyrir hvern dómara, og sér formaður um, að
   öll afrit verði send dómurum þegar í stað.

                                    51. gr.
        Formaður ákveður stefnufrest með hliðsjón af því, með hve stuttum
   fyrirvara stefndur getur mætt á dómþingi.
        Stefnandi sér um birtingu, og skal stefna birt af [stefnuvotti]^1) á
   venjulegan hátt. ...^1)

   ^1)[30]L. 91/1991, 161. gr.

                                    52. gr.
        Mál skal flytja munnlega. Þó má flytja mál skriflega:

   1.
           Ef stefndur hvorki mætir né lætur mæta.
   2.
           Ef málsaðiljar eða umboðsmenn þeirra óska og dómurinn álítur, að
           mál upplýsist betur með þeim hætti.

                                    53. gr.
        Stefndi getur komið fram gagnkröfu, án þess að höfða þurfi
   gagnsóknarmál.

                                    54. gr.
        Ef mál er ekki nægilega upplýst, ef leiða þarf vitni, ef skoðunar-
   eða matsgerð þarf fram að fara, ef aðili þarf að gefa skýrslu eða ef
   stefndi, að áliti dómsins, þarf frest til andsvara, getur dómurinn frestað
   máli. Við ákvörðun frests skal þess gætt, að mál tefjist ekki að óþörfu.

                                    55. gr.
        Heimilt er að stefna vitnum fyrir Félagsdóm. Dómurinn eiðfestir vitni
   samkvæmt gildandi lögum.

                                    56. gr.
        Dómurinn sér um, að mál upplýsist sem best. Hann getur krafið aðilja
   um skýrslu, ef hann álítur það nauðsynlegt til að upplýsa málið.

                                    57. gr.
        Dómurinn getur ákveðið, að aðiljaskýrslu skuli gefa eða vitnaskýrslu
   taka fyrir héraðsdómi á varnarþingi hlutaðeigandi vitnis eða aðilja.

                                    58. gr.
        Um vitnaskyldu, sönnunargildi vitnaskýrslu, vitnaleiðslur, svo og um
   hegningu fyrir rangan framburð, gilda sömu reglur og í einkamálum í
   héraði.

                                    59. gr.
        Dómarar geta framkvæmt skoðunar- og matsgerðir, allir saman eða
   nokkrir þeirra eftir ákvörðun dómsins.
        Dómurinn getur enn fremur útnefnt skoðunar- og matsmenn til að
   framkvæma ákveðna skoðunargerð eða matsgerð, og gilda um það almennar
   reglur [um meðferð einkamála].^1)

   ^1)[31]L. 91/1991, 161. gr.

                                    60. gr.
        Dómurinn getur dæmt vitni, skoðunar- og matsmenn og aðra, sem löglega
   eru kallaðir til að mæta fyrir dómnum, í sektir eftir sömu reglum og
   almennir dómstólar.

                                    61. gr.
        Dómurinn ákveður þóknun til vitna og skoðunar- og matsmanna.

                                    62. gr.
        Dómurinn getur hvenær sem er leitað álits sérfróðra manna um ákveðið
   atriði.

                                    63. gr.
        Dómurinn sektar aðilja, málflytjendur og aðra fyrir vítaverða
   framkomu í málflutningi eða fyrir dómi, eftir sömu reglum og almennir
   dómstólar.
        Dómarinn getur vísað mönnum úr þinghaldi fyrir ósæmilega framkomu.

                                    64. gr.
        Í dómum ræður afl atkvæða úrslitum. Séu atkvæði jöfn, ræður atkvæði
   formanns úrslitum. Úrskurði um einstök atriði, sem kveða þarf upp fyrir
   dómtöku máls, skal kveða upp þegar í stað, eða svo fljótt, sem unnt er,
   eftir að atriðið er tekið til úrskurðar. Sama gildir í vitna- og
   matsmálum, eftir því sem við á.
        Í munnlega fluttum málum skal kveða upp dóm innan sólarhrings eftir
   dómtöku, en í skriflega fluttum málum innan viku. Ef ekki er hægt að kveða
   upp dóm eða úrskurð svo fljótt, sem sagt hefur verið, skal nákvæmlega
   greina orsakir þess.
        Málflytjendum skal tilkynnt, hvar og hvenær dómur eða úrskurður
   verður kveðinn upp og boðið að mæta þar.

                                    65. gr.
        Dómurinn getur dæmt aðilja til að greiða skaðabætur, sektir og til að
   greiða málskostnað eftir venjulegum reglum. Við ákvörðun skaðabóta má taka
   tillit til saknæmi brotsins.
        Dómar og úrskurðir Félagsdóms eru aðfararhæfir. Dómurinn ákveður
   aðfararfrest.

                                    66. gr.
        Allur kostnaður við Félagsdóm, þar með talin þóknun til dómara,
   greiðist úr ríkissjóði eftir ákvörðun [félagsmálaráðherra].^1)
        Réttargjöld skulu engin vera. Um gjafsókn og gjafvörn gilda almennar
   reglur.

   ^1)[32]L. 75/1996, 7. gr.

                                    67. gr.
        Úrskurðir og dómar Félagsdóms eru endanlegir og verður ekki áfrýjað.
   Þó má innan viku frá dómsuppsögn eða úrskurði [kæra]^1) til hæstaréttar:

   1.
           Frávísunardómi eða úrskurði um frávísun.
   2.
           Dómi til ónýtingar, sökum þess að málið heyri ekki undir
           Félagsdóm.
   3.
           Úrskurð um skyldu til að bera vitni, um eiðvinning og sektir.

   ^1)[33]L. 91/1991, 161. gr.

                                    68. gr.
        Formaður gefur út dómsgerðir Félagsdóms í nafni dómsins og með
   innsigli hans undir. Ritlaun skal greiða samkvæmt venjulegum reglum.

                                    69. gr.
        Um þau atriði viðvíkjandi meðferð mála, sem ekki er kveðið á um í
   þessum lögum, skal fara eftir hliðsjón af meðferð einkamála í héraði, svo
   sem við verður komið.

                                   V. kafli.
                                Niðurlagsákvæði.
                                    70. gr.
        Brot á lögum þessum varða auk skaðabóta sektum ...^1) Sektirnar renna
   í ríkissjóð, og má innheimta þær sem fjárkröfur á venjulegan hátt, en um
   afplánun skal eigi vera að ræða.
        [Ábyrgð skv. 2. mgr. 8. gr. varðar þó ekki sektum.]^2)

   ^1)[34]L. 10/1983, 9. gr.^2)[35]L. 75/1996, 8. gr.

References

   Visible links
   1. http://www.althingi.is/dba-bin/lawformpr.pl?lnr=1938080
   2. file:///altext/stjt/1996.075.html
   3. file:///altext/stjt/1996.075.html
   4. file:///altext/stjt/1996.075.html
   5. file:///altext/stjt/1996.075.html
   6. file:///altext/stjt/1996.075.html
   7. file:///altext/stjt/1996.075.html
   8. file:///altext/stjt/1997.083.html
   9. file:///altext/stjt/1996.075.html
  10. file:///altext/stjt/1996.075.html
  11. file:///altext/stjt/1996.075.html
  12. file:///altext/stjt/1996.075.html
  13. file:///altext/stjt/1996.075.html
  14. file:///altext/stjt/1996.075.html
  15. file:///altext/stjt/1996.075.html
  16. file:///altext/stjt/1996.075.html
  17. file:///altext/stjt/1996.075.html
  18. file:///altext/stjt/1996.075.html
  19. file:///altext/stjt/1996.075.html
  20. file:///altext/stjt/1996.075.html
  21. file:///altext/stjt/1996.075.html
  22. file:///altext/stjt/1996.075.html
  23. file:///altext/stjt/1996.075.html
  24. file:///altext/stjt/1996.075.html
  25. file:///altext/stjt/1996.075.html
  26. file:///altext/stjt/1996.075.html
  27. file:///altext/stjt/1996.075.html
  28. file:///altext/stjt/1996.075.html
  29. file:///altext/stjtnr.html#1954070?g2
  30. file://1991091.html#g161
  31. file://1991091.html#g161
  32. file:///altext/stjt/1996.075.html
  33. file://1991091.html#g161
  34. file:///altext/stjtnr.html#1983010?g9
  35. file:///altext/stjt/1996.075.html
