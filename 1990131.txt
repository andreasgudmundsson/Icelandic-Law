
   --------------------------------------------------------------------------

                                                          Lög um Háskóla Íslands

                           1990 nr. 131 31. desember

   --------------------------------------------------------------------------

                                   I. kafli.
                           Hlutverk Háskóla Íslands.
                                     1. gr.
         Háskóli Íslands skal vera vísindaleg rannsóknarstofnun og vísindaleg
            fræðslustofnun, er veiti nemendum sínum menntun til þess að sinna
     sjálfstætt vísindalegum verkefnum og til þess að gegna ýmsum embættum og
                                                      störfum í þjóðfélaginu.

                                   II. kafli.
                               Stjórn háskólans.
                                     2. gr.
                      Stjórn háskólans er falin háskólaráði, rektor, deildum,
     deildarforsetum og framkvæmdastjórum stjórnsýslusviða. Háskólaráð hefur,
      svo sem lög mæla og nánar segir í reglugerðum, úrskurðarvald í málefnum
    háskólans og háskólastofnana, vinnur að þróun og eflingu þeirra og markar
     þeim heildarstefnu. Háskólaráð er æðsti ákvörðunaraðili innan háskólans,
                   nema annað sé ótvírætt tekið fram í lögum eða reglugerðum.
                Háskólaráði er heimilt að skipa starfsnefndir sem eru því til
                                        ráðgjafar og aðstoða við stefnumótun.
          Rektor er yfirmaður stjórnsýslu háskólans og er æðsti fulltrúi hans
     gagnvart mönnum og stofnunum innan háskólans og utan. Hann hefur almennt
     eftirlit með starfsemi háskólans og hefur frumkvæði að því að háskólaráð
                               marki heildarstefnu í málefnum stofnunarinnar.
          Í umboði rektors, og svo sem lög mæla og nánar segir í reglugerðum,
     hafa framkvæmdastjórar stjórnsýslusviða yfirumsjón og eftirlit með hinni
   almennu stjórnsýslu háskólans, en deildarforsetar hafa eftirlit með starfi
                                                       og stjórnsýslu deilda.
                    Svið hinnar almennu stjórnsýslu skulu vera: Fjármálasvið,
     samskiptasvið, starfsmannasvið, bygginga- og tæknisvið, rannsóknasvið og
   kennslusvið. Framkvæmdastjóri fjármálasviðs ber heitið háskólaritari. Hann
    hefur í umboði rektors og háskólaráðs heimild til að skuldbinda háskólann
                  og háskólastofnanir fjárhagslega, hefur yfirumsjón með gerð
   fjárhagsáætlunar háskólans og framkvæmd hennar samkvæmt fjárlögum og hefur
                umsjón með sjóðum hans. Ábyrgðarsvið annarra framkvæmdastjóra
                                 stjórnsýslusviða skulu afmörkuð í reglugerð.
          Rektor, deildarforsetar og framkvæmdastjórar stjórnsýslusviða leysa
    úr þeim málum sem þurfa ekki að koma fyrir háskólaráð, háskóladeildir eða
                                stjórnvöld af laganauðsyn eða samkvæmt venju.
                        Áður en lögum og reglugerðum, er snerta háskólann eða
        háskólastofnanir, verður breytt eða við þau aukið skal leita umsagnar
   háskólaráðs um breytingar eða viðauka, svo og um nýmæli. Nú varðar málefni
      sérstaklega eina deild og skal háskólaráð þá leita álits hennar áður en
                                                  það lætur uppi umsögn sína.
                       Háskólinn á stjórnarfarslega undir menntamálaráðherra.

                                     3. gr.
        Rektor er kjörinn til þriggja ára í senn, og eru skipaðir prófessorar
        í starfi einir kjörgengir. Atkvæðisrétt eiga prófessorar, dósentar og
   lektorar og allir þeir, sem fastráðnir eru eða settir til fulls starfs við
              háskólann og stofnanir hans og hafa háskólapróf. Nú er skipaður
       háskólakennari í orlofi og annar settur í hans stað og fer hann þá með
     atkvæðisrétt hins skipaða. Þá eiga allir stúdentar, sem skrásettir eru í
   Háskóla Íslands tveimur mánuðum á undan rektorskjöri, atkvæðisrétt. Greidd
    atkvæði stúdenta skulu gilda sem einn þriðji hluti greiddra atkvæða alls,
   en greidd atkvæði annarra atkvæðisbærra aðila skulu gilda sem tveir þriðju
                                                hlutar greiddra atkvæða alls.
          Rektorskjör fer fram í aprílmánuði, en rektor tekur við störfum með
                                                           byrjun háskólaárs.
             Sá er rétt kjörinn rektor, sem hlotið hefur meiri hluta greiddra
     atkvæða, sbr. 1. mgr. Ef enginn fær svo mörg atkvæði, skal kjósa að nýju
   eftir viku um þá tvo eða fleiri, sem flest atkvæði fengu, og er þá sá rétt
         kjörinn, er flest atkvæði fær. Séu atkvæði jöfn, ræður hlutkesti. Um
                           tilhögun kosningar skal kveða nánar á í reglugerð.
            Kjörgengum háskólakennara er skylt að taka við rektorskjöri, nema
    sérstök atvik hamli. Nú skorast sá, sem kjörinn hefur verið rektor, undan
         því að taka við kjöri, og metur þá háskólaráð, hvort fallist verði á
   afstöðu hans. Ef háskólaráð fellst á sjónarmið hins nýkjörna rektors, skal
                                 efna hið fyrsta til nýrrar rektorskosningar.
         Rektor má endurkjósa, en honum er ekki skylt að taka við endurkjöri.
          Nú fellur rektor frá eða lætur af störfum, áður en kjörtímabil hans
     er liðið, og skal þá kjósa nýjan rektor, svo fljótt sem því verður komið
             við, en varaforseti háskólaráðs gegni rektorsstörfum þangað til.
        Varaforseti háskólaráðs gegnir og störfum rektors, ef hann forfallast
     vegna veikinda eða fær leyfi frá störfum. Ef varaforseti er forfallaður,
       gegnir sá deildarforseti rektorsstörfum, sem lengst hefur haft á hendi
     kennaraembætti við háskólann. Hinn nýkjörni rektor er kosinn til þriggja
   ára, en það, sem eftir er háskólaárs, er hann tekur við, skal teljast eitt
                                                                          ár.

                                     4. gr.
               [Í háskólaráði eiga sæti rektor, forsetar háskóladeilda, tveir
     fulltrúar, kjörnir til tveggja ára í senn í skriflegri atkvæðagreiðslu á
          vegum Félags háskólakennara úr hópi þeirra félagsmanna sem ekki eru
          kjörgengir til starfa deildarforseta, og fjórir fulltrúar stúdenta,
      kjörnir hlutfallskosningu í sérstökum kosningum til tveggja ára í senn.
          Kjörinn skal einn fulltrúi Félags háskólakennara og tveir fulltrúar
            stúdenta árlega. Einnig eiga setu á fundum ráðsins háskólaritari,
           landsbókavörður og einn kjörinn fulltrúi starfsmanna í stjórnsýslu
       Háskólans.]^1) Rektor er forseti ráðsins, en varaforseta og ritara kýs
                            ráðið úr hópi deildarforseta til eins árs í senn.
             Nú má deildarforseti ekki sækja fund vegna forfalla eða af öðrum
    ástæðum og tekur þá sá kennari, sem kosinn hefur verið deildarforseti til
     vara, sbr. 13. gr., sæti hans í ráðinu. Ef þess manns nýtur ekki, kveður
       rektor til fundarsetu þann prófessor úr deild þeirri, sem í hlut á, er
         lengst hefur gegnt kennaraembætti í deildinni. Sömu reglur gilda, er
                 deildarforseti gegnir rektorsstörfum í viðlögum, sbr. 3. gr.
            Nú mega fulltrúar stúdenta eða fulltrúar, er Félag háskólakennara
         tilnefnir, ekki sækja fund háskólaráðs, og taka varamenn þeirra, sem
    nefndir eru með sama hætti og aðalmenn, þá sæti þess, sem forfallaður er.

   ^1)[2]L. 71/1994, 13. gr.

                                     5. gr.
        Háskólaráð heldur fundi eftir þörfum. Æski tveir menn úr háskólaráði
   fundar, er rektor skylt að boða til hans, svo og ef einn þriðji hluti
   fastráðinna og settra kennara háskólans æskir fundar. Nú er fundur boðaður
   að frumkvæði kennara, sem eiga ekki sæti í ráðinu, og er þeim þá rétt að
   senda fulltrúa, einn eða fleiri eftir ákvörðun rektors, á fundinn. Hafa
   slíkir fulltrúar málfrelsi á fundinum, en atkvæðisrétt eiga þeir ekki.
        Háskólaráð er ekki ályktunarfært, nema tveir þriðju hlutar
   atkvæðisbærra háskólaráðsmanna sæki fund hið fæsta. Afl atkvæða ræður
   úrslitum mála. Ef atkvæði eru jöfn, sker atkvæði rektors úr eða þess, er
   gegnir forsetastörfum.

                                     6. gr.
        Rektor eða háskólaráð geta boðað til almenns kennarafundar til
   umræðna um einstök málefni háskólans eða stofnana hans. Nú æskir einn
   þriðji hluti prófessora, dósenta og lektora fundar, og er rektor þá skylt
   að boða til hans. Allir kennarar háskólans eiga rétt á að sækja almenna
   kennarafundi og njóta atkvæðisréttar þar. Ályktanir kennarafunda eru ekki
   bindandi fyrir háskólaráð.

                                     7. gr.
        Háskólaráð ræður framkvæmdastjóra stjórnsýslusviða til fimm ára í
   senn. Rektor ræður annað starfslið almennrar stjórnsýslu eftir því sem fé
   er veitt til. Deildarforsetar ráða starfslið einstakra deilda að höfðu
   samráði við rektor og eftir því sem fé er veitt til.
        Háskólaráð skipar umsjónarmann með byggingum háskólans og
   innanstokksmunum.
        Um starfslið háskólabókasafns segir í 36. gr. laga þessara, en um
   starfslið annarra stofnana háskólans og fyrirtækja fer eftir því, sem
   segir í lögum eða samþykktum þeirra.

                                     8. gr.
        Heimilt er að kveða nánar á í reglugerð^1) um starfssvið og
   starfshætti háskólaráðs, rektors og framkvæmdastjóra stjórnsýslusviða.
   Háskólaráð setur öðru starfsliði stjórnsýslu erindisbréf.

   ^1)Rg. A 98/1993. Sjá einnig neðanmgr. með 40. gr. þ.l. um breytingar á
   reglugerðinni.

                                  III. kafli.
                       Háskólakennarar og háskóladeildir.
                                     9. gr.
        Háskóladeildir eru grunneiningar háskólans. Innan þeirra fer fram
   kennsla, rannsóknir og stjórnun. Deildir eru sjálfráðar um eigin málefni
   innan þeirra marka er sameiginlegar reglur háskólans setja. Reglubundið
   mat skal fara fram á starfi deilda.
        Í Háskóla Íslands eru þessar deildir: Guðfræðideild, læknadeild,
   lagadeild, heimspekideild, verkfræðideild, viðskipta- og hagfræðideild,
   tannlæknadeild, félagsvísindadeild og raunvísindadeild.
        Við háskólann starfa rannsóknastofnanir samkvæmt ákvörðun
   háskóladeilda og háskólaráðs og með samþykki menntamálaráðherra, og skulu
   þær að jafnaði heyra undir háskóladeild. Í reglugerð^1) eða samþykktum má
   m.a. kveða á um starfssvið stofnunar, stjórn hennar og tengsl við
   háskóladeild og háskólaráð.
        Heimilt er að stofna til námsbrauta, sem veiti sérhæfða menntun, er
   leiði til háskólaprófs, þegar svo stendur á, að náminu verður ekki komið
   fyrir innan háskóladeilda. Háskólaráð kveður á um stofnun slíkra
   námsbrauta með samþykki menntamálaráðherra, að fengnum tillögum um
   námsskipan og stjórn. Nánari ákvæði um námsbraut skulu sett í reglugerð
   háskólans.

   ^1)Rg. 190/1974 (Lagastofnun); rg. 191/1974 (Líffræðistofnun); rg.
   233/1974 (Mannfræðistofnun); rg. 318/1975 (Guðfræðistofnun); rg. 537/1975,
   sbr. 689/1981 (Raunvísindastofnun); rg. 598/1982 (stofnun í erlendum
   tungumálum); rg. 599/1982 (Heimspekistofnun); rg. 89/1983
   (rannsóknastofnanir við heimspekideild HÍ); rg. 243/1985
   (Félagsvísindastofnun); rg. 410/1986 (Stofnun Sigurðar Nordals); rg.
   449/1988 (rannsóknastofnun í siðfræði); rg. 188/1989 (Hagfræðistofnun);
   rg. 125/1990 (Rannsóknastofa í kvennafræðum); rg. 139/1990
   (Reiknistofnun); rg. 212/1990 (Alþjóðamálastofnun HÍ); rg. 211/1992
   (Viðskiptafræðistofnun HÍ); rg. 105/1993 (Verkfræðistofnun); rg. 333/1995
   (Lífeðlisfræðistofnun HÍ).

                                    10. gr.
        Kennarar háskólans eru prófessorar, dósentar, lektorar, þ. á m.
   erlendir lektorar, aðjúnktar og stundakennarar.
        Prófessorar, dósentar og lektorar skulu vera þeir, sem hafa kennslu
   og rannsóknir við háskólann að aðalstarfi.
        Nú hefur háskólinn ekki tök á að koma upp rannsóknaaðstöðu í
   tiltekinni kennslugrein, og má þá samkvæmt tillögu háskólaráðs og
   viðkomandi háskóladeildar tengja slíka kennarastöðu tiltekinni stöðu eða
   starfsaðstöðu við opinbera stofnun utan háskólans, enda sé slík tilhögun
   heimiluð í reglum stofnunarinnar eða samþykkt af stjórn hennar. Um
   veitingu slíkrar kennarastöðu fer eftir lögum og reglugerð fyrir
   háskólann. Veiting slíkrar stöðu má vera tímabundin, og skal staðan þá
   veitt til allt að fimm ára í senn. Við stöðuveitingu skal starfsheiti
   ákveðið og kveðið á um starfsskyldur, eftir því sem tilefni er til. Þess
   skal jafnan gætt, að starfsaðstaða og starfsskyldur fullnægi þeim kröfum,
   sem gera verður samkvæmt háskólalögum að fylgi slíkri stöðu. Nánari ákvæði
   um fyrirkomulag þeirra stöðuveitinga, sem hér um ræðir, má setja í
   reglugerð, eftir því sem nauðsynlegt þykir. Heimild þessarar málsgreinar
   nær ekki til prófessorsembætta, sbr. þó 38. gr.
        Heimilt er, með samþykki háskólaráðs að tillögu háskóladeildar, að
   skipa dósent eða lektor tímabundinni skipun til allt að fimm ára í senn.
   Um tilhögun slíkrar skipunar skal setja ákvæði í reglugerð.
        Háskólaráð setur meginreglur um starfsskyldur háskólakennara og
   leysir úr því, hvernig starfsskylda einstakra kennara skuli skiptast, sbr.
   nánar í 1. mgr. 18. gr.
        Aðjúnktar eru ráðnir til tveggja ára hið skemmsta og taka þeir
   mánaðar- eða árslaun. Stundakennarar svo og styrkþegar eru ráðnir til
   skemmri tíma og taka stundakennslulaun, mánaðar- eða árslaun. Í hvert
   skipti, er nýr kennari ræðst að háskólanum, skal afmarka stöðu hans með
   starfsheiti.
        Í reglugerð má mæla fyrir um starfsheiti fastráðinna starfsmanna
   háskólastofnana.
        Dósentar og lektorar, sem nú starfa við háskólann og skipaðir voru
   fyrir gildistöku [3]laga nr. 22/1969, halda starfsheitum sínum.

                                    11. gr.
        Forseti Íslands skipar prófessora, en menntamálaráðherra dósenta og
   lektora. Eftir því sem fé er veitt til á fjárlögum ræður háskólaráð
   aðjúnkta og erlenda lektora að fengnum tillögum háskóladeildar, en
   háskóladeild stundakennara og styrkþega.
        Umsækjendur um prófessorsembætti, dósentsstörf og lektorsstörf skulu
   láta fylgja umsókn sinni rækilega skýrslu um vísindastörf þau, er þeir
   hafa unnið, ritsmíðar og rannsóknir, svo og námsferil sinn og störf.
        Skipa skal hverju sinni þriggja manna nefnd til þess að dæma um hæfi
   umsækjenda til að gegna embættinu eða starfinu. Háskólaráð skipar einn
   nefndarmann, menntamálaráðherra annan, en deild sú, sem hann á að starfa
   við, hinn þriðja, og er hann formaður. Í nefnd þessa má skipa þá eina, er
   lokið hafa háskólaprófi á hlutaðeigandi fræðasviði, eða eru að öðru leyti
   viðurkenndir sérfræðingar á því sviði. Dómnefndarmenn skulu, eftir því sem
   við á, uppfylla hin sérstöku dómaraskilyrði ...^1) Háskólaráð skipar
   ritara dómnefnd til ráðuneytis, leiðbeiningar og annarrar aðstoðar.
   Háskólaráð setur reglur um starfshætti dómnefndar og hlutverk ritara og
   skulu þær lagðar fyrir menntamálaráðherra til staðfestingar.
        Dómnefnd skal láta uppi rökstutt álit um það hvort af vísindagildi
   rita umsækjenda og rannsókna svo og námsferli þeirra og störfum megi ráða
   að þeir séu hæfir til að gegna embættinu eða starfinu. Leita skal álits
   hlutaðeigandi skorar áður en háskóladeild fjallar um umsækjendur sem
   dómnefnd telur hæfa. Eiga fulltrúar stúdenta á skorar- og deildarfundi þá
   ekki atkvæðisrétt. Engum má veita prófessorsembætti, dósentsstarf eða
   lektorsstarf við Háskólann nema meiri hluti dómnefndar telji hann hæfan og
   meiri hluti viðstaddra á deildarfundi greiði honum atkvæði í embættið eða
   starfið. Ef fleiri umsækjendur en tveir eru í kjöri við atkvæðagreiðsluna
   á deildarfundi og enginn þeirra hlýtur meiri hluta við fyrstu
   atkvæðagreiðslu skal kosið á ný milli þeirra tveggja sem flest atkvæði
   hlutu. Nú fellst menntamálaráðherra ekki á tillögu deildarfundar og skal
   þá auglýsa embættið eða starfið að nýju.
        Heimilt er að kveða svo á í reglugerð að framangreind ákvæði skuli
   gilda um sérfræðinga við rannsóknastofnanir eða aðrar háskólastofnanir.
        Heimilt er að flytja lektor í dósentsstöðu og dósent í
   prófessorsembætti samkvæmt nánari ákvæðum í reglugerð.
        Háskólaráð getur lagt til að forstöðumaður háskólastofnunar sé
   fluttur í prófessorsembætti eftir sömu reglum og gilda um flutning dósents
   í prófessorsembætti.

   ^1)[4]L. 91/1991, 160. gr.

                                    12. gr.
        Þegar sérstaklega stendur á, getur menntamálaráðherra, samkvæmt
   tillögu háskóladeildar og með samþykki háskólaráðs, boðið vísindamanni að
   taka við kennaraembætti við háskólann, án þess að það sé auglýst laust til
   umsóknar.
        Menntamálaráðherra skal heimilt, samkvæmt tillögu háskóladeildar, að
   auglýsa kennaraembætti laust til umsóknar, svo að embættið verði veitt ári
   áður en hinn nýskipaði kennari hefur kennslu sína. Kveða skal á um það
   hverju sinni, frá hvaða tíma launagreiðslur hins nýskipaða kennara
   hefjist.

                                    13. gr.
        Hver háskóladeild velur úr hópi prófessora deildarinnar
   deildarforseta og annan til vara. Deildarforseti á sæti í háskólaráði, en
   varaforseti tekur sæti hans þar eftir reglum 4. gr.
        Deildarforseta og varaforseta skal kjósa til tveggja ára í senn.
   Kjörgengum kennurum er skylt að taka við kosningu til deildarforsetastarfa
   og til starfa varadeildarforseta. Endurkjósa má deildarforseta, en rétt
   hefur hann til að skorast undan endurkjöri. Sá, sem gegnt hefur embætti
   rektors, getur og skorast undan kjöri til deildarforsetastarfa næsta
   kjörtímabil, eftir að hann lét af rektorsstörfum. Nú fellur deildarforseti
   frá eða lætur af störfum, og skal þá kjósa deildarforseta og varaforseta
   fyrir þann hluta kjörtímabils, sem eftir er.

                                    14. gr.
        Hver háskóladeild heldur fundi eftir þörfum. Deildarforseti boðar
   fundi, og eiga þar sæti prófessorar, dósentar og lektorar, sbr. 10. gr. 1.
   mgr., svo og forstöðumenn vísindastofnana, er lúta deildinni, og er þeim
   skylt að sækja fundi. Enn fremur eiga þar sæti þrír fulltrúar stúdenta í
   deildum, þar sem tala annarra, sem rétt hafa til fundarsetu með
   atkvæðisrétti samkvæmt lögum eða deildarsamþykktum, er tólf eða færri, og
   síðan einn fulltrúi stúdenta fyrir hverja sex til viðbótar. Háskóladeild
   er heimilt að ákveða, að dósentar og lektorar í hlutastarfi, svo og
   aðjúnktar, megi sitja deildarfundi með atkvæðisrétti.
        Kennari, sem menntamálaráðherra veitir lausn undan kennsluskyldu,
   skal jafnframt vera undan þeirri skyldu þeginn að sækja deildarfundi, enda
   á hann ekki atkvæðisrétt á fundum, meðan lausnin stendur. Heimilt er að
   veita lausn undan kennsluskyldu með þeim áskilnaði, að skyldur og réttindi
   til stjórnunarstarfa séu óbreytt. Kennari, sem háskólaráð hefur veitt
   rannsóknarleyfi samkvæmt kjarasamningi, skal eiga rétt til setu á
   deildarfundi með fullum réttindum, ef hann æskir þess.
        Nú er fjallað sérstaklega um kennslugreinar kennara, sem ekki eiga
   sæti á deildarfundi, og skal deildarforseti þá boða þá á deildarfund og
   gefa þeim kost á að ræða það málefni, en atkvæðisrétt eiga þeir ekki.
        Heimilt er að ákveða í reglugerð að deild sé skipt í skorir eftir
   kennslugreinum og fjalli hver skor um málefni kennslugreinarinnar eftir
   því sem nánar segir í reglugerð. Enn fremur eiga þar sæti tveir fulltrúar
   stúdenta í skor þar sem tala annarra, sem rétt hafa til fundarsetu með
   atkvæðisrétti, er átta eða færri og síðan einn fulltrúi stúdenta fyrir
   hverja fimm til viðbótar.
        Heimilt er að setja ákvæði í reglugerð um stjórnunarnefnd í
   háskóladeild (deildarráð) og skal þá m.a. kveða á um fjölda nefndarmanna,
   starfssvið og starfshætti. Í deildarráði skulu sitja tveir fulltrúar
   stúdenta þar sem tala annarra, sem rétt hafa til fundarsetu með
   atkvæðisrétti, er átta eða færri og síðan einn fulltrúi stúdenta fyrir
   hverja fimm til viðbótar. Heimilt er háskóladeild á fundi að afsala sér
   ákvörðunarvaldi í tilteknum málum eða málaflokkum til slíkrar
   stjórnarnefndar og afturkalla heimildina að því er varðar mál er eigi hafa
   hlotið afgreiðslu í nefndinni.
        Rektor er heimilt að taka þátt í meðferð mála í öllum deildum, en
   atkvæðisrétt á hann þó aðeins í sinni deild.

                                    15. gr.
        Deildarforseta er skylt að boða til deildarfundar, ef rektor eða
   þriðjungur deildarmanna, sem rétt eiga á fundarsetu, æskja fundar.
        Deildarfundur er ályktunarfær, ef fund sækja eigi færri en helmingur
   atkvæðisbærra manna. Nú eru atkvæði jöfn, og ræður þá atkvæði
   deildarforseta, eða þess, er gegnir forsetastörfum.
        Deildarforseti hefur yfirumsjón með að ákvarðanir deilda og
   deildarráðs séu framkvæmdar. Hann er yfirmaður stjórnsýslu deildar. Hann
   hefur frumkvæði að mótun heildarstefnu fyrir deild, gerð fjárhagsáætlunar
   og forgangsröð verkefna. Hann hefur eftirlit með notkun fjárveitinga. Hann
   skal stuðla að samstarfi og samræmingu við aðrar deildir og
   stjórnsýslusvið.

                                    16. gr.
        Hver deild eða námsbraut semur kennsluskrá fyrir sig og skal þar gerð
   grein fyrir námsefni, kennsluháttum, prófkröfum, stjórn deildar- og
   námsbrautamála og félagsmálum stúdenta. Við hverja deild, skor og
   námsbraut skulu starfa ráðgefandi námsnefndir sem jafnmargir kennarar og
   nemendur eiga sæti í. Hlutverk námsnefnda er að fjalla um tillögur um
   námsefni í hverri kennslugrein, semja umsagnir og tillögur um námsskipan
   og kennslufyrirkomulag greinar.

                                   IV. kafli.
                              Kennsla og nemendur.
                                    17. gr.
        [Háskólaárið telst frá 5. september til jafnlengdar næsta ár.
   Kennsluár Háskólans skiptist í tvö kennslumissiri, haustmissiri og
   vormissiri. Missiraskipting, leyfi og önnur kennsluhlé skulu ákveðin í
   reglugerð. Háskólaráði er heimilt að ákveða sérstaka missiraskiptingu
   fyrir einstakar deildir og námsbrautir.]^1)

   ^1)[5]L. 133/1990, 1. gr.

                                    18. gr.
        Háskólaráð ákveður, að fenginni umsögn háskóladeildar, hvernig
   starfsskylda einstakra háskólakennara skuli skiptast milli kennslu og
   annarra starfsþátta. Nú unir kennari ekki úrlausn háskólaráðs, og má hann
   þá skjóta úrlausninni til menntamálaráðherra, sem leysir til fullnaðar úr
   þessu efni.
        Rektor á rétt á að vera leystur að fullu undan stöðu sinni sem
   prófessor meðan hann gegnir rektorsembættinu. Rektor gerir að fenginni
   umsögn deildar tillögu til menntamálaráðherra um hvern setja skuli í
   stöðuna.
        Deildarforsetar eiga rétt á að vera leystir undan skyldum í sínu
   fasta starfi að nokkru eða öllu leyti. Rektor ákveður með samþykki
   menntamálaráðherra hvernig ráðstafa skuli starfsskyldum þeirra.

                                    19. gr.
        Rektor getur með samþykki deildarforseta veitt kennurum leyfi í bili
   frá störfum, allt að fjórum vikum, svo og tilflutning á skyldustörfum
   innan háskólaársins. Endranær er menntamálaráðherra heimilt, með samþykki
   rektors, að fenginni umsögn háskóladeildar, að veita kennara leyfi frá
   störfum að hluta eða að öllu leyti um tiltekinn tíma. Kennari sá, er sækir
   um leyfi í eitt ár eða skemur, getur tilnefnt kennara í sinn stað með
   samþykki háskóladeildar í þeim tilvikum þegar leyfið í heild varir eigi
   lengri tíma en eitt ár. Vari leyfi lengur en eitt ár skal háskóladeild
   taka afstöðu til þess hvernig með stöðuna skuli fara og gera um það
   tillögu til ráðherra.

                                    20. gr.
        Fyrirlestrar, æfingar og námskeið eru fyrir skrásetta stúdenta, en
   kennara er heimilt að veita öðrum kost á að sækja slíka kennslu, nema
   háskólaráð mæli öðruvísi fyrir.

                                    21. gr.
        Hver sá, sem staðist hefur fullnaðarpróf frá íslenskum skóla, sem
   heimild hefur til að brautskrá stúdenta, á rétt á að vera skrásettur
   háskólaborgari, gegn því að greiða skrásetningargjald.
        Rektor getur leyft, að skrásettir verði til náms menn, sem lokið hafa
   erlendis prófi eða prófum, er tryggja nægan undirbúning til námsins eigi
   miður en íslenskt stúdentspróf.
        Háskólaráði er heimilt samkvæmt umsókn og að fengnum tillögum þeirrar
   deildar, er í hlut á, að leyfa skrásetningu einstaklinga, er lokið hafa
   öðru fullnaðarprófi frá menntaskóla en stúdentsprófi. Þá er háskólaráði og
   heimilt samkvæmt umsókn að leyfa skrásetningu einstaklinga er lokið hafa
   öðru námi hérlendis með þeim árangri, sem hlutaðeigandi deild eða
   námsbraut telur nægja til framhaldsnáms við Háskóla Íslands, enn fremur
   skal rektor vera þessum ráðstöfunum meðmæltur.
        Raungreinadeildarpróf frá Tækniskóla Íslands veitir einnig rétt til
   skrásetningar til verkfræðináms, með fyrrgreindum skilyrðum. Heimilt er að
   setja í reglugerð ákvæði um, að ákveðin próf frá íslenskum skólum veiti
   rétt til skrásetningar í tiltekið nám við háskólann, enda hafi prófin
   verið metin jafngildi stúdentsprófs til undirbúnings viðkomandi námi.
        Heimilt er að setja í reglugerð ákvæði um inntöku stúdenta í
   einstakar deildir.
        Heimilt er að setja í reglugerð ákvæði, er mæli fyrir um árlega
   skrásetningu stúdenta, og eru þá þeir einir taldir stúdentar skólans, er
   hafa skráð sig til náms.
        Skrásetningargjöld skulu háð samþykki háskólaráðs og
   menntamálaráðherra.

                                    22. gr.
        Ákvæði um heilbrigðisskilyrði í sambandi við skrásetningar
   háskólastúdenta má setja í reglugerð.
        Öllum skrásettum stúdentum er skylt að ganga undir
   heilbrigðisrannsóknir eftir því, sem háskólaráð áskilur.

                                    23. gr.
        Ákvæði um eftirlit með námsástundun háskólastúdenta má setja í
   reglugerð háskólans.

                                    24. gr.
        Háskólaráð getur veitt stúdent áminningu eða vikið honum úr skóla um
   tiltekinn tíma eða að fullu, ef hann hefur gerst sekur um brot á lögum eða
   öðrum reglum háskólans.
        Áður en brottrekstur er ráðinn, skal leita umsagnar háskóladeildar
   stúdents. Veita skal stúdent kost á að svara til saka. Enn fremur skal
   leita umsagnar stjórnar í deildarfélagi stúdents.
        Brottrekstur skal þegar í stað tilkynna menntamálaráðuneytinu.
   Stúdent er heimilt að skjóta úrskurði háskólaráðs til menntamálaráðherra.
   Kæra frestar framkvæmd úrskurðar, en stúdent má þó ekki ganga undir próf,
   meðan á málskoti stendur.
        Nú tekur stúdent sig á, og er háskólaráði þá heimilt að fella brott
   fyrri úrskurð um brottrekstur.

                                    25. gr.
        Hljóti stúdent dóm fyrir refsivert brot, er hefur flekkun mannorðs í
   för með sér skv. [6]2. gr. l. nr. 52/1959,^1) er háskólaráði heimilt að
   víkja honum úr skóla. Stúdentinn getur skotið þeirri ákvörðun til
   menntamálaráðherra, með þeim hætti, er segir í 24. gr. Heimilt er
   háskólaráði að víkja stúdent úr skóla um stundarsakir, meðan rannsókn á
   slíku máli stendur yfir.

   ^1)Nú [7]l. 80/1987.

                                    26. gr.
        Afskipti háskólans af háskólastúdent hætta, er stúdent lýkur
   fullnaðarprófi í grein sinni eða prófi, er sérstakur lærdómstitill er við
   tengdur, enda haldi hann ekki áfram óslitið námi í grein sinni til æðri
   prófstiga. Nú er mælt fyrir um, að stúdentar skuli skrá sig til náms hvert
   háskólaár, sem þeir stunda nám við skólann, og falla þeir þá niður af
   stúdentatali, ef þeir láta ekki skrá sig til náms.
        Nú óskar stúdent að gera hlé á námi sínu heilt kennsluár eða lengur,
   og skal hann þá leita heimildar viðkomandi háskóladeildar eða námsbrautar
   og skrá sig árlegri skrásetningu, meðan á leyfistíma stendur, enda sé gætt
   ákvæða um tímamörk náms.

                                   V. kafli.
                                     Próf.
                                    27. gr.
        Í reglugerð háskólans skal setja ákvæði um prófgreinar, próftíma,
   skiptingu fullnaðarprófs í fleiri en einn hluta, undirbúningspróf,
   einkunnir og annað, er að prófunum lýtur.
        Heimilt er í reglugerð að kveða á um hámarkstímalengd í námi eða
   einstökum hlutum þess og um afleiðingar, ef þeim ákvæðum er ekki fullnægt.
        Nú stenst stúdent ekki próf, gengur frá því, eftir að hann hefur
   byrjað próf, eða kemur ekki til prófs og hefur ekki boðað forföll, og er
   honum þá heimilt að þreyta prófið að nýju innan árs. Háskóladeild getur þó
   veitt undanþágu frá ákvæðum þessarar málsgreinar, ef sérstaklega stendur
   á.
        Í reglugerð má mæla fyrir um rétt manna, sem staðist hafa próf, til
   að endurtaka prófið.

                                    28. gr.
        Háskólakennarar standa fyrir prófum, en hver deild ræður tilhögun
   prófa hjá sér, að svo miklu leyti sem ekki eru sett bindandi ákvæði um það
   í lögum eða reglugerð.
        Munnleg próf skulu háð í heyranda hljóði. Þó er háskóladeild heimilt,
   ef sérstaklega stendur á, að ákveða, að slíkt próf skuli halda fyrir
   luktum dyrum.

                                    29. gr.
        Við munnleg próf, sem teljast til fullnaðarprófs, skal vera einn
   prófdómari utan háskólans. Skrifleg próf dæma hlutaðeigandi kennarar
   einir.
        Stúdent á rétt til að fá útskýringar kennara á mati skriflegrar
   úrlausnar sinnar, ef hann æskir þess innan 15 daga frá birtingu einkunnar.
   Vilji stúdent, sem ekki hefur staðist próf, þá eigi una mati kennarans,
   getur hann snúið sér til viðkomandi deildarforseta. Skal þá prófdómari
   skipaður í hverju tilviki. Einnig getur kennari eða meiri hluti nemenda,
   telji þeir til þess sérstaka ástæðu, óskað skipunar prófdómara í einstöku
   prófi.
        Menntamálaráðherra skipar prófdómendur að fengnum tillögum
   háskóladeildar. Þá eina má skipa prófdómara, sem lokið hafa viðurkenndu
   fullnaðarprófi við háskóla í þeirri grein, sem dæma skal, eða getið hafa
   sér orðstír fyrir fræðimennsku í greininni. Prófdómendur skulu skipaðir
   til þriggja ára í senn, nema skipun sé samkvæmt 2. mgr. hér á undan.
        Sé ekki völ á prófdómara hérlendis utan háskólans, er fullnægir
   skilyrðum 3. mgr. hér á undan, er menntamálaráðherra rétt að skipa
   háskólakennara til starfans að fenginni tillögu háskóladeildar.

                                    30. gr.
        Forseti háskóladeildar metur, að höfðu samráði við greinarkennara,
   hvort viðurkenna skuli háskólapróf, sem stúdent hefur tekið erlendis, og
   að hverju leyti. Setja má almenn ákvæði í reglugerð um viðurkenningu
   erlendra prófa.

                                   VI. kafli.
                             Doktorar og meistarar.
                                    31. gr.
        Háskóladeildir hafa rétt til að veita doktorsnafnbót. Slíka nafnbót
   má veita annaðhvort í heiðursskyni eða að undangengnu sérstöku prófi.
   Doktorsnafnbót í heiðursskyni verður ekki veitt nema með samþykki ^3/[4]
   hluta allra atkvæðisbærra deildarmanna og með samþykki háskólaráðs.
   Háskóladeildir standa fyrir doktorsprófi. Fulltrúar stúdenta á
   deildarfundum eiga aðeins atkvæðisrétt um veitingu doktorsnafnbóta í
   heiðursskyni.

                                    32. gr.
        Sá, er æskir doktorsnafnbótar, skal að jafnaði hafa lokið
   kandídatsprófi eða embættisprófi.

                                    33. gr.
        Sá, er æskir að taka doktorspróf, skal láta fylgja umsókn sinni
   vísindalega ritgerð eða ritgerðir, enda varði ritgerðir, ef því er að
   skipta, sama meginrannsóknarsvið og myndi nokkra heild. Umsókn skal stíluð
   til hlutaðeigandi háskóladeildar.
        Í reglugerð skulu settar reglur um doktorspróf.

                                    34. gr.
        Hver sá, er hlotið hefur doktorsnafnbót frá háskólanum, á rétt á að
   halda þar fyrirlestra í vísindagrein sinni, en tilkynna verður hann það
   háskólaráði.
        Nú þykir doktor misbeita þessum rétti sínum, og getur þá háskólaráð
   svipt hann réttinum.

                                    35. gr.
        Háskólaráð getur ákveðið í samþykkt samkvæmt tillögum háskóladeildar,
   að heimilt sé að ganga undir meistarapróf í grein, að loknu embættis- eða
   kandídatsprófi. Prófið er fólgið í samningu ritgerðar eða ritgerða, og má
   áskilja, að umsækjandi gangi einnig undir munnlegt próf í tilteknum
   greinum og haldi opinbera fyrirlestra. Ritgerð skal skila til þeirrar
   háskóladeildar, sem í hlut á.
        Nánari reglur um meistarapróf skal setja í reglugerð.

                                  VII. kafli.
                       Stofnanir háskólans og eigur hans.
                                    36. gr.
        Háskólaráð hefur yfirumsjón með einstökum háskólastofnunum, ...^1)
   fyrirtækjum háskólans, svo sem kvikmyndahúsi, og með sjóðum skólans og
   öðrum eignum.
        Í tengslum við skrifstofu háskólans starfar þjónustumiðstöð sem
   annast gerð samninga milli aðila innan háskólans og utan um einstök
   verkefni. Allir meiri háttar samningar eru háðir samþykki háskólaráðs.
        Háskólanum skal heimilt með samþykki háskólaráðs og
   menntamálaráðherra að eiga aðild að rannsóknar- og þróunarfyrirtækjum er
   séu hlutafélög, sjálfseignarstofnanir eða félög með takmarkaða ábyrgð og
   stundi framleiðslu og sölu, sem lýtur að slíkri starfsemi, í því skyni að
   þróa hugmyndir og hagnýta niðurstöður rannsókna og þjónustuverkefna sem
   háskólinn vinnur að hverju sinni.
        Heimilt er háskólaráði, að fenginni staðfestingu menntamálaráðherra,
   að starfrækja endurmenntunarstofnun er hafi að meginhlutverki að standa
   fyrir endurmenntun háskólamanna. Slík endurmenntunarstofnun starfi í nánum
   tengslum við allar deildir háskólans. Háskólaráð getur heimilað að félög
   háskólamanna og aðrir skólar á háskólastigi taki þátt í stjórn
   stofnunarinnar, að fengnu samþykki menntamálaráðherra. Nánar skal kveðið á
   um starfssvið og stjórn slíkrar stofnunar í reglugerð.^2)
        Við Háskóla Íslands skal starfrækt námsráðgjöf sem sérstök
   háskólastofnun. Háskólaráð setur reglur um stjórn stofnunarinnar og
   starfsemi.
        Háskólanum skal heimilt að eiga og reka lyfjabúð til kennslu og
   rannsókna í lyfjafræði lyfsala.
        ...^1)
        Háskólaráð setur einstökum fyrirtækjum háskólans samþykktir.
        Um stjórn sjóða fer eftir því, sem stofnskrár eða aðrar samþykktir
   mæla fyrir um.
        Um tengsl Tilraunastöðvar Háskóla Íslands í meinafræði að Keldum við
   háskólann fer eftir því, sem segir í [8]lögum nr. 67 11. maí 1990.

   ^1)[9]L. 71/1994, 13. gr.^2)Rg. 540/1991.

                                  VIII. kafli.
              Kennaraembætti og kennarastöður við Háskóla Íslands.
                                    37. gr.
        Ný prófessorsembætti verða stofnuð með lögum eða með ákvörðun
   menntamálaráðherra, að fengnum tillögum háskólaráðs og háskóladeildar,
   þegar fé er veitt til á fjárlögum.

                                    38. gr.
        Prófessorar, dósentar og lektorar í tilteknum kennslugreinum geta
   jafnframt haft starfsaðstöðu við opinberar stofnanir utan háskólans, ef
   háskólinn hefur ekki tök á að koma upp slíkri aðstöðu í viðkomandi
   fræðigrein. Þess skal jafnan gætt, að starfsaðstaða og starfsskyldur
   fullnægi þeim kröfum, sem gerðar eru um slíkar stöður, samkvæmt
   háskólalögum. Heimild til slíkra starfa má aðeins veita með samþykki
   háskólaráðs og viðkomandi háskóladeildar í hverju einstöku tilviki.
        Prófessorarnir í lyflæknisfræði og handlæknisfræði veita forstjórn
   lyflæknis- og handlæknisdeildum Landspítalans, prófessorinn í
   geðlæknisfræði skal vera forstöðumaður geðveikrahælisins á Kleppi, uns
   komið hefur verið á fót fleiri sjúkradeildum fyrir geðveika, og
   prófessorinn í meinafræði veitir jafnframt forstöðu rannsóknarstofu í
   meinafræði.
        Prófessorinn í heilbrigðisfræði skal auk kennslunnar í þeirri grein
   annast heilbrigðislegar rannsóknir fyrir heilbrigðisstjórnina, þar á
   meðal, manneldisrannsóknir í samráði við manneldisráð. Prófessorinn í
   fæðingarhjálp og kvensjúkdómum veitir forstjórn fæðingardeild
   Landspítalans, og prófessorinn í röntgenfræði veitir forstjórn
   röntgendeild Landspítalans.

                                   IX. kafli.
                         Kennsla í lyfjafræði lyfsala.
                                    39. gr.
        Við læknadeild skal stofna til kennslu í lyfjafræði lyfsala
   (pharmacia), og skal kveða á um námstilhögun í reglugerð.

                                   X. kafli.
                                    40. gr.
        Menntamálaráðherra leitar staðfestingar forseta Íslands á
   reglugerð^1) fyrir háskólann, að fengnum tillögum háskólaráðs. Í
   reglugerðinni er heimilt að kveða nánar á um framkvæmd laga þessara.
   Reglugerðarákvæði þau, sem í gildi eru við gildistöku laganna, halda gildi
   sínu, uns ný ákvæði eru sett.

   ^1)Rg. A 98/1993, sbr. A 101/1993, A 116/1994, A 118/1994 og A 81/1995.

References

   Visible links
   1. http://www.althingi.is/dba-bin/lawformpr.pl?lnr=1990131
   2. file://1994071.html#g13
   3. file:///altext/stjtnr.html#1969022
   4. file://1991091.html#g160
   5. file:///altext/stjt/1990.133.html
   6. file:///altext/stjtnr.html#1959052?g2
   7. file://1987080.html
   8. file://1990067.html
   9. file://1994071.html#g13
