
   --------------------------------------------------------------------------

             Lög um greiðslu ríkissjóðs á bótum til þolenda afbrota

                              1995 nr. 69 10. mars

   --------------------------------------------------------------------------

                 Ferill málsins á Alþingi.   Frumvarp til laga.

 Tóku gildi 1. janúar 1996. Lögin gilda um tjón sem leiðir af brotum sem framin
 voru 1. janúar 1993 og síðar. Breytt með l. 144/1995 (tóku gildi 1. jan. 1996;
 komu til framkvæmda skv. fyrirmælum í 59. gr.), l. 82/1998 (tóku gildi 1. okt.
 1998), l. 118/1999 (tóku gildi 30. des. 1999), l. 143/2006 (tóku gildi 1. jan.
  2007) og l. 70/2009 (tóku gildi 30. júní 2009 nema 1.3. gr., 12.26. gr. og
brbákv. V og VI sem tóku gildi 1. júlí 2009, 4. gr. sem tók gildi 1. sept. 2009
og brbákv. IV sem tók gildi 16. júní 2009; komu til framkvæmda skv. fyrirmælum í
            29. gr., sbr. og l. 97/2009 (tóku gildi 3. sept. 2009)).

                             I. kafli. Gildissvið.
  1. gr. Ríkissjóður greiðir bætur vegna tjóns sem leiðir af broti á almennum
hegningarlögum í samræmi við ákvæði laga þessara, enda hafi brotið verið framið
 innan íslenska ríkisins. Í sérstökum tilvikum er heimilt að greiða bætur fyrir
tjón sem leiðir af broti sem framið var utan íslenska ríkisins, enda sé tjónþoli
                 búsettur á Íslandi eða íslenskur ríkisborgari.
   Lög þessi gilda einnig um líkamstjón sem leiðir af aðstoð við lögreglu við
      handtöku, borgaralega handtöku eða að afstýra refsiverðri háttsemi.

                           II. kafli. Bótaskyld tjón.
   2. gr. Ríkissjóður greiðir bætur vegna líkamstjóns. Sama gildir um tjón á
fatnaði og öðrum persónulegum munum, þar á meðal lágum fjárhæðum í reiðufé, sem
               tjónþoli bar á sér þegar líkamstjóninu var valdið.
   Andist tjónþoli vegna afleiðinga brots skulu greiddar bætur vegna hæfilegs
              útfararkostnaðar og bætur vegna missis framfæranda.
    3. gr. Ríkissjóður greiðir bætur vegna miska. Þó á tjónþoli ekki rétt á
 miskabótum varði brot einungis við ákvæði í XXV. kafla almennra hegningarlaga.
4. gr. Ríkissjóður greiðir bætur vegna tjóns á munum er einstaklingur veldur með
                            athöfnum sínum ef hann:
                     1. er að afplána [fangelsisrefsingu],^1)
     2. er handtekinn í þeim tilgangi að hann sæti gæsluvarðhaldsvist eða er í
                                gæsluvarðhaldi,
    3. er vistaður á sjúkrahúsi gegn vilja sínum skv. 13. gr. lögræðislaga eða
     4. er vistaður á ríkisstofnun gegn vilja sínum skv. 22. gr. laga um vernd
                               barna og ungmenna.
Bætur skulu greiddar fyrir tjón sem valdið er á umráðasvæði stofnunar eða meðan
      á dvöl utan hennar stendur að fengnu leyfi eða í tengslum við strok.
  Í sérstökum tilvikum er heimilt að greiða bætur fyrir tjón á munum sem maður
    veldur hafi hann strokið frá sambærilegri stofnun og greinir í 1. mgr. í
                    Danmörku, Finnlandi, Noregi eða Svíþjóð.
                              ^1)L. 82/1998, 223. gr.
            5. gr. Bætur samkvæmt lögum þessum skulu ekki greiddar:
                    1. til stjórnvalda eða opinberra stofnana,
       2. þegar bæði tjónvaldur og tjónþoli voru, þegar brot var framið, um
              stundarsakir eða í stuttan tíma staddir hér á landi.

               III. kafli. Skilyrði bótagreiðslu og fjárhæð bóta.
  6. gr. Það er skilyrði greiðslu bóta að brot, sem tjón er rakið til, hafi án
 ástæðulauss dráttar verið kært til lögreglu og að tjónþoli hafi gert kröfu um
                    greiðslu skaðabóta úr hendi brotamanns.
Umsókn um bætur skal hafa borist bótanefnd innan tveggja ára frá því að brot var
                                    framið.
    [Þegar veigamikil rök mæla með má víkja frá skilyrðum 1. og 2. mgr.]^1)
                              ^1)L. 118/1999, 1. gr.
7. gr. [Bætur vegna einstaks verknaðar skulu ekki greiddar nema höfuðstóll kröfu
                         sé [400.000]^1) kr. eða hærri.
 Af dæmdum eða ákvörðuðum bótum, að vöxtum meðtöldum, greiðir ríkissjóður ekki
                               hærri fjárhæð en:
                        a. 250.000 kr. fyrir tjón á munum,
                        b. 2.500.000 kr. fyrir líkamstjón,
                            c. 600.000 kr. fyrir miska,
                   d. 2.500.000 kr. fyrir missi framfæranda.]^2)
                  ^1)L. 70/2009, 26. gr. ^2)L. 144/1995, 18. gr.
8. gr. Að öðru leyti en greinir í lögum þessum gilda við ákvörðun bóta almennar
  reglur um skaðabótaábyrgð tjónvalds, þar á meðal um lækkun eða niðurfellingu
 bóta vegna eigin sakar tjónþola eða hins látna á tjóninu eða eigin áhættu. Við
 mat á því hvort lækka beri eða fella niður bætur samkvæmt þessu er heimilt að
  líta til háttsemi tjónþola eða umsækjanda fyrir brotið, við brotið eða eftir
                                      það.
    Bætur fyrir muni skv. 4. gr. má lækka eða fella niður hafi tjónþoli, af
  ásetningi eða gáleysi, aukið hættu á tjóni með því að láta hjá líða að gera
  venjulegar varúðarráðstafanir. Sama gildir hafi munir ekki verið vátryggðir,
              enda hafi almennt mátt ætlast til þess af tjónþola.
9. gr. Greiða skal tjónþola bætur samkvæmt lögum þessum þótt ekki sé vitað hver
               tjónvaldur er, hann sé ósakhæfur eða finnist ekki.
  10. gr. Frá ákvarðaðri fjárhæð bóta skal draga greiðslur sem tjónþoli hefur
  fengið eða samið um að fá greiddar frá tjónvaldi, greiðslur sem falla undir
  almannatryggingar, laun í veikindum, lífeyrisgreiðslur eða vátryggingabætur.
Sama gildir um aðra fjárhagsaðstoð sem tjónþoli hefur fengið eða á rétt á vegna
                                   tjónsins.
               Endurkröfur á hendur tjónþola skulu ekki greiddar.
 11. gr. Þegar bótakröfu hefur verið ráðið til lykta með dómi skal greiða bætur
með þeirri fjárhæð sem ákveðin var í dóminum, sbr. þó ákvæði 7. gr., 2. mgr. 8.
                             gr. og 1. mgr. 10. gr.
Í sérstökum tilvikum er bótanefnd heimilt að víkja frá ákvæðum 1. mgr., t.d. ef
 telja má með réttu að tjón tjónþola hafi ekki að fullu verið ljóst við meðferð
                              málsins fyrir dómi.
Ákvæði 1. mgr. gildir ekki að því leyti sem tjónvaldur er talinn hafa viðurkennt
                 kröfuna eða fjárhæð hennar undir rekstri máls.
 12. gr. Þegar tjónþoli hefur lagt fram beiðni um greiðslu bóta til bótanefndar
 og krafan er til meðferðar í dómsmáli á hendur tjónvaldi eða dæmd í héraði er
 bótanefnd heimilt að fresta ákvörðun um greiðslu bóta þar til endanlegur dómur
                                 liggur fyrir.

                             IV. kafli. Bótanefnd.
               13. gr. Bótanefnd tekur ákvörðun um greiðslu bóta.
 Í bótanefnd eiga sæti þrír menn sem dómsmálaráðherra skipar til fjögurra ára í
 senn. Ráðherra skipar einn þeirra formann nefndarinnar og þrjá menn til vara.
  Nefndarmenn og varamenn þeirra skulu fullnægja skilyrðum laga til að hljóta
  skipun í embætti héraðsdómara. Um hæfi nefndarmanna til að fara með mál skal
                fara eftir reglum laga um sérstakt hæfi dómara.
        Dómsmálaráðherra setur reglugerð^1) um starfsháttu nefndarinnar.
                                 ^1)Rg. 280/2008.
 14. gr. Bótanefnd er heimilt að krefja tjónþola um hvers konar upplýsingar sem
  hún telur þörf á við meðferð umsóknar hans, þar á meðal er henni heimilt að
kveðja tjónþola á fund nefndarinnar. Jafnframt er nefndinni heimilt að krefjast
            upplýsinga frá öðrum þeim er þekkja kunna til málavaxta.
 Þegar um líkamstjón er að ræða getur nefndin óskað eftir því að tjónþoli láti
lækni rannsaka sig. Nefndinni er heimilt að fá afrit úr sjúkraskrá tjónþola enda
                           liggi fyrir samþykki hans.
           Nefndinni er heimilt að krefjast yfirheyrslna fyrir dómi.
     Verði tjónþoli ekki innan tilskilins frests við óskum nefndarinnar um
   framlagningu tiltekinna upplýsinga eða gagna er nefndinni heimilt að ljúka
            meðferð máls á grundvelli þeirra gagna er fyrir liggja.
    15. gr. Kostnaður vegna meðferðar máls hjá bótanefnd, þar á meðal vegna
       rannsóknar sem um getur í 2. mgr. 14. gr., greiðist úr ríkissjóði.
Í sérstökum tilvikum, svo sem vegna efnahags umsækjanda, er nefndinni heimilt að
 ákveða að umsækjandi skuli að hluta til eða að öllu leyti fá greiddan kostnað
                sem hann hefur þurft að bera í tilefni málsins.
  16. gr. Ákvörðun bótanefndar er endanleg niðurstaða máls á stjórnsýslustigi.
 17. gr. Þegar umsækjandi hefur gefið rangar upplýsingar eða leynt atriðum sem
þýðingu hafa við ákvörðun um greiðslu bóta er heimilt að endurkrefja tjónþola um
           þá fjárhæð sem hann hefur ranglega fengið með þeim hætti.
  Enn fremur er heimilt að krefja tjónþola um endurgreiðslu bóta ef hann hefur
                  síðar fengið tjón sitt bætt með öðrum hætti.

                           V. kafli. Gildistaka o.fl.
 18. gr. Lögreglu er skylt að leiðbeina tjónþola um rétt sinn til greiðslu bóta
                             samkvæmt lögum þessum.
    19. gr. Greiði ríkissjóður bætur samkvæmt lögum þessum eignast hann rétt
tjónþola gagnvart tjónvaldi sem nemur fjárhæð bótanna. [Bótanefnd tekur ákvörðun
um hvort endurkrefja skuli tjónvald vegna bóta sem ríkissjóður hefur greitt.]^1)
                              ^1)L. 143/2006, 5. gr.
20. gr. Lög þessi öðlast gildi [1. júlí 1996]^1) og gilda um tjón sem leiðir af
                brotum sem framin voru 1. janúar 1993 og síðar.
                              ^1)L. 144/1995, 19. gr.
  Ákvæði til bráðabirgða. Umsókn um bætur vegna tjóns sem leiðir af broti sem
   framið er fyrir [1. júlí 1996]^1) skal hafa borist bótanefnd innan árs frá
                              gildistöku laganna.
 [Gagnvart ríkissjóði ber krafa um bætur vegna verknaðar sem framinn var fyrir
           gildistöku laga þessara fyrst vexti frá 1. júlí 1996.]^1)
  Dómsmálaráðherra skal á ári hverju til ársloka 2000 gera Alþingi grein fyrir
                þeim útgjöldum sem lög þessi hafa í för með sér.
                              ^1)L. 144/1995, 20. gr.
