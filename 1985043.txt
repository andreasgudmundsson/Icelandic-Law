
   --------------------------------------------------------------------------

                                              Lög um Verðlagsráð sjávarútvegsins

                              1985 nr. 43 4. júní

   --------------------------------------------------------------------------

                                   I. kafli.
                        Skipan Verðlagsráðs og verkefni.
                                     1. gr.
              Verðlagsráð sjávarútvegsins annast meginframkvæmd laga þessara.
       Sjávarútvegsráðherra skipar Verðlagsráð eftir tilnefningu eftirtalinna
                                                               aðila, þannig:
                                                    A. Af hálfu fiskseljenda:

           2 fulltrúar tilnefndir af Landssambandi íslenskra útvegsmanna.
           1 fulltrúi tilnefndur af Sjómannasambandi Íslands.
           1 fulltrúi tilnefndur af Farmanna- og fiskimannasambandi Íslands.
           B. Af hálfu fiskkaupenda:
           1 fulltrúi tilnefndur af Sölusambandi íslenskra fiskframleiðenda.
           1 fulltrúi tilnefndur af Sjávarafurðadeild S.Í.S.
           2 fulltrúar tilnefndir af Sölumiðstöð hraðfrystihúsanna.
           2 fulltrúar tilnefndir af Félagi rækju- og hörpudiskframleiðenda.
           2 fulltrúar tilnefndir af Félagi síldarsaltenda á Norður- og
           Austurlandi.
           2 fulltrúar tilnefndir af Félagi síldarsaltenda á Suðvesturlandi.
           4 fulltrúar tilnefndir af Félagi íslenskra fiskmjölsframleiðenda.

              Fulltrúar í Verðlagsráði skulu skipaðir til tveggja ára í senn.
          Varamenn skulu tilnefndir á sama hátt og taka sæti í Verðlagsráði í
    forföllum aðalmanna. Verðlagsráð kýs sér formann og ritara til eins árs í
    senn, annan úr hópi fiskseljenda og hinn úr hópi fiskkaupenda. Skulu þeir
                               ásamt framkvæmdastjóra undirbúa fundi ráðsins.
                 Heimilt er þeim, sem tilnefna eiga fulltrúa samkvæmt þessari
         grein, að skipta um fulltrúa sína í Verðlagsráði, eftir því sem rétt
   þykir, til þess að sjónarmið þeirra fiskseljenda og fiskkaupenda, sem hlut
                    eiga að máli við hverja verðákvörðun, komi sem best fram.
                    Verðlagsráði er heimilt með samþykki ráðherra að ráða sér
    framkvæmdastjóra og annað starfsfólk er annist dagleg störf eftir því sem
                                                                 þörf krefur.

                                     2. gr.
                  Við ákvörðun um verð á sjávarafla skal Verðlagsráð skipað 8
         fulltrúum, jafnmörgum frá fiskseljendum og fiskkaupendum skv. 1. gr.

                                     3. gr.
           Fiskideild. Þegar ákveða skal verð á sjávarafla, öðrum en þeim sem
           tilgreindur er í 4. og 5. gr., skal Verðlagsráð skipað 4 fulltrúum
      fiskseljenda samkvæmt 1. gr. og 4 fulltrúum fiskkaupenda, þannig: 1 frá
    Sölusambandi íslenskra fiskframleiðenda og 1 frá Sjávarafurðadeild S.Í.S.
                                      og 2 frá Sölumiðstöð hraðfrystihúsanna.
                Þegar ákveða skal verð á rækju og hörpudiski skal Verðlagsráð
               skipað 4 fulltrúum fiskseljenda samkvæmt 1. gr. og 4 fulltrúum
    fiskkaupenda, þannig: 2 frá Félagi rækju- og hörpudiskframleiðenda, 1 frá
             Sjávarafurðadeild S.Í.S. og 1 frá Sölumiðstöð hraðfrystihúsanna.
           Þegar ákveða skal verð á lifur og fiskúrgangi úr sjávarafla, öðrum
          en síld, skal Verðlagsráð skipað 6 fulltrúum; 3 fulltrúum seljenda,
                                                                      þannig:

           1 fulltrúi tilnefndur af Landssambandi íslenskra útvegsmanna.
           1 fulltrúi tilnefndur sameiginlega af Sjómannasambandi Íslands og
           Farmanna- og fiskimannasambandi Íslands.
           1 fulltrúi tilnefndur sameiginlega af fulltrúum Sölumiðstöðvar
           hraðfrystihúsanna, Sölusambandi íslenskra fiskframleiðenda og
           Sjávarafurðadeild S.Í.S. í Verðlagsráði og má hann ekki eiga aðild
           að kaupum á fiskúrgangi, vera félagsbundinn eða hafa hagsmuna að
           gæta í samtökum verksmiðja þeirra er tilnefna fulltrúa kaupenda
           samkvæmt þessari málsgrein;

                       og 3 fulltrúum kaupenda tilnefndum af Félagi íslenskra
                                                       fiskmjölsframleiðenda.
             Þegar ákveða skal verð á síldarúrgangi skal Verðlagsráð skipað 6
                                     fulltrúum; 3 fulltrúum seljenda, þannig:

           1 fulltrúi tilnefndur sameiginlega af Sjómannasambandi Íslands og
           Farmanna- og fiskimannasambandi Íslands.
           1 fulltrúi tilnefndur af Landssambandi íslenskra útvegsmanna.
           1 fulltrúi tilnefndur sameiginlega af fulltrúum Félags
           síldarsaltenda á Norður- og Austurlandi og Félags síldarsaltenda á
           Suðvesturlandi. Þessi fulltrúi má ekki eiga aðild að kaupum á
           síldarúrgangi, vera félagsbundinn eða hafa hagsmuna að gæta í
           samtökum verksmiðja þeirra er tilnefna fulltrúa kaupenda samkvæmt
           2. mgr.;

                       og 3 fulltrúum kaupenda tilnefndum af Félagi íslenskra
                                                       fiskmjölsframleiðenda.

                                     4. gr.
              Síldarsöltunardeild. Þegar ákveða skal verð á síld til söltunar
        skal Verðlagsráð skipað 4 fulltrúum fiskseljenda samkvæmt 1. gr. og 4
     fulltrúum fiskkaupenda, þannig: 2 frá Félagi síldarsaltenda á Norður- og
                 Austurlandi og 2 frá Félagi síldarsaltenda á Suðvesturlandi.

                                     5. gr.
            Bræðsludeild. Þegar ákveða skal verð á síld og loðnu til bræðslu,
         svo og öðrum fiski sem veiddur er eingöngu eða að verulegu leyti til
    bræðslu, skal Verðlagsráð skipað 4 fulltrúum fiskseljenda samkvæmt 1. gr.
                   og 4 fulltrúum fiskkaupenda tilnefndum af Félagi íslenskra
                                                       fiskmjölsframleiðenda.
              Með reglugerð má ákveða að verðlagning samkvæmt 4. og 5. gr. sé
                                            bundin við ákveðið verðlagssvæði.

                                     6. gr.
                    [Verð á öllum tegundum fersks sjávarafla, úrgangsfiski og
            fiskúrgangi, sem seldur er hér á landi, skal ákveðið með frjálsum
     samningum milli kaupenda og seljenda eða með sölu á uppboðsmarkaði, sbr.
                                            [2]lög nr. 123 28. desember 1989.
                 Verðlagsráði er þó heimilt með meiri hluta atkvæða að ákveða
        lágmarksverð einstakra tegunda sjávarafla fyrir tiltekið tímabil.]^1)

   ^1)[3]L. 84/1991, 1. gr.

                                     7. gr.
           Skylt skal öllum opinberum aðilum, svo sem Fiskifélagi Íslands og
   Hagstofu Íslands, ásamt útflutningssamtökum fiskframleiðenda, svo og öðrum
   þeim aðilum sem hafa með höndum sölu og/eða vinnslu sjávarafurða, að láta
   Verðlagsráði í té allar upplýsingar er því geta að gagni komið við störf
   þess og þessir aðilar geta veitt. Samtökum útvegsmanna skal á sama hátt
   skylt að láta Verðlagsráði í té allar upplýsingar um reksturskostnað
   fiskiskipa.

                                   II. kafli.
                        Um verðákvarðanir Verðlagsráðs.
                                     8. gr.
           Verðlagsráð skal við ákvarðanir sínar um lágmarksverð á sjávarafla
   meðal annars hafa hliðsjón af markaðsverði sjávarafurða á erlendum
   mörkuðum, svo og framleiðslukostnaði þeirra. Jafnframt skal Verðlagsráð
   haga verðákvörðunum sínum þannig að þær stuðli að bættri meðferð afla,
   þ.e. tekið verði mið af gæðum sjávarafla eftir því sem markaðsaðstæður
   bjóða.
           [Verðlagsráð kveður sjálft á um verðlagstímabil.]^1)

   ^1)[4]L. 84/1991, 2. gr.

                                     9. gr.
           Verðlagsráð skal í störfum sínum vinna að verðákvörðunum svo
   tímanlega að verðlagning sjávarafla liggi fyrir áður en nýtt
   verðlagstímabil hefst. Ákveða skal með reglugerð hvenær verðákvörðun skuli
   liggja fyrir í síðasta lagi.

                                  [10. gr.]^1)
           Ákvarðanir Verðlagsráðs eru bindandi sem lágmarksverð og má enginn
   selja sjávarafla undir því verði sem ákveðið hefur verið samkvæmt ákvæðum
   þessara laga.

   ^1)[5]L. 84/1991, 3. gr.

                                  III. kafli.
                                  Ýmis ákvæði.
                                  [11. gr.]^1)
           Sjávarútvegsráðherra ákveður verðlagsráðsmönnum þóknun fyrir störf
   þeirra og greiðist hún úr ríkissjóði ásamt öðrum kostnaði við ráðið og
   starfsemi þess.

   ^1)[6]L. 84/1991, 3. gr.

                                  [12 gr.]^1)
           Sjávarútvegsráðherra setur með reglugerð nánari ákvæði um
   framkvæmd laga þessara að fengnum tillögum Verðlagsráðs.

   ^1)[7]L. 84/1991, 3. gr.

                                  [13. gr.]^1)
           Með mál út af brotum á lögum þessum og reglugerðum, sem settar
   verða samkvæmt þeim, skal farið að hætti opinberra mála og varða brot
   sektum nema þyngri refsing liggi við samkvæmt öðrum lögum.
           Nú tregðast aðili, sem samkvæmt lögum þessum er skylt að gefa
   Verðlagsráði skýrslu eða upplýsingar, við að láta þær í té og má þá beita
   dagsektum frá 500 kr. til 5000 kr. þar til hann uppfyllir skyldur sínar.

   ^1)[8]L. 84/1991, 3. gr.

                                  [14. gr.]^1)
           Lög þessi öðlast þegar gildi.

   ^1)[9]L. 84/1991, 3. gr.

                            Ákvæði til bráðabirgða.


References

   Visible links
   1. http://www.althingi.is/dba-bin/lawformpr.pl?lnr=1985043
   2. file://1989123.html
   3. file:///altext/stjt/1991.084.html
   4. file:///altext/stjt/1991.084.html
   5. file:///altext/stjt/1991.084.html
   6. file:///altext/stjt/1991.084.html
   7. file:///altext/stjt/1991.084.html
   8. file:///altext/stjt/1991.084.html
   9. file:///altext/stjt/1991.084.html
