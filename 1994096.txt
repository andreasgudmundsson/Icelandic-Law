
   --------------------------------------------------------------------------

         Lög um ráðstafanir til að stuðla að stækkun atvinnu- og þjónustusvæða á
                                    Vestfjörðum í kjölfar samdráttar í þorskafla

                              1994 nr. 96 24. maí

   --------------------------------------------------------------------------

                                     1. gr.
           Á árinu 1994 er ríkissjóði heimilt að veita Byggðastofnun sérstakt
   framlag að fjárhæð allt að 300 millj. kr. til að standa straum af víkjandi
    lánum til sjávarútvegsfyrirtækja á Vestfjörðum sem vilja sameinast og til
                                að styðja nýjungar í atvinnulífi, sbr. 5. gr.
             Framlag skv. 1. mgr. skal greitt eftir því sem víkjandi lán skv.
                                                         2. gr. eru samþykkt.

                                     2. gr.
           Þar sem sveitarfélög verða sameinuð á Vestfjörðum er Byggðastofnun
    heimilt að veita sjávarútvegsfyrirtækjum, sem ætla að sameinast, víkjandi
         lán. Sama gildir um þau sjávarútvegsfyrirtæki á Vestfjörðum sem hafa
                                             sameinast á síðustu þremur árum.

                                     3. gr.
             Forsenda fyrir lánveitingu samkvæmt lögum þessum er að sérstakur
    starfshópur, sem forsætisráðherra skipar, hafi gert tillögu um afgreiðslu
       á lánsumsóknum viðkomandi fyrirtækja. Í starfshópnum skulu vera fjórir
                   menn, einn tilnefndur af Byggðastofnun, einn tilnefndur af
       fjármálaráðherra, einn tilnefndur af félagsmálaráðherra og einn skipar
   forsætisráðherra án tilnefningar og skal hann vera formaður starfshópsins.
      Starfshópurinn ræður sér til aðstoðar rekstrarráðgjafa. Kostnaður vegna
       vinnu starfshópsins og rekstrarráðgjafa greiðist af framangreindum 300
                                                                   millj. kr.
           Starfshópurinn skal við umfjöllun um lánsumsóknir hafa náið samráð
     við eigendur fyrirtækja og stærstu kröfuhafa þeirra. Starfshópurinn skal
      stuðla að samkomulagi þessara aðila um nauðsynlega endurskipulagningu á
       rekstri hins sameinaða fyrirtækis. Að því loknu ákveður starfshópurinn
        hvort gera skuli tillögu til stjórnar Byggðastofnunar um lánveitingu.
        Stjórn Byggðastofnunar samþykkir eða synjar lánveitingar á grundvelli
                                                      tillagna starfshópsins.
                     Samþykki stjórn Byggðastofnunar tillögu starfshópsins um
        lánveitingu óskar hún eftir því við fjármálaráðuneytið að fá jafnhátt
                                                          framlag skv. 1. gr.

                                     4. gr.
              Víkjandi lán samkvæmt lögum þessum skulu vera verðtryggð. Lánin
        skulu enga vexti bera fyrstu þrjú árin. Eftir það skulu lánin bera 5%
                                                                       vexti.
               Lánin skulu vera afborganalaus fyrstu þrjú árin. Næstu þrjú ár
     skal einungis greiða vexti. Á næstu 10 árum skal greiða höfuðstól, vexti
    og verðbætur, enda nái skuldarar að fullnægja skilyrðum sem Byggðastofnun
       setur um víkjandi afborganir, þar sem m.a. er kveðið á um hagnaðar- og
         eiginfjárkröfur. Ef fyrirtæki fullnægir ekki þessum skilyrðum færist
                           greiðsla hvers árs eitt ár aftur fyrir lánstímann.

                                     5. gr.
               Af framlagi ríkissjóðs skv. 1. gr. er Byggðastofnun heimilt að
              veita 15 millj. kr. til að styðja við nýjungar í atvinnumálum á
                                Vestfjörðum sem auka fjölbreytni atvinnulífs.

                                     6. gr.
                   Forsætisráðherra getur með reglugerð sett nánari reglur um
                                                      framkvæmd laga þessara.

                                     7. gr.
                                                Lög þessi öðlast þegar gildi.

References

   Visible links
   1. http://www.althingi.is/dba-bin/lawformpr.pl?lnr=1994096
