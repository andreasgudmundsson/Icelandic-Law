                                    dálkum.

   --------------------------------------------------------------------------

   Lög um opinberan stuðning við tækniþróun og nýsköpun í þágu atvinnulífsins

                             2003 nr. 4 3. febrúar

   --------------------------------------------------------------------------

                          Tóku gildi 7. febrúar 2003.
                                1. gr. Markmið.
Markmið laga þessara er að efla samkeppnishæfni íslensks atvinnulífs með því að
 byggja upp innviði og tæknilega getu fyrirtækja, stofnana og frumkvöðla til að
takast á við tækniþróun og rannsóknir er henni tengjast sem leiða til nýsköpunar
                            í íslensku atvinnulífi.
                           2. gr. Nýsköpunarmiðstöð.
  Á vegum Iðntæknistofnunar Íslands er rekin nýsköpunarmiðstöð fyrir lítil og
meðalstór fyrirtæki. Nýsköpunarmiðstöðin þjónar öllum íslenskum atvinnugreinum í
    samræmi við hlutverk sitt. Stjórn stofnunarinnar ræður framkvæmdastjóra
   nýsköpunarmiðstöðvarinnar í samræmi við [2]7. gr. laga um Iðntæknistofnun
        Íslands, nr. 41/1978. Framkvæmdastjórinn heyrir undir forstjóra
                               Iðntæknistofnunar.
                                3. gr. Hlutverk.
   Hlutverk nýsköpunarmiðstöðvarinnar er að vinna að nýsköpun og tækniþróun í
samræmi við lög þessi og áherslur Vísinda- og tækniráðs á hverjum tíma. Í þessu
                                 felst m.a. að:
     a. eiga frumkvæði að samstarfi þeirra opinberu aðila sem mynda stoðkerfi
                         nýsköpunar fyrir atvinnulífið,
     b. móta sértæk stuðningsverkefni sem stuðla að bættum rekstri lítilla og
   meðalstórra fyrirtækja og framgangi nýrra viðskiptahugmynda sem spretta af
  hugkvæmni einstaklinga eða rannsóknum og þróunarstarfi háskóla, stofnana og
                                  fyrirtækja,
   c. starfrækja frumkvöðlasetur til að styðja framgang nýrra hugmynda í samræmi
                   við reglur sem iðnaðarráðherra samþykkir,
      d. annast miðlun hvers konar hagnýtrar þekkingar um stofnun og rekstur
                                  fyrirtækja,
    e. vera tengiliður við þá sem stunda grunnrannsóknir og hagnýtar rannsóknir
                 er leitt geta til nýsköpunar í atvinnulífinu,
   f. miðla þekkingu um innlendar og erlendar tækninýjungar og aðgerðir sem auka
                                  framleiðni,
              g. beita sér fyrir hagnýtingu vísindalegrar þekkingar,
   h. aðstoða við öflun framtaksfjármagns til verkefna sem stuðla að nýsköpun og
                 aukinni verðmætasköpun í íslensku atvinnulífi,
   i. eiga aðild að sprotafyrirtækjum sem stofnunin hefur tekið þátt í að þróa,
   j. annast samstarf við innlendar og erlendar stofnanir sem gegna sambærilegu
hlutverki vegna samstarfsverkefna og miðlunar þekkingar í samræmi við markmið 1.
                                      gr.,
             k. sinna öðrum verkefnum sem iðnaðarráðherra felur henni.
                           4. gr. Tækniþróunarsjóður.
    Tækniþróunarsjóður er sérstakur sjóður sem heyrir undir iðnaðarráðherra.
 Hlutverk sjóðsins er að styðja þróunarstarf og rannsóknir á sviði tækniþróunar
   sem miða að nýsköpun í íslensku atvinnulífi. Tækniþróunarsjóður fjármagnar
 nýsköpunarverkefni í samræmi við meginstefnu Vísinda- og tækniráðs með því að:
   a. styrkja tækniþróun og tengdar rannsóknir í þágu nýsköpunar atvinnulífsins,
             m.a. í samstarfi við stofnanir, háskóla og fyrirtæki,
     b. styrkja uppbyggingu sprotafyrirtækja og eiga aðild að þeim á frumstigi
                                  nýsköpunar,
     c. fjármagna átaksverkefni og markáætlanir á einstökum tæknisviðum til að
  treysta tæknilegar undirstöður atvinnuveganna, einstakar greinar þeirra eða
                        þvert á greinaskiptingu þeirra,
      d. styrkja lítil verkefni á vegum einstaklinga og smáfyrirtækja sem eru
  líkleg til að verða atvinnu- og tekjuskapandi og arðbær þrátt fyrir áhættu í
                                    upphafi,
     e. kosta greiningu á stöðu nýsköpunar og gerð áætlana til styrktar henni.
Iðnaðarráðherra getur kveðið nánar á um starfsemi Tækniþróunarsjóðs í reglugerð.
    Varsla sjóðsins, umsýsla og rekstur hans er hjá Rannsóknamiðstöð Íslands
                     samkvæmt samningi við iðnaðarráðherra.
                        5. gr. Tekjur Tækniþróunarsjóðs.
                         Tekjur Tækniþróunarsjóðs eru:
                      a. fjárveitingar í fjárlögum ár hvert,
   b. tekjur af sölu hlutdeildar í sprotafyrirtækjum sem sjóðurinn hefur eignast
                                   aðild að,
               c. framlög frá innlendum og erlendum samstarfsaðilum,
                                 d. önnur framlög.
                        6. gr. Stjórn Tækniþróunarsjóðs.
Í stjórn Tækniþróunarsjóðs sitja sjö menn sem iðnaðarráðherra skipar til þriggja
                       ára í senn. Stjórnin skal skipuð:
    a. formanni tækninefndar Vísinda- og tækniráðs og öðrum úr ráðinu til vara,
   b. einum samkvæmt tilnefningu tækninefndar Vísinda- og tækniráðs og einum til
                  vara; skulu þeir ekki eiga sæti í nefndinni,
       c. einum samkvæmt tilnefningu landbúnaðarráðherra og einum til vara,
       d. einum samkvæmt tilnefningu sjávarútvegsráðherra og einum til vara,
    e. einum samkvæmt tilnefningu rannsóknastofnana atvinnulífsins og einum til
                                     vara,
        f. einum samkvæmt tilnefningu Samtaka iðnaðarins og einum til vara,
                             g. einum án tilnefningar.
Iðnaðarráðherra velur formann og varaformann sjóðstjórnar úr hópi stjórnarmanna.
             7. gr. Hlutverk stjórnar og fagráða Tækniþróunarsjóðs.
Stjórn Tækniþróunarsjóðs tekur ákvarðanir um fjárveitingar úr sjóðnum að fengnum
 umsögnum fagráða sem tækninefnd Vísinda- og tækniráðs skipar til tveggja ára í
                  senn. Tækninefnd setur fagráðum erindisbréf.
 Fagráðin eru ráðgefandi um fagleg málefni við úthlutanir úr Tækniþróunarsjóði.
Jafnframt eru fagráð ráðgefandi fyrir Vísinda- og tækniráð og undirnefndir þess
                   um fagleg málefni eftir því sem óskað er.
  Stjórnin leitar ráðgjafar umfram það sem fagráð sjóðsins geta veitt ef þurfa
 þykir að mati stjórnarinnar. Þeir sem skipaðir eru í fagráð skulu hafa víðtæka
reynslu af tækniþróun og nýsköpun. Þeir skulu ekki sitja í Vísinda- og tækniráði
                              né stjórn sjóðsins.
 Ef til atkvæðagreiðslu kemur innan stjórnar Tækniþróunarsjóðs og atkvæði falla
                         jafnt ræður atkvæði formanns.
Ákvarðanir stjórnar Tækniþróunarsjóðs um fjárveitingar úr sjóðnum samkvæmt lögum
                       þessum sæta ekki stjórnsýslukæru.
   Kostnaður við mat á umsóknum og við störf sjóðsins skal greiddur af árlegu
                            ráðstöfunarfé sjóðsins.
                            8. gr. Úthlutunarreglur.
 Úthlutunarstefna Tækniþróunarsjóðs skal fylgja áherslum Vísinda- og tækniráðs.
 Stjórn Tækniþróunarsjóðs setur reglur um umsóknir, mat þeirra og málsmeðferð.
    Þar skulu koma fram skilyrði umsókna og áherslur Vísinda- og tækniráðs.
                               9. gr. Gildistaka.
                         Lög þessi öðlast þegar gildi.

References

   Visible links
   1. http://www.althingi.is/dba-bin/lawformpr.pl?lnr=2003004
   2. file://1978041.html#g7
