
   --------------------------------------------------------------------------

                                                             Lög um náttúruvernd

                             1971 nr. 47 16. apríl

   --------------------------------------------------------------------------

                            Hlutverk náttúruverndar.
                                     1. gr.
          Tilgangur þessara laga er að stuðla að samskiptum manns og náttúru,
    þannig að ekki spillist að óþörfu líf eða land, né mengist sjór, vatn eða
                                                                 andrúmsloft.
            Lögin eiga að tryggja eftir föngum þróun íslenskrar náttúru eftir
           eigin lögmálum, en verndun þess, sem þar er sérstætt eða sögulegt.
        Lögin eiga að auðvelda þjóðinni umgengni við náttúru landsins og auka
                                                              kynni af henni.

                           Stjórn náttúruverndarmála.
                                     2. gr.
              [Umhverfisráðuneytið]^1) fer með yfirstjórn náttúruverndarmála.

   ^1)[2]L. 47/1990, 2. gr.

                                     3. gr.
        [Í hverri sýslu, kaupstað og bæ skal starfa þriggja til sjö manna
   náttúruverndarnefnd. Héraðsnefndir og bæjarstjórnir ákveða fjölda
   nefndarmanna og kjósa þá til fjögurra ára í senn og ákveða formann.
   Varamenn skulu kosnir jafnmargir til sama tíma.]^1)
        Hlutverk náttúruverndarnefnda er að stuðla að náttúruvernd hver á
   sínu svæði, m.a. með ábendingum og tillögugerð til sveitarstjórna,
   Náttúruverndarþings eða Náttúruverndarráðs.

   ^1)[3]L. 108/1988, 62. gr.

                                     4. gr.
        Náttúruverndarþing kemur saman þriðja hvert ár. Hlutverk þess er að
   fjalla um náttúruvernd landsins og gera tillögur um röðun þeirra verkefna,
   sem það telur brýnast að leysa.
        Á Náttúruverndarþingi eiga sæti:

   1.
           Fulltrúi kjörinn af hverri náttúruverndarnefnd.
   2.
           Einn fulltrúi fyrir hvert af eftirfarandi samtökum: Samband
           dýraverndunarfélaga Íslands, Ferðamálaráð, Fuglaverndarfélag
           Íslands, Félag íslenskra náttúrufræðinga, Hið íslenska
           náttúrufræðifélag, Landvernd, Bandalag íslenskra skáta,
           Skógræktarfélag Íslands, Verkfræðingafélag Íslands, Stéttarsamband
           bænda, Ungmennafélag Íslands, Æskulýðssamband Íslands, Bandalag
           íslenskra farfugla, Ferðafélag Íslands, Samband íslenskra
           sveitarfélaga, Alþýðusamband Íslands, Vinnuveitendasamband
           Íslands, Búnaðarfélag Íslands, Arkitektafélag Íslands,
           Náttúruverndarsamtök.
   3.
           Þrír fulltrúar fyrir Náttúrufræðistofnun Íslands, sérfróðir um
           jarðfræði, grasafræði og dýrafræði.
   4.
           Einn fulltrúi fyrir hvern þingflokk á Alþingi.
   5.
           Náttúruverndarráð.
   6.
           Eftirtaldir embættismenn: Búnaðarmálastjóri, flugmálastjóri,
           framkvæmdastjóri rannsóknaráðs, landgræðslustjóri, landlæknir,
           formaður eiturefnanefndar, siglingamálastjóri, yfirdýralæknir,
           framkvæmdastjóri Rannsóknastofnunar landbúnaðarins,
           framkvæmdastjóri Hafrannsóknastofnunarinnar, fulltrúi frá Háskóla
           Íslands, orkumálastjóri, skipulagsstjóri, skógræktarstjóri,
           vegamálastjóri, veiðimálastjóri, þjóðminjavörður og fulltrúi frá
           menntamálaráðuneytinu.
   7.
           Heimilt er með reglugerð að fjölga þeim, sem sæti eiga á
           Náttúruverndarþingi.^1)

   ^1)Rg. 392/1993 (um náttúruverndarþing).

                                     5. gr.
        Náttúruverndarráð boðar þingið, undirbýr dagskrá þess og leggur fyrir
   það skýrslu um störf sín. Formaður ráðsins setur þingið og stýrir því, uns
   það hefur kosið forseta. Þingið setur sér þingsköp.
        Seta á Náttúruverndarþingi er ólaunuð, en hlutaðeigandi aðilar greiða
   kostnað fulltrúa. Annar nauðsynlegur kostnaður af þinghaldinu greiðist úr
   ríkissjóði samkvæmt úrskurði ráðherra.

                                     6. gr.
        Náttúruverndarráð er skipað sjö mönnum. Sex þeirra kýs
   Náttúruverndarþing óbundinni kosningu, að undanskildum fulltrúum í 6. lið
   4. gr. Hinn sjöunda skipar [umhverfisráðherra],^1) áður en kosning fer
   fram, og er hann formaður ráðsins. Varamenn skulu valdir jafnmargir á sama
   hátt til sama tíma.

   ^1)[4]L. 47/1990, 2. gr.

                                     7. gr.
        Náttúruverndarráð hefur með höndum framkvæmdir í náttúruverndarmálum,
   svo sem fyrir er mælt í lögum þessum.
        Ráðið hafi forgöngu um fræðslu fyrir almenning um náttúru landsins og
   leitist við að efla áhuga á náttúruvernd, m.a. með útgáfustarfsemi,
   kynningu í skólum og fjölmiðlunartækjum.
        [Í þjóðgörðum og á friðlýstum svæðum, sem eru í umsjá
   Náttúruverndarráðs, starfa landverðir er annast þar eftirlit og fræðslu.
   Ráðherra setur reglugerð^1) um hæfi, menntun og starfsheimildir
   landvarða.]^2)
        Ráðið skal hafa náið samstarf við samtök áhugamanna um náttúruvernd,
   m.a. með því að stuðla að héraðsfundum um náttúruvernd.
        [Ráðið skal ásamt Landgræðslu ríkisins vinna að gróðurvernd og hafa
   eftirlit með ástandi gróðurs. Getur ráðið falið gróðurverndunarnefndum
   slíkt eftirlit.
        Ráðið skal ásamt Skógrækt ríkisins vinna að verndun og eftirliti með
   náttúrulegum birkiskógum og skógum til útivistar.
        Umhverfisráðherra getur, að fengnum tillögum Náttúruverndarráðs og í
   samráði við landbúnaðarráðherra, ákveðið friðunar- og uppgræðsluaðgerðir á
   sviði gróður- og skógverndar skv. 5. og 6. mgr.]^3)

   ^1)Rg. 61/1990.^2)[5]L. 29/1989, 1. gr.^3)[6]L. 47/1990, 1. gr.

                                     8. gr.
        Náttúruverndarráð hefur skrifstofu og ræður framkvæmdastjóra til að
   veita henni forstöðu. Kostnaður greiðist úr ríkissjóði.

                    Greiðsla kostnaðar af framkvæmd laganna.
                                     9. gr.
        Fyrir lok maímánaðar ár hvert semur Náttúruverndarráð og sendir
   [umhverfisráðuneytinu]^1) fjárhagsáætlun um útgjöld, sem ætla má að leiði
   af framkvæmd laganna á næsta almanaksári.

   ^1)[7]L. 47/1990, 2. gr.

                                    10. gr.
        Kostnaður af framkvæmd laganna skal greiddur úr ríkissjóði, eftir því
   sem fé er til þess veitt á fjárlögum.

              Aðgangur almennings að náttúru landsins og umgengni.
                                    11. gr.
        Almenningi er heimil för um landsvæði utan landareigna lögbýla, svo
   og dvöl á þessum svæðum í lögmætum tilgangi.
        Gangandi fólki er því aðeins heimil för um eignarlönd manna, að þau
   séu óræktuð og ógirt og að dvöl manna þar hafi ekki í för með sér ónæði
   fyrir búpening né óhagræði fyrir rétthafa að landinu. Sé land girt þarf
   leyfi landeigenda til að ferðast um það eða dveljast á því. Sama gildir um
   ræktuð landsvæði.

                                    12. gr.
        Almenningi er heimilt að lesa ber, sem vaxa villt á óræktuðu landi,
   til neyslu á vettvangi.
        Öllum er heimil berjatínsla á landsvæðum utan landareigna lögbýla.
        Náttúruverndarráði er heimilt að leggja bann við notkun tækja eða
   verkfæra við berjatínslu, ef uggvænt þykir, að af þeim hljótist spjöll á
   gróðri.

                                    13. gr.
        Öllum er skylt að sýna varúð, svo að náttúru landsins sé ekki spillt
   að þarflausu. Spjöll á náttúru landsins, sem framin eru með ólögmætum
   hætti af ásetningi eða gáleysi, varða refsingu.
        Náttúruverndarráð skal setja sérstakar reglur^1) um akstur ökutækja
   og umgengni ferðamanna í óbyggðum þ. á m. um merkingu bílaslóða. Er ráðinu
   skylt að banna allan óþarfa akstur utan vega og merktra slóða, þar sem
   náttúruspjöll geta af hlotist. Það skal og gera tillögur til réttra aðila
   um gerð bílaslóða á öræfum landsins og merkingu þeirra eða setja bein
   fyrirmæli þar um.
        Á víðavangi er bannað að fleygja frá sér eða skilja eftir rusl, sem
   er til hættu eða óprýði, svo og að bera rusl eða sorp í sjó, í fjörur eða
   á sjávarbakka, í ár eða á árbakka, í læki eða á lækjarbakka. Skylt skal að
   ganga frá áningarstað og tjaldstæði, er menn hafa tekið sér úti í
   náttúrunni, þannig að ekkert sé þar eftir skilið, sem lýti umhverfið.
        Bannað er að safna rusli í hauga á almannafæri eða við alfaraleiðir.
   Skylt er að ganga svo frá sorphaugum, að hvorki fjúki úr þeim né fljóti.
   Hreinsa má rusl á kostnað þess, er sannur er að broti á þessu fyrirmæli.

   ^1)Augl. 433/1993.

                                    14. gr.
        Ekki skal að óþörfu eyða eða spilla gróðri með mosa-, lyng- eða
   hrísrifi eða á annan hátt eða saurga vatnsból eða spilla vatni, hvort
   heldur er rennandi vatn í ám og lækjum eða í stöðuvötnum og brunnum.
   Nánari ákvæði um þetta skulu sett í reglugerð.

                                    15. gr.
        Hafi byggingar, skip í fjöru, bifreiðar eða áhöld eða mannvirki, þ. á
   m. girðingar, verið skilin eftir í hirðuleysi og grotni þar niður, svo að
   telja verði til lýta eða spjalla á náttúru, er eiganda skylt að fjarlægja
   það.
        Fari jörð í eyði, er landeiganda skylt að ganga svo frá jarðarhúsum,
   girðingum, brunnum og öðrum mannvirkjum, að ekki valdi hættu fyrir fólk og
   skepnur né valdi náttúruspjöllum eða sé til lýta.
        Sveitarstjórn skal annast framkvæmdir þær, sem nauðsynlegar eru
   samkvæmt fyrirmælum þessum, á kostnað þess er skylt var að annast þær, en
   hefur látið það ógert.

                                    16. gr.
        Við samkomustaði úti í náttúrunni, skemmtisvæði, garðlönd almennings
   og aðra þvílíka staði, sem almenningi er ætlað að safnast á, skal jafnan
   komið fyrir nauðsynlegum hreinlætistækjum, áður en staðurinn er tekinn til
   afnota.

                                    17. gr.
        Malarnám, sandnám, grjótnám, gjallnám og vikurnám er hverjum manni
   heimilt í landi sínu, ef ekki gengur í berhögg við 22.26. gr.
   Sveitarstjórn getur, að fenginni umsögn náttúruverndarnefndar, bannað
   jarðrask af þessum sökum, ef hún telur hættu á, að með því verði
   sérkennilegu landslagi eða merkum náttúruminjum raskað. Skjóta má ákvörðun
   sveitarstjórnar til [umhverfisráðuneytisins],^1) er leggur
   fullnaðarúrskurð á málið, eftir að það hefur leitað umsagnar
   Náttúruverndarráðs.
        Í almenningum er bannað allt nám jarðefna, er um getur í 1. mgr.,
   nema til komi samþykki [umhverfisráðuneytisins],^1) eftir að það hefur
   leitað umsagnar Náttúruverndarráðs.
        Um jarðefni til vega fer eftir vegalögum.

   ^1)[8]L. 47/1990, 2. gr.

                                    18. gr.
        Hafi jarðrask orðið við mannvirkjagerð, malarnám, sandnám, grjótnám,
   gjallnám eða á annan hátt af mannavöldum, skal þeim, er valdið hefur,
   skylt að ganga frá því á snyrtilegan hátt. Náttúruverndarráð getur sett
   fyrirmæli um, hvernig við skal skilið, og m.a. sett mönnum ákveðinn frest
   til að ljúka frágangi.

                                    19. gr.
        Óheimilt er að setja upp auglýsingar meðfram vegum eða annars staðar
   utan þéttbýlis. Þó er heimilt að setja upp látlausar auglýsingar um
   atvinnurekstur eða þjónustu eða vörur á eign, þar sem slík starfsemi eða
   framleiðsla fer fram.
        Hvers konar áletranir á náttúrumyndanir eru óheimilar. Spjöld með
   leiðbeiningum fyrir vegfarendur, svo sem um leiðir, nöfn bæja,
   áningarstaði, þjóðgarða og friðunarsvæði falla ekki undir ákvæði þessi.
        Náttúruverndarráð setur reglur um auglýsingar og leiðbeiningar
   samkvæmt þessari grein og úrskurðar vafaatriði.

                                    20. gr.
        Eigi má setja byggingar, girðingar né önnur mannvirki á sjávarströnd
   né á vatnsbakka og árbakka, þannig að hindri frjálsa umferð fótgangandi
   manna. Ákvæði þessarar málsgreinar eiga þó ekki við um þær byggingar eða
   þau mannvirki, sem nauðsynleg eru vegna atvinnurekstrar, þar með talin
   íbúðarhús bænda, né þau, sem reist eru með leyfi réttra yfirvalda á
   skipulögðum svæðum, eða mannvirki, sem reist hafa verið fyrir samþykkt
   þessara laga.

                                    21. gr.
        Í sveitarfélögum, sem ekki eru skipulagsskyld, er óheimilt að byggja
   sumarbústaði án leyfis sveitarstjórnar.
        Sveitarstjórn skal, áður en leyfi er veitt, leita umsagnar
   náttúruverndarnefndar héraðsins.
        [Umhverfisráðuneytið]^1) setur með reglugerð nánari ákvæði um leyfi
   til byggingar sumarbústaða og ákveður þar meðal annars, að
   Náttúruverndarráð skuli jafnan gefa umsögn um staðsetningu og skipulag
   sumarbústaðahverfa.
        Það telst sumarbústaður, ef bygging er reist til þess að búa í að
   sumri til og einungis endrum og eins á öðrum tímum árs, t.d. um helgar.
        Ávallt skal við byggingu sumarbústaða fullnægt kröfum
   heilbrigðisyfirvalda um frágang rotþróa, olíutanka og annað, sem
   mengunarhætta getur stafað frá.

   ^1)[9]L. 47/1990, 2. gr.

               Friðlýsing náttúruminja og stofnun útivistarsvæða.
                                    22. gr.
        Náttúruverndarráð getur friðlýst sérstæðar náttúrumyndanir, svo sem
   fossa, eldstöðvar, hella, dranga, svo og fundarstaði steingervinga og
   sjaldgæfra steintegunda, ef telja verður mikilvægt að varðveita þær sakir
   fræðilegs gildis þeirra eða þess, að þær eru fagrar eða sérkennilegar.
   Náttúrumyndanir, sem friðlýstar eru samkvæmt þessu ákvæði, nefnast
   náttúruvætti.
        Friðlýsa skal svæði í kringum náttúruvætti, svo sem nauðsynlegt er,
   til þess að þau fái notið sín, og skal þess greinilega getið í friðlýsingu
   og markað á staðnum.
        Friðlýstum náttúruvættum má enginn granda, spilla né breyta nema
   eftir fyrirmælum Náttúruverndarráðs.

                                    23. gr.
        Náttúruverndarráð getur friðlýst jurtir eða dýr, sem miklu skiptir
   frá náttúrufræðilegu eða öðru menningarlegu sjónarmiði að ekki sé raskað,
   fækkað eða útrýmt.
        Friðun getur ýmist verið staðbundin eða tekið til landsins alls.^1)
        Ef ætla má, að fyrirhugaðar framkvæmdir raski svo náttúrulegu
   umhverfi að hætta sé á, að ákveðnar jurtir eða dýr eyðist eða verði fyrir
   verulegum skaða, getur Náttúruverndarráð látið friðlýsingu sína taka til
   banns við slíkum framkvæmdum, enda sé áður fengin umsögn stofnana á
   viðkomandi sérsviði.

   ^1)Augl. 120/1974 (um friðlýsing dropsteina) og 184/1978 (um friðlýsingu
   nokkurra plöntutegunda).

                                    24. gr.
        Landsvæði, sem mikilvægt er að varðveita sakir sérstaks landslags,
   gróðurfars eða dýralífs, getur Náttúruverndarráð friðað í heild, og
   nefnast þau landsvæði friðlönd. Má þar ekki raska náttúrufari né gera
   mannvirki, sem spilla svip landsins. Í friðlýsingu skal nánar kveðið á um,
   hversu víðtæk friðunin er, að hve miklu leyti framkvæmdir á landinu eru
   takmarkaðar, umferð og umferðarrétt almennings og notkun veiðiréttar. Þá
   mega og fylgja friðlýsingu fyrirmæli um nauðsynlegar aðgerðir, til þess að
   almenningur njóti svæðisins, svo sem um lagningu göngustíga, girðingar og
   þess háttar.
        Friðlöndum má enginn, hvorki landeigendur, ábúendur né aðrir, raska
   að því leyti sem fyrirmæli friðlýsingarinnar taka til.
        Náttúruverndarráð getur veitt undanþágu frá settum fyrirmælum í
   friðlýsingu, ef ástæður eru fyrir hendi.

                                    25. gr.
        Sé landsvæði sérstætt um landslag, gróðurfar eða dýralíf eða á því
   hvíli söguleg helgi, þannig að ástæða sé til að varðveita það með
   náttúrufari sínu og leyfa almenningi aðgang að því eftir tilteknum reglum,
   getur Náttúruverndarráð lýst það þjóðgarð, enda sé svæðið ríkiseign.^1)
        Náttúruverndarráð fer með stjórn þjóðgarða og setur reglur um meðferð
   þeirra og umgang almennings.
        Í þjóðgörðum skal koma upp nauðsynlegri hreinlætisaðstöðu,
   tjaldstæðum, gangstígum og öðru því, sem auðveldar almenningi afnot af
   svæðinu og kemur í veg fyrir spjöll. Í hverjum þjóðgarði skal og veita
   almenningi leiðbeiningar um helstu leiðir um hið friðlýsta svæði.

   ^1)Rg. 319/1984 (Skaftafell) og 359/1993 (Jökulsárgljúfur).

                                    26. gr.
        Nú óskar eitt sveitarfélag eða fleiri, að tiltekið svæði verði lýst
   fólkvangur, og skal það (þau) þá bera fram ósk til Náttúruverndarráðs um
   slíkt. Skal gerð grein fyrir mörkum fólkvangsins og hvaða takmarkanir
   ákvörðun um fólkvang kunni að setja umráðarétti eigenda lands, sem um er
   að ræða, og annað, er máli skiptir.
        Ef Náttúruverndarráð getur á tillöguna fallist, skal það tilkynnt í
   Lögbirtingablaði, svo og með þeim hætti, sem venja er að birta
   stjórnvaldaauglýsingar á viðkomandi stað, að fyrirhuguð sé stofnun
   fólkvangs með tilteknum mörkum. Þar skal og nánar gerð grein fyrir
   hugsanlegum takmörkunum á umráðarétti landeigenda. Jafnframt skal tekið
   fram, að þeir, sem geri ekki athugasemdir við stofnun fólkvangs innan
   tiltekins frests, sem má ekki vera skemmri en 8 vikur, teljist samþykkja
   þá ákvörðun og fyrirgeri þar með hugsanlegum rétti til bóta.
        Þegar frestur samkvæmt 2. mgr. er liðinn, skal Náttúruverndarráð
   ákveða, hvort athugasemdir, er kunna að hafa borist, séu svo veigamiklar,
   að ástæða sé til að breyta upphaflegri fyrirætlun eða hverfa frá henni.
   Gefa skal fulltrúum sveitarfélaga, sem um ræðir í 1. mgr., kost á að vera
   viðstaddir, þegar um þessi mál verður fjallað.
        Ef Náttúruverndarráð og fulltrúar sveitarfélaga, sem í hlut eiga,
   verða sammála um, að haldið verði fast við ákvörðun um stofnun fólkvangs,
   breytta eða óbreytta, skal Náttúruverndarráð hlutast til um, að dómkvaddir
   verði matsmenn til að meta bætur fyrir tjón, er aðilar, sem athugasemdir
   gera, sbr. 2. mgr., kunna að verða fyrir við stofnun fólkvangs. Um
   framkvæmd mats fer samkvæmt [10]lögum nr. 61/1917.^1)
        Þegar endanlegt mat liggur fyrir, skal kannað, hvort hlutaðeigandi
   sveitarfélög óska eftir, að formleg ákvörðun verði tekin um stofnun
   fólkvangs.
        Ef þau óska slíks og Náttúruverndarráð samþykkir, skal það gera
   sérstaka ályktun um stofnun fólkvangsins, og skal hún birt í
   Stjórnartíðindum.
        Sveitarfélög, sem hlut eiga að máli, bera allan kostnað, sem
   beinlínis leiðir af stofnun og rekstri fólkvangs, að því leyti sem ekki
   koma til framlög úr ríkissjóði, og skal þeim kostnaði skipt í hlutfalli
   við íbúatölu sveitarfélaganna næsta ár á undan. Ef sveitarfélag hættir
   þátttöku í undirbúningi að stofnun fólkvangs, er því skylt að greiða
   áfallinn kostnað hlutfallslega.
        Sveitarfélög, sem standa að rekstri fólkvangs, stofna með sér
   samvinnunefnd er starfar í samráði við Náttúruverndarráð. Í
   samvinnusamningi skal kveðið á um fjölda nefndarmanna og starfshætti
   nefndarinnar. Ef ekki er öðruvísi ákveðið, ræður afl atkvæða. Þegar um er
   að ræða atriði, sem hafa sérstakan kostnað í för með sér, fer þó um
   atkvæðisrétt eftir greiðsluhlutföllum aðila.
        Nú rís ágreiningur um skilning á grein þessari eða upp koma sérstök
   vafaatriði, sem snerta rekstur fólkvangs, og sker þá Náttúruverndarráð úr,
   en skjóta má úrskurði þess til fullnaðarákvörðunar ráðherra.

   ^1)Nú [11]l. 11/1973.

                                    27. gr.
        Til stuðnings við útivist almennings getur Náttúruverndarráð eða
   náttúruverndarnefndir gengist fyrir að halda opnum göngustígum,
   strandsvæðum til sjóbaða, vatnsbökkum og öðrum stígum og svæðum, sem
   ástæða er til að halda opnum til að greiða fyrir því, að almenningur fái
   notið náttúrunnar; enn fremur sett upp göngubrýr og girðingarstiga og
   afmarkað tjaldstæði og gert annað það, er þurfa þykir í þessu skyni.
        Framkvæmdir samkvæmt þessari grein skulu einungis gerðar með samþykki
   landeiganda.

                            Framkvæmd friðlýsingar.
                                    28. gr.
        Náttúruverndarráð skal með aðstoð náttúruverndarnefnda kynna sér
   eftir föngum náttúruminjar, sem ástæða er til að friðlýsa, svo og lönd
   þau, sem ástæða kann að verða til að lýsa friðlönd eða leggja til
   þjóðgarða eða fólkvanga. Skal ráðið semja skrá^1) um slíkar minjar og slík
   lönd.
        Ef Náttúruverndarráð telur ástæðu til friðlýsingar eða annarra
   náttúruverndaraðgerða samkvæmt lögum þessum, skal það freista að komast að
   samkomulagi við landeigendur, sveitarstjórnir og aðra, er hagsmuna eiga að
   gæta. Verði samkomulag, skal það fært til bókar og staðfest af
   hlutaðeigandi aðilum.

   ^1)Augl. 507/1991 (um náttúruminjaskrá).

                                    29. gr.
        Valdi fyrirhuguð mannvirkjagerð eða jarðrask hættu á því, að landið
   breyti varanlega um svip, að merkum náttúruminjum verði spillt eða hættu á
   mengun lofts eða lagar, er skylt að leita álits Náttúruverndarráðs, áður
   en framkvæmdir hefjast.
        Ef það er vanrækt, getur Náttúruverndarráð krafist atbeina
   lögreglustjóra til að varna því, að verk verði hafið eða því fram haldið.
        Virkjanir, verksmiðjur og önnur stór mannvirki skulu hönnuð í samráði
   við Náttúruverndarráð. Sama gildir um vegalagningu til slíkra mannvirkja.
        Nánari fyrirmæli samkvæmt þessari grein setur menntamálaráðuneytið í
   reglugerð.

                                    30. gr.
        Ákveði Náttúruverndarráð friðlýsingu og liggi ekki þegar fyrir
   samþykki eigenda eða annarra rétthafa eða sveitarfélags þess, er hlut á að
   máli, þá skal Náttúruverndarráð semja tillögu að friðlýsingunni.
        Tillagan skal send landeigendum, ábúendum og öðrum rétthöfum, er
   friðlýsing snertir, svo og sveitarfélögum. Skal þeim gefinn kostur á að
   gera athugasemdir við friðlýsinguna, koma að mótmælum eða gera bótakröfur
   til Náttúruverndarráðs innan 4 mánaða. Jafnframt skal í tillögunni tekið
   fram, að berist kröfur ekki innan þess tíma, verði þær ekki teknar til
   greina í friðlýsingunni.

                                    31. gr.
        Berist mótmæli gegn friðlýsingu eða bótakröfur vegna hennar, getur
   Náttúruverndarráð reynt samninga á ný um bótakröfurnar og breytt
   friðlýsingunni í samræmi við mótmælin, enda skerði breytingin í engu rétt
   annarra.

                                    32. gr.
        Engar ákvarðanir Náttúruverndarráðs um friðun eða friðlýsingu koma
   til framkvæmda, fyrr en [umhverfisráðuneytið]^1) hefur lagt á þær samþykki
   sitt.

   ^1)[12]L. 47/1990, 2. gr.

                                    33. gr.
        Þegar tekin hefur verið fullnaðarákvörðun skv. 32. gr. um
   friðlýsingar og friðunarákvæði birtir [umhverfisráðuneytið]^1) þau í
   Stjórnartíðindum og taka þau gildi frá þeim degi, sem þau eru birt.
        Þau skulu og fest upp á staðnum, eftir því sem við verður komið og
   nauðsynlegt er að mati Náttúruverndarráðs.

   ^1)[13]L. 47/1990, 2. gr.

                                  Ýmis ákvæði.
                                    34. gr.
        Um sölu jarðar, sem öll eða að hluta hefur verið sett á
   náttúruminjaskrá samkvæmt 28. gr., fer eftir ákvæðum [14]laga nr. 40 5.
   apríl 1948,^1) en þó þannig, að ríkissjóður skal hafa forkaupsrétt að þeim
   aðilum frágengnum, sem hann er veittur með þeim lögum.

   ^1)Nú [15]l. 65/1976, sbr. [16]71. gr.

                                    35. gr.
        [Umhverfisráðuneytinu]^1) er heimilt að taka eignarnámi lönd,
   mannvirki og réttindi til þess að framkvæma friðlýsingu, er í lögum þessum
   greinir.

   ^1)[17]L. 47/1990, 2. gr.

                                    36. gr.
        Hver sá, er fyrir fjártjóni verður vegna framkvæmdar á framangreindum
   ákvæðum, á rétt til skaðabóta úr ríkissjóði. Ef samkomulag næst ekki um
   bætur, skulu þær ákveðnar eftir reglum [18]laga um eignarnám, nr.
   61/1917.^1)

   ^1)Nú [19]l. 11/1973.

                                    37. gr.
        Brot gegn lögum þessum og reglum, er settar eru samkvæmt þeim, varða
   sektum eða varðhaldi.
        Sektir renna í ríkissjóð.
        Beita má dagsektum, er renna í ríkissjóð, allt að [10.000 krónum],^1)
   til að knýja menn til framkvæmda á ráðstöfunum, sem þeim er skylt að
   hlutast til um samkvæmt lögunum, eða til þess að láta af atferli, sem er
   ólögmætt.
        [Umhverfisráðuneytið]^2) skal setja reglugerð^3) um nánari framkvæmd
   laga þessara.

   ^1)[20]L. 116/1990, 35. gr.^2)[21]L. 47/1990, 2. gr.^3)Rg. 205/1973, sbr.
   640/1982 (um náttúruvernd).

                                    38. gr.
        ...

                            Ákvæði til bráðabirgða.
        ...

References

   Visible links
   1. http://www.althingi.is/dba-bin/lawformpr.pl?lnr=1971047
   2. file:///altext/stjt/1990.047.html
   3. file:///altext/stjt/1988.108.html
   4. file:///altext/stjt/1990.047.html
   5. file:///altext/stjt/1989.029.html
   6. file:///altext/stjt/1990.047.html
   7. file:///altext/stjt/1990.047.html
   8. file:///altext/stjt/1990.047.html
   9. file:///altext/stjt/1990.047.html
  10. file:///altext/stjtnr.html#1917061
  11. file://1973011.html
  12. file:///altext/stjt/1990.047.html
  13. file:///altext/stjt/1990.047.html
  14. file:///altext/stjtnr.html#1948040
  15. file://1976065.html
  16. file://1976065.html#g71
  17. file:///altext/stjt/1990.047.html
  18. file:///altext/stjtnr.html#1917061
  19. file://1973011.html
  20. file:///altext/stjt/1990.116.html
  21. file:///altext/stjt/1990.047.html
