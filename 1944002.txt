
   --------------------------------------------------------------------------

                            Lög um ófriðartryggingar

                             1944 nr. 2 21. janúar

   --------------------------------------------------------------------------

   Tóku gildi 18. febrúar 1944. Breytt með [2]l. 10/1983 (tóku gildi 25. mars
1983), [3]l. 116/1993 (tóku gildi 1. jan. 1994) og [4]l. 10/1995 (tóku gildi 1.
                                  mars 1995).

                       I. kafli. Stofnun tryggingarinnar.
1. gr. Setja skal á fót stofnun til að standa straum af tjóni af völdum hernaðar
  á fasteignum, skipum og lausafé landsmanna, sem ekki er tryggt gegn tjóni af
       völdum ófriðar eða fæst bætt á öðrum vettvangi. Stofnunin nefnist
                               Ófriðartryggingin.
  Stofnunina skal þó ekki setja á fót fyrr en eitthvert hernaðartjón hefur að
höndum borið, og koma lög þessi að engu leyti til framkvæmda fyrr en slíkt tjón
                              hefur átt sér stað.
                                      ^1)
                            ^1)[5]L. 116/1993, 25. gr.
2. gr. Stofnunin starfar í fjórum deildum, fasteignadeild, skipadeild, véla- og
  tækjadeild og lausafjártryggingadeild. Hafa þær sameiginlega stjórn og bera
 sameiginlega stjórnarkostnað og annan kostnað af rekstri stofnunarinnar, en að
      öðru leyti hafa þær aðskilinn fjárhag. Atvinnumálaráðuneytið skiptir
               rekstrarkostnaði stofnunarinnar á deildir hennar.

                        II. kafli. Fasteignatryggingin.
   3. gr. [Ráðherra]^1) ákveður, hvað telja skuli tryggingarskyld mannvirki.
      Eigendur eða umráðamenn tryggingarskyldra mannvirkja, sem ekki eru í
  skyldutryggingu fyrir eldsvoða, eru skyldir til að senda Ófriðartryggingunni
           tilkynningar um þau, þegar er hún hefur tekið til starfa.
                             ^1)[6]L. 10/1995, 1. gr.
4. gr. Landið allt er eitt tryggingarsvæði, en ráðuneytið ákveður með reglugerð
 eða auglýsingu skiptingu fasteignanna í áhættuflokka með mismunandi iðgjöldum.
5. gr. Iðgjöld reiknast af brunabótaverði. Húseignir og mannvirki, sem ekki eru
virt til brunabóta, skal stjórn stofnunarinnar láta virða sérstaklega, og á sama
   hátt og til brunabóta væri, með aðstoð brunatryggingarfélaga húseigna, sem
          starfa á hverjum stað, og skal gera viðaukaskrá yfir þau við
                            brunatryggingarskrárnar.
 6. gr. Áfallnar bætur eða eftirstöðvar þeirra ávaxtast með 5% á ári frá því er
 tjónið varð og þangað til þær eru greiddar að fullu. Vextir þessir ganga fyrst
  og fremst til greiðslu vaxta af kröfum þeim, sem tryggðar eru með þinglesnum
   veðrétti í fasteign þeirri, er skemmst hefur eða eyðst, og greiðast þeir á
  umsömdum gjalddögum veðskuldarinnar. Jafnframt vöxtum greiðast afborganir af
    hinum þinglesnu veðskuldum, og skal draga þær frá bótunum, er þær verða
   endanlega greiddar. Þó greiðist ekki hærri árleg afborgun af neinni slíkri
   skuld, en sem svarar ^1/20 hluta hennar, eins og hún var, þegar fasteignin
 skemmist eða eyðist, og eigi hærri vextir en 5%, og geta veðhafar eigi krafist
 frekari greiðslu meðan fasteignin er ónothæf eða bætur eigi greiddar að fullu.
 Færist greiðsla skuldarinnar aftur um tilsvarandi tíma, sem þarf til að ljúka
     því af henni með umsömdum afborgunum, sem með þessu móti kann að hafa
   vangreiðst, meðan fasteignin var ónothæf eða bætur ekki greiddar að fullu.
 Verði eitthvað afgangs af téðum 5% vöxtum, þegar greiddir hafa verið vextir af
 veðkröfum samkvæmt framansögðu, greiðist það til eiganda fasteignarinnar í lok
                                   hvers árs.
 7. gr. Bætur, þar með talið vextir og afborganir samkvæmt 6. gr., greiðast með
  iðgjöldum, sem krafin eru af öllum tryggðum húseignum og mannvirkjum, einnig
                    þeim, sem orðið hafa fyrir ófriðartjóni.
  Hámark iðgjaldanna samtals er 10% af þeim upphæðum, sem iðgjöld reiknast af.
Ef þessi takmörkun hefur í för með sér, að ekki er hægt að bæta ófriðartjónið að
  fullu, skulu bætur greiddar úr ríkissjóði eftir því, sem fé verður veitt til
                               þess í fjárlögum.
8. gr. Iðgjöld skulu innheimt, þegar ófriðartjón gefur tilefni til, og geta þau
 numið allt að 1% á ári af matsverðinu. Innheimtumenn brunabótagjalda innheimta
                     þau eftir sömu reglum og þessi gjöld.
  Iðgjöld hafa lögtaksrétt og veð í fasteignum næst á eftir opinberum gjöldum.
Ef innheimt eru meiri iðgjöld en nægja til að bæta ófriðartjón og allan kostnað
  að fullu, skal endurgreiða það, sem umfram er, hlutfallslega eftir greiddum
                                   iðgjöldum.
9. gr. Bætur greiðast að jafnaði ekki fyrr en ófriðnum er lokið, sbr. þó 35. gr.
                                   og 6. gr.
 Ráðuneytið ákveður, að fengnum tillögum tryggingarstjórnarinnar, hverjar bætur
skuli greiddar, þegar byggingar eða mannvirki eru ekki endurreist eða er breytt
                                   verulega.
 10. gr. Bætur greiðast eigandanum, ef engar þinglýstar kröfur hvíla á eigninni
   eða hafa verið tilkynntar ófriðartryggingunni og viðurkenndar af eiganda.
   Sama máli gegnir, þó að þinglýstar kröfur hvíli á eigninni eða hafi verið
 tilkynntar og viðurkenndar, ef byggingar eða mannvirki eru endurreist, enda sé
  réttur veðhafa að fullu tryggður, að dómi tryggingarstjórnarinnar. Ella skal
 greiða kröfuhöfum bætur á undan eiganda og í þeirri röð, sem veð þeirra segja
                                      til.
    11. gr. Ef hús er endurreist, eiga leigutakar, sem voru í eldra húsinu,
  forgangsrétt að leigu í hinu nýja húsi með sömu kjörum og áður, þó með þeim
  breytingum, sem nauðsynlegar verða að teljast vegna breyttra aðstæðna. Þessa
  réttar er þó því aðeins hægt að neyta, að völ sé á svipuðu húsnæði og áður í
                                    húsinu.

                          III. kafli. Skipatryggingin.
   12. gr. Skylt er að tryggja hjá Ófriðartryggingunni öll íslensk skip, sem
  eingöngu stunda fiskveiðar við strendur landsins og flutninga hér við land í
þágu innlendra aðila, önnur en strandferðaskip ríkisins. Eigendur og umráðamenn
  þeirra skipa, sem ekki eru tryggð samkvæmt [7]lögum nr. 32 11. júní 1942,^1)
   skulu senda Ófriðartryggingunni tilkynningu um þau, þegar er hún tekur til
                                    starfa.
                               ^1)Nú [8]l. 18/1976.
 13. gr. Skip skal ófriðartryggja fyrir sömu fjárhæð og þau eru vátryggð fyrir
 hjá vélbátaábyrgðarfélagi. Nú er skip ekki vátryggt hjá vélbátaábyrgðarfélagi,
  og skal það þá metið af trúnaðarmönnum Ófriðartryggingarinnar, sem eru hinir
sömu og trúnaðarmenn vélbátaábyrgðarfélaganna, hver á sínu svæði, eftir því sem
         við getur átt. Upphæð tryggingar fer eftir sömu reglum og hjá
 vélbátaábyrgðarfélögunum. Stjórn Ófriðartryggingarinnar hefur sams konar rétt
  til yfirmats og endurmats og stjórn Samábyrgðar Íslands á fiskiskipum hefur
                       samkvæmt lögum nr. 32 frá 1942.^1)
                               ^1)Nú [9]l. 18/1976.
  14. gr. Vélbátaábyrgðarfélögum er skylt að hafa á hendi innheimtu iðgjalda,
 hverju á sínu tryggingarsvæði, undir umsjón Samábyrgðar Íslands á fiskiskipum.
 Iðgjaldið getur numið allt að 1% á ári, frá því að Ófriðartryggingin tekur til
  starfa, en þó ekki yfir 4% af tryggingarfjárhæðinni, nema sérstaklega verði
                               ákveðið með lögum.
15. gr. Ráðuneytið ákveður þóknun til vélbátaábyrgðarfélaganna fyrir aðstoð þá,
                      er þau veita samkvæmt lögum þessum.
  16. gr. Um bætur fyrir tjón á skipum fer eftir sömu reglum og um bætur fyrir
     sjótjón samkvæmt lögum nr. 32 frá 1942,^1) um vátrygging vélbáta. Skal
ríkissjóður leggja fram fé til bótanna, og endurgreiðist það af iðgjöldum, eftir
því sem þau hrökkva til. Að öðru leyti gilda ákvæði fasteignatrygginga, sbr. II.
               kafla laga þessara, að svo miklu leyti sem við á.
                               ^1)Nú [10]l. 18/1976.

                      IV. kafli. Véla- og tækjatryggingin.
 17. gr. Skylt er eigendum eða umráðamönnum að tryggja allar vélar og tæki, sem
 ekki eru tryggð í fasteignatryggingunni, sbr. 3. gr., og eru að minnsta kosti
                    2000 króna virði, á einum og sama stað.
 Setja má nánari reglur um það, hvað telja beri tryggingarskyldar vélar og tæki
                             samkvæmt lögum þessum.
Eigendur eða umráðamenn tryggingarskyldra véla og tækja eru skyldir til að senda
  Ófriðartryggingunni tilkynningar um slíkar vélar og tæki jafnskjótt sem hún
                            hefur tekið til starfa.
    18. gr. Tryggingarupphæð véla og tækja er brunabótaverðið, nema annað sé
        tiltekið af tryggingartaka og samþykkt af tryggingarstjórninni.
 19. gr. Brunatryggingarfélögum er skylt að hafa á hendi innheimtu iðgjaldanna.
 Hámark iðgjalda er 10% af tryggingarupphæðunum og geta numið allt að 2% á ári.
20. gr. Ráðuneytið ákveður þóknun til brunatryggingarfélaga fyrir aðstoð þá, er
                        þau veita samkvæmt lögum þessum.
21. gr. Að öðru leyti gilda ákvæðin um fasteignatrygginguna, að svo miklu leyti
                             sem þau geta átt við.

                         V. kafli. Lausafjártryggingin.
  22. gr. Ríkisstjórninni er heimilt, ef til þess kemur, sbr. 1. gr., að tjón
verði af völdum ófriðarins á vörubirgðum eða öðru lausafé í landinu, sem ekki er
 tryggt samkvæmt IV. kafla þessara laga, að leggja aukagjald á allar innfluttar
 vörur og sérstakt útflutningsgjald á allar útfluttar vörur. Gjaldi þessu, sem
ekki má nema meira en 2% af verði varanna, sbr. 23. gr., skal verja til þess að
  bæta tjón á vörubirgðum og öðru lausafé landsmanna innan lands, sem hlýst af
  hernaði í landinu, sbr. 34. gr., að því leyti, sem þessir fjármunir eru ekki
                    tryggðir á annan hátt fyrir slíku tjóni.
 23. gr. Nú verður tjón af völdum hernaðar á munum þeim, sem um ræðir í þessum
 kafla, og ákveður þá ríkisstjórnin, sbr. 1. gr., að innheimta skuli gjöld þau,
 sem um ræðir í 22. gr., frá og með næsta degi eftir að henni berst tilkynning
 eða hún verður á annan hátt áskynja um tjónið. Ákveður hún þá jafnframt, hvert
  hundraðsgjald skuli greiða og hversu lengi, eða hvort það skuli innheimt um
  óákveðinn tíma, þangað til annað verði ákveðið. Gjöldin skulu þá lögð á verð
aðfluttra og útfluttra vara eftir sömu reglum og verðtollur og útflutningsgjald,
 og skulu þau innheimt af innheimtumönnum ríkissjóðs, á sama hátt og verðtollur
og útflutningsgjald, og greidd ásamt þeim tollum til ríkissjóðs, sem svo greiðir
  þau Ófriðartryggingunni. Fjármálaráðuneytið gefur innheimtumönnum ríkissjóðs
          fyrirmæli um innheimtu gjaldanna, eftir því sem þörf gerist.
24. gr. Rétt til bóta á hver sá, sem hefur orðið fyrir ófriðartjóni á verðmætum
                       þeim, sem um ræðir í þessum kafla.
 Frá matsupphæð tjónsins dregst, þegar um lausafé, annað en vörubirgðir, er að
ræða, ^1/4 hluti, þó svo, að frádrátturinn nemi eigi hærri upphæð en 5000 krónum
hjá sama manni eða fyrirtæki, og greiðast bætur fyrir tjónið með þeim frádrætti.
Frá matsupphæð vörubirgða skal draga ^1/20 hluta, og greiðast bætur fyrir tjónið
                              með þeim frádrætti.
25. gr. Tjón það, sem um ræðir í þessum kafla, skal að jafnaði ekki bætt nema að
    hálfu samkvæmt 24. gr. þegar er það hefur verið gert upp. Hinn helmingur
                   tjónsins greiðist að styrjöldinni lokinni.
 Nú færir eigandi glataðra eða skemmdra vörubirgða sönnur á, að hann muni bíða
 stórfelldan fjárhagslegan hnekki, ef hann fær ekki útborgaðar frekari bætur en
  að framan greinir, og er þá stjórn Ófriðartryggingarinnar heimilt að greiða
meiri bætur og jafnvel bæta tjónið að fullu, sérstaklega ef ætla má, að ekki sé
              unnt með öðru móti að afla nýrra birgða nógu fljótt.
 Sá hluti bótanna, sem ekki greiðist fyrr en að styrjöldinni lokinni, ávaxtast
 með 5% á ári til greiðsludags, og fer um greiðslu vaxta og afborgana af lánum,
  sem tryggð kunna að vera með handveði eða þinglýstu sjálfsvörsluveði í hinum
 skemmdu eða glötuðu munum, á sama hátt og segir í 6. gr. um fasteignaveðslán,
                          eftir því sem við getur átt.
26. gr. Nú verður svo stórkostlegt tjón á fjármunum þeim, sem um ræðir í þessum
 kafla, að eigi þykir fært að bæta það að fullu samkvæmt fyrirmælum 24. gr., og
 skal það þá bætt að því, sem á vantar, úr ríkissjóði, eftir því sem fé verður
                          veitt til þess í fjárlögum.

                   VI. kafli. Stjórn Ófriðartryggingarinnar.
  27. gr. Nú verður ríkisstjórnin áskynja um verulegt, sbr. 36. gr., bótaskylt
   tjón samkvæmt lögum þessum, og gerir hún þá þegar ráðstafanir til þess, að
 Ófriðartryggingin taki til starfa. Skipar atvinnumálaráðuneytið þriggja manna
nefnd til að veita tryggingunni forstöðu, en Brunabótafélagi Íslands skal falið
                        að annast daglegar framkvæmdir.
   28. gr. Tryggingarstjórnin ræður matsmenn og aðra starfsmenn eftir þörfum.
  Skrifstofumenn til viðbótar starfsliði sínu ræður þó stjórn Brunabótafélags
Íslands að því leyti, sem fast starfsfólk félagsins kemst ekki yfir hin daglegu
                           störf, sem því eru falin.
 29. gr. Atvinnumálaráðuneytið ákveður þóknun stjórnar Ófriðartryggingarinnar.
 Enn fremur ákveður ráðuneytið, hvað Brunabótafélagi Íslands skuli greitt fyrir
                   störf þess í þágu Ófriðartryggingarinnar.

                           VII. kafli. Almenn ákvæði.
   30. gr. Brunatryggingarfélögum er skylt að aðstoða við skrásetningu þeirra
fasteigna, véla og tækja, sem tryggja ber samkvæmt 3. og 17. gr. Einnig ber þeim
  að veita Ófriðartryggingunni vitneskju um, hvort lausafé, sem um ræðir í V.
  kafla laga þessara og glatast hefur eða skemmst af völdum ófriðarins, hefur
verið tryggt gegn eldsvoða hjá þeim, og þá fyrir hve háa upphæð. Enn fremur ber
 þeim að veita aðrar þær upplýsingar um hlutaðeigandi lausafé, sem óskað verður
                            eftir og þau geta veitt.
31. gr. Tjón skal tilkynna Ófriðartryggingunni áður en vika er liðin frá því að
 það varð. Fjárkröfur eru fyrndar, ef eigandi eða umráðamaður hinna skemmdu eða
glötuðu eigna hefur ekki fært sönnur á réttmæti þeirra, áður en þrír mánuðir eru
     liðnir frá því, er hann tilkynnti tjónið og bar fram kröfur um bætur.
32. gr. Þegar tryggingarstjórnin fær tilkynningu eða berst vitneskja um tjón, er
ætla má, að falli undir trygginguna, skal hún strax gera ráðstafanir til þess að
    fá úr því skorið, hvort um ófriðartjón sé að ræða, og láta meta skaðann.
   Um mat á tjóni og ákvörðun bótagreiðslu fer eftir þeim reglum, er gilda um
              brunatjón, að svo miklu leyti sem þær geta átt við.
 33. gr. Ófriðartjón telst hvers konar eyðilegging eða skemmdir á hinu tryggða,
   sem orsakast beint eða óbeint af hernaði, þar með talin hlutleysisbrot og
  borgaraóeirðir meðan á ófriðnum stendur og í sambandi við hann. Þetta nær þó
ekki til skemmda eða óhagræðis, sem menn kunna að verða fyrir vegna vistar hins
  breska setuliðs í landinu. Ríkisstjórnin ákveður, hvenær því ástandi, sem að
                       framan greinir, telst vera lokið.
 34. gr. Að svo miklu leyti sem tryggingin bætir ófriðartjón eignast hún kröfur
um bætur, sem hinn tryggði kann að eiga á hendur öðrum skaðabótaskyldum aðilum.
  35. gr. Þegar sérstaklega stendur á, getur stjórn Ófriðartryggingarinnar, ef
 allir stjórnarmenn eru því samþykkir, ákveðið að bæta í einstökum tilfellum og
að nokkru leyti tjón, sem um ræðir í II. og IV. kafla, áður en endanleg uppgerð
   á tjóni hefur farið fram. Þó skal að jafnaði ekki þá þegar greiða meira en
                                 hálfar bætur.
 Skilyrði fyrir slíkri undanþágu er, að endurbætur á hinu skemmda byrji þegar í
                     stað og sé lokið innan tiltekins tíma.
 Ef bæta þarf tjón skv. II. og IV. kafla eða greiða vexti og afborganir skv. 6.
  gr., sbr. 21. gr., og innheimt iðgjöld hrökkva ekki fyrir þeim greiðslum, er
    Ófriðartryggingunni heimilt að taka  til bráðabirgða  lán gegn veði í
                                  iðgjöldunum.
Nú þarf að bæta tjón skv. V. kafla þessara laga, og innheimt gjöld skv. 24. gr.,
   sbr. 22. gr., hrökkva ekki fyrir þeim greiðslum, og er þá ríkisstjórninni
      heimilt að taka lán eða veita nauðsynlegar tryggingar fyrir láni, er
 Ófriðartryggingin tekur, til þess að hægt sé að bæta ófriðartjón á vörubirgðum
                eða öðru lausafé eins fljótt og nauðsyn ber til.
 Allur kostnaður við lán eða tryggingar samkvæmt þessari grein skal greiddur á
                          sama hátt og tjónið sjálft.
   36. gr. Nú verður svo lítið tjón, sem bæta þarf samkvæmt lögum þessum, að
 ríkisstjórninni þykir ekki ástæða til að stofna Ófriðartrygginguna, og greiðir
 þá ríkissjóður, að styrjöldinni lokinni, bætur fyrir það og kostnað allan, sem
     leiðir af því. Komi hins vegar verulegt tjón fyrir, skal kostnaður við
                Ófriðartrygginguna greiddur á sama hátt og það.
   Verði afgangur, þegar allt tjón er bætt samkvæmt V. kafla þessara laga, af
 verðtolli þeim og útflutningsgjaldi, sem innheimt kann að hafa verið samkvæmt
                   kaflanum, rennur sá afgangur í ríkissjóð.
      37. gr. Heimili og varnarþing Ófriðartryggingarinnar er í Reykjavík.
38. gr. Öll skjöl varðandi ófriðartryggingar eru stimpilfrjáls. Enn fremur skal
   Ófriðartryggingin undanþegin sköttum og útsvörum til ríkis og bæjarfélags.
39. gr. Ráðuneytið getur sett reglugerð um framkvæmd þessara laga eftir því, sem
                                  þörf þykir.
  40. gr. [Brot gegn lögum þessum varða sektum, nema þyngri refsing liggi við
 broti samkvæmt öðrum lögum. Skal farið með mál út af brotum á lögunum að hætti
                              opinberra mála.]^1)
                            ^1)[11]L. 10/1983, 27. gr.

References

   Visible links
   1. http://www.althingi.is/dba-bin/lawformpr.pl?lnr=1944002
   2. file:///altext/stjtnr.html#1983010
   3. file:///altext/stjt/1993.116.html
   4. file:///altext/stjt/1995.010.html
   5. file:///altext/stjt/1993.116.html
   6. file:///altext/stjt/1995.010.html
   7. file:///altext/stjtnr.html#1942032
   8. file://1976018.html
   9. file://1976018.html
  10. file://1976018.html
  11. file:///altext/stjtnr.html#1983010?g27
