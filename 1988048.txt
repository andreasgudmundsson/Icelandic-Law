
   --------------------------------------------------------------------------

                                                    Lög um fangelsi og fangavist

                              1988 nr. 48 19. maí

   --------------------------------------------------------------------------

                                   I. kafli.
                              Stjórn og skipulag.
                                     1. gr.
           Ríkið skal eiga og reka öll fangelsi hér á landi. Dómsmálaráðherra
                                            fer með yfirstjórn fangelsismála.

                                     2. gr.
            Starfrækja skal sérstaka stofnun, fangelsismálastofnun, til þess:

   1.
           Að annast daglega yfirstjórn á rekstri fangelsa.
   2.
           Að sjá um fullnustu refsidóma.
   3.
           Að annast eftirlit með þeim sem frestað er ákæru gegn, dæmdir eru
           skilorðsbundið, fá skilorðsbundna reynslulausn, náðun eða frestun
           afplánunar.
   4.
           Að annast félagslega þjónustu við fanga og þá sem taldir eru upp í
           3. lið.
   5.
           Að sjá um að í fangelsum sé veitt sérhæfð þjónusta, svo sem
           heilbrigðisþjónusta, prestsþjónusta o.s.frv.

                                     3. gr.
          Dómsmálaráðherra ákveður staðsetningu, gerð og rekstrarfyrirkomulag
                                                                 fangelsa.^1)
                                       Fangelsi skiptast í eftirtalda flokka:

   1.
           Afplánunarfangelsi.
   2.
           Gæsluvarðhaldsfangelsi.

               Í afplánunarfangelsum skal vista þá sem dæmdir eru í fangelsi,
                             varðhald og þá sem afplána vararefsingu fésekta.
                 Í afplánunarfangelsum má einnig vista gæsluvarðhaldsfanga ef
                                             einangrun telst ekki nauðsynleg.
             Í sérstökum tilfellum má um skemmri tíma vista afplánunarfanga í
                           fangageymslum lögreglu eða gæsluvarðhaldsfangelsi.
            Heimilt er að vista gæsluvarðhaldsfanga í fangageymslum lögreglu.

   ^1)Sjá t.d. rg. 316/1977 (um nýtingu fangelsa í Reykjavík); rg. 112/1978
   (um ríkisfangelsisdeild í lögreglustöðinni á Akureyri); rg. 584/1981 (um
   vistun fanga að Bitru í Hraungerðishreppi) og rg. 629/1981, sbr. 24/1982
   (um einkennisfatnað fangavarða).

                                   II. kafli.
                                  Starfsmenn.
                                     4. gr.
        [Ráðherra skipar forstjóra fangelsismálastofnunar til fimm ára í
   senn.]^1) Forstjóri skal vera lögfræðingur. Forstjóri ræður aðra
   starfsmenn.

   ^1)[2]L. 83/1997, 22. gr.

                                     5. gr.
        [Ráðherra skipar forstöðumann fangelsis til fimm ára í senn.]^1) Ráða
   skal öðrum fremur mann er hefur lokið viðurkenndu lokaprófi frá háskóla.
   Heimilt er að fleiri en ein stofnun heyri undir sama forstöðumann.
        Forstöðumaður sér um daglegan rekstur stofnunar.

   ^1)[3]L. 83/1997, 23. gr.

                                     6. gr.
        Í fangelsum skal starfa hæfilegur fjöldi fangavarða og annars
   starfsliðs. [Ráðherra skipar fangaverði til fimm ára í senn, en
   forstöðumaður stofnunar ræður aðra starfsmenn.]^1)
        Fangaverðir mega hvorki gera verkfall né taka þátt í verkfallsboðun.
        Fangaverðir eiga rétt á bótum fyrir meiðsli og tjón sem þeir verða
   fyrir vegna starfs síns.

   ^1)[4]L. 83/1997, 24. gr.

                                  III. kafli.
                                   Fangavist.
                                     7. gr.
        Ákvæði í þessum kafla eiga við þá sem eru vistaðir í
   afplánunarfangelsum.

                                     8. gr.
        Fangelsismálastofnun ákveður í hvaða fangelsi afplánun fer fram. Við
   þá ákvörðun skal tillit tekið til aldurs, kynferðis, búsetu og brotaferils
   fangans. Fangi, sem á við andlega eða líkamlega fötlun að stríða eða
   þarfnast af öðrum ástæðum sérstaks aðbúnaðar, skal afplána í því fangelsi
   sem uppfyllir skilyrði um slíkan aðbúnað.
        Eigi kona ungbarn við upphaf afplánunar eða fæði barn í afplánun má
   heimila henni að hafa það hjá sér í fangelsinu.

                                     9. gr.
        Afplánun skal vera samfelld. Ef sérstakar ástæður eru til staðar er
   heimilt að skipta afplánun. Slíkt hlé má skilorðsbinda.

                                    10. gr.
        Heimilt er að fangelsum verði skipt upp í deildir.

                                    11. gr.
        Fangelsismálastofnun getur leyft að dómfelldur maður sé um
   stundarsakir eða allan refsitímann vistaður í sjúkrahúsi eða annarri
   stofnun þar sem hann nýtur sérstakrar meðferðar eða forsjár, enda sé slíkt
   talið henta vegna heilsu hans, aldurs eða annarra sérstakra ástæðna.

                                    12. gr.
        Fangi, sem lagður er í sjúkrahús, telst taka út refsingu meðan hann
   dvelst þar nema hann hafi sjálfur bakað sér veikindin á ótilhlýðilegan
   hátt eftir að hann hóf afplánun.

                                    13. gr.
        Í fangelsum skal vera aðstaða og tæki til fjölbreyttrar vinnu.
        Fanga ber að vinna þau störf sem honum eru falin.
        Fanga skal greiða laun fyrir vinnuna og skal tekið tillit til arðsemi
   vinnunnar og launa á almennum vinnumarkaði við ákvörðun launa.
        Vinnulaun má taka til greiðslu á skaðabótum eða öðrum útgjöldum sem
   fanginn verður ábyrgur fyrir meðan hann er að afplána refsingu.
        Samkvæmt beiðni fanga má heimila honum að uppfylla vinnuskyldu í
   klefa sínum ef aðstæður leyfa og aðrar ástæður mæla ekki gegn því. Með
   samþykki forstöðumanns fangelsis er fanga heimilt að útvega sér vinnu.
        Heimila má fanga að stunda vinnu utan fangelsis og ákveður
   forstöðumaður í samráði við fangelsismálastofnun hvernig gæslu skuli
   hagað.
        Ekki má setja fanga til vinnu sem er hættuleg heilsu hans. Fangi skal
   tryggður gegn slysum við vinnu eftir því sem lög um slysatryggingar mæla.
        Ef fangi er ekki settur til vinnu skulu honum ákvarðaðir dagpeningar.

                                    14. gr.
        Fangi skal eiga kost á því að stunda nám. Heimila má fanga að stunda
   nám eða starfsþjálfun utan fangelsis og ákveður forstöðumaður fangelsis í
   samráði við fangelsismálastofnun hvernig gæslu skuli hagað.
        Reglubundið nám fanga kemur í stað vinnuskyldu.

                                    15. gr.
        Fanga skal séð fyrir aðstöðu til tómstundaiðkana og líkamsþjálfunar.
        Fangi skal eiga kost á útivist í a.m.k. eina klukkustund á dag nema
   aðstæður hamli.

                                    16. gr.
        Fangi skal vera einn í klefa nema sérstakar aðstæður eða húsrými komi
   í veg fyrir það og skal klefinn vera lokaður að næturlagi.
        Fangi má samkvæmt nánari reglum umgangast aðra fanga að degi til.

                                    17. gr.
        Fangi hefur rétt til að þiggja heimsókn af nánustu vandamönnum sínum
   á tilteknum viðtalstímum.
        Forstöðumaður getur leyft frekari heimsóknir. Ef sérstakar ástæður
   eru fyrir hendi getur forstöðumaður bannað tilteknum mönnum að heimsækja
   fanga, einnig vandamönnum hans.
        Fangi getur neitað að þiggja heimsóknir manna nema þeirra sem eiga
   við hann opinber erindi eða heimsækja hann að tilmælum forstöðumanns.
        Heimilt er að leita á þeim sem heimsækja fanga.

                                    18. gr.
        Fanga er heimilt að senda og taka við bréfum.
        Heimilt er að rannsaka bréf ef ástæða þykir til.
        Bréf til og frá fanga má stöðva ef innihald þess gefur tilefni til og
   skal tilkynna sendanda um stöðvun bréfs.
        Bréf til og frá yfirvöldum og lögmönnum fanga skulu ekki rannsökuð.
        Fanga er heimilt að taka við öðrum sendingum samkvæmt nánari reglum.
   Heimilt er að rannsaka allar sendingar til og frá fanga.

                                    19. gr.
        Fangi hefur rétt á símtölum við aðila utan fangelsis að því marki sem
   aðstæður leyfa í fangelsinu.
        Heimilt er að hlusta á símtöl við fanga. Ef hlustað er á símtal við
   fanga skal það gert með vitneskju hans.

                                    20. gr.
        Dómsmálaráðherra getur takmarkað rétt fanga skv. 17.19. gr. vegna
   öryggis ríkisins.

                                    21. gr.
        Veita má fanga leyfi til skammrar dvalar utan fangelsis ef slíkt
   telst heppilegt sem þáttur í refsifullnustu eða til að búa hann undir að
   afplánun ljúki.
        Leyfi skal ekki veitt ef hætta er á að fangi misnoti það.

                                   IV. kafli.
                       Öryggi í fangelsum og agaviðurlög.
                                    22. gr.
        Áfengi, önnur vímuefni og lyf, sem fangi hefur í fórum sínum við komu
   í fangelsið eða kemst yfir í því, má gera upptækt.
        Muni, sem tekist hefur eða reynt er að smygla inn í fangelsið, má
   gera upptæka. Það sama gildir um muni sem fangi hefur búið til eða komist
   yfir án leyfis réttra yfirvalda.
        Handrit eða annað skrifað efni, sem fangi hefur skráð í fangelsinu,
   er heimilt að gera upptækt. Þetta á við ef handritið eða hið skráða efni
   inniheldur upplýsingar um aðra fanga sem ekki eiga að vera á allra
   vitorði, eru ósæmilegar eða aðrar ástæður mæla gegn því að það fari út úr
   fangelsinu.
        Muni eða handrit, sem lagt hefur verið hald á og ekki þykja rök til
   að gera upptæk, má afhenda fanga þegar afplánun lýkur.
        Hið upptæka skal vera eign ríkisins.
        Forstöðumaður tekur ákvarðanir samkvæmt þessari grein og skulu þær
   bókaðar.

                                    23. gr.
        Ef grunur leikur á að fangi feli á sér innan klæða efni eða hluti sem
   honum er bannað að hafa í fangelsinu er heimilt að framkvæma líkamsleit á
   fanga. Slíka leit má gera þegar eftirfarandi ástæður gefa tilefni til:

   1.
           Þegar fangi kemur í fangelsi í upphafi afplánunar eða kemur aftur
           eftir dvöl utan þess.
   2.
           Grunur leikur á að fangi feli á sér hluti eða efni sem honum er
           bannað að hafa í fangelsinu.
   3.
           Ástæða þykir til að gera skyndileit meðal fanga.
   4.
           Fangi hefur fengið heimsókn sem farið hefur fram án eftirlits.

        Leit á fanga innan klæða skal gerð af starfsmanni sama kyns og
   fanginn.

                                    24. gr.
        Heimilt er að taka þvag- og blóðsýni úr fanga.
        Ef grunur leikur á að fangi feli innvortis efni eða hluti sem honum
   er bannað að hafa í fangelsi er heimilt að framkvæma leit að fengnu áliti
   læknis.
        Taka blóðsýnis og leit innvortis skal gerð af lækni eða
   hjúkrunarfræðingi.
        Vitni sama kyns og fangi skal vera viðstatt ef aðstæður leyfa.
        Ákvörðun um leit samkvæmt þessari grein skal bókuð og ástæður
   tilgreindar.

                                    25. gr.
        Fanga má einangra frá öðrum föngum þegar það er nauðsynlegt vegna
   öryggis ríkisins. Einnig má einangra fanga vegna yfirvofandi hættu sem
   lífi eða heilbrigði hans er búin. Ef hætta er á að fangi valdi meiri
   háttar eignaspjöllum á húsakosti eða húsbúnaði fangelsisins má halda honum
   einangruðum frá öðrum svo og til að koma í veg fyrir strok.
        Þá má einangra fanga til að koma í veg fyrir að hann hvetji aðra til
   að brjóta reglur fangelsis og hindra að fangi taki þátt í að útvega sér
   eða öðrum áfengi, önnur vímuefni eða lyf. Fanga má sömuleiðis aðgreina frá
   öðrum til að afstýra því að hann beiti aðra fanga yfirgangi.
        Spennibol og handjárn má nota um skamman tíma ef nauðsyn krefur.
        Ákvarðanir samkvæmt grein þessari skal bóka og ástæður tilgreindar.
   [Ákvörðun um einangrun sætir kæru til dómsmálaráðuneytisins og skal skýra
   fanga frá því um leið og ákvörðun er birt. Þegar ákvörðun er kærð skulu
   gögn málsins þegar send ráðuneytinu. Ráðuneytið skal taka ákvörðun innan
   tveggja sólarhringa frá því að kæra barst, ella fellur ákvörðun úr
   gildi.]^1)
        Samþykki fangelsismálastofnunar þarf til að halda fanga í einangrun
   samkvæmt grein þessari lengur en 30 daga.

   ^1)[5]L. 31/1991, 1. gr.

                                    26. gr.
        Fyrir brot á reglum fangelsis má beita fanga eftirtöldum
   agaviðurlögum:

   1.
           Áminningu.
   2.
           Sviptingu réttinda sem fangar almennt njóta samkvæmt lögum þessum
           og reglugerðum.
   3.
           Sviptingu vinnulauna.
   4.
           Einangrun í allt að 30 daga.

        Beita má fleiri en einni tegund viðurlaga samtímis. Viðurlögin má
   skilorðsbinda.
        ...^1) Strjúki fangi telst tími frá stroki og þar til fangi er settur
   í fangelsi á ný ekki til refsitímans.
        Forstöðumaður ákveður agaviðurlög samkvæmt grein þessari. Áður en
   hann tekur ákvörðun skal hann ganga úr skugga um hvernig broti var háttað
   með því að yfirheyra fangann og með annarri rannsókn eftir aðstæðum.
        Ákvarðanir um agaviðurlög skulu bókaðar og birtar fanga í viðurvist
   vitnis. [Ákvörðun um agaviðurlög sætir kæru til dómsmálaráðuneytisins og
   skal skýra fanga frá því um leið og ákvörðun er birt. Þegar ákvörðun er
   kærð skulu gögn málsins þegar send ráðuneytinu. Ráðuneytið skal taka
   ákvörðun innan tveggja sólarhringa frá því að kæra barst, ella fellur
   ákvörðun úr gildi.]^1)
        ...^1)

   ^1)[6]L. 31/1991, 2. gr.

                                   V. kafli.
                                  Ýmis ákvæði.
                                    27. gr.
        Sé fangi lengur en þrjá mánuði í afplánun er óheimilt að innheimta
   opinber gjöld hjá honum meðan afplánun stendur yfir. Það sama gildir í
   tvöfaldan þann tíma eftir að afplánun lýkur, allt að einu ári, vegna
   opinberra gjalda er á fanga hvíldu er afplánun hófst og á hann eru lögð
   meðan á afplánun stendur.
        Dráttarvextir skulu ekki innheimtir af slíkum skuldum fyrir þann tíma
   sem innheimta skal liggja niðri samkvæmt þessari grein.

                                    28. gr.
        ...^1)

   ^1)[7]L. 19/1991, 194. gr.

                                    29. gr.
        Fangar, sem afplána varðhalds- og fangelsisdóma, skulu látnir lausir
   kl. 8 að morgni þess dags sem afplánun lýkur.
        Fangar, sem afplána vararefsingu vegna sekta, skulu látnir lausir um
   sama leyti dags og afplánun hófst.

                                    30. gr.
        Í reglugerð skal setja nánari ákvæði um fangelsismálastofnun og
   hlutverk hennar, um skilyrði þess að verða ráðinn fangavörður og menntun
   þeirra, um vinnulaun og dagpeninga fanga, um nám fanga og um leyfi til
   dvalar utan fangelsis.
        Heimilt er að setja í reglugerð nánari ákvæði samkvæmt lögum
   þessum.^1)

   ^1)Rg. 670/1996 (um einkennisfatnað fangavarða), 569/1988 (um upphaf og
   lok fangavistar), 119/1990, sbr. 258/1995 og 586/1995 (um bréfaskipti,
   símtöl og heimsóknir til afplánunarfanga), 179/1992, sbr. 259/1995
   (gæsluvarðhaldsvist), 719/1995, sbr. 209/1997 (leyfi afplánunarfanga til
   dvalar utan fangelsis), 29/1993, sbr. 42/1994 (fullnusta refsidóma) og
   132/1995 (dagpeningar fanga). Rg. 11/1996 (menntun fangavarða o.fl.).

                                    31. gr.
        Lög þessi öðlast gildi 1. janúar 1989. ...

References

   Visible links
   1. http://www.althingi.is/dba-bin/lawformpr.pl?lnr=1988048
   2. file:///altext/stjt/1997.083.html
   3. file:///altext/stjt/1997.083.html
   4. file:///altext/stjt/1997.083.html
   5. file:///altext/stjt/1991.031.html
   6. file:///altext/stjt/1991.031.html
   7. file://1991019.html#g194
