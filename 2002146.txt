
   --------------------------------------------------------------------------

                              Lög um skipamælingar

                           2002 nr. 146 19. desember

   --------------------------------------------------------------------------

                 Ferill málsins á Alþingi.   Frumvarp til laga.

Tóku gildi 30. desember 2002. Breytt með l. 162/2010 (tóku gildi 1. jan. 2011).

    1. gr. Skip í lögum þessum tekur til hvers fljótandi fars sem skráð er á
                              íslenska skipaskrá.
2. gr. Hvert skip með skráningarlengd 24 metra eða lengra skal mælt og tonnatala
  þess reiknuð samkvæmt alþjóðasamþykkt um mælingu skipa sem undirrituð var í
                             London 23. júní 1969.
  Hvert skip með skráningarlengd allt að 24 metrum skal mælt og tonnatala þess
    reiknuð samkvæmt reglum sem ráðherra setur að tillögum Siglingastofnunar
                                    Íslands.
    Heimilt er að mæla hvert skip og reikna brúttórúmlestatölu þess samkvæmt
  alþjóðareglum um mælingu skipa, gefnum út af Þjóðabandalaginu 30. júní 1939,
eins og mælt er fyrir í samningi, undirrituðum í Ósló 10. júní 1947, með síðari
    breytingum, eftir nánari reglum sem [innanríkisráðherra]^1) ákveður með
                                   reglugerð.
                             ^1)L. 162/2010, 234. gr.
3. gr. Skip sem mælt hefur verið samkvæmt alþjóðasamþykkt um mælingu skipa, sbr.
                  1. mgr. 2. gr., skal fá alþjóðlegt mælibréf.
  Skip sem mælt er samkvæmt reglum sem ráðherra hefur sett skv. 2. mgr. 2. gr.
                           skal fá íslenskt mælibréf.
 Form mælibréfa skal vera á þann veg sem framangreind alþjóðasamþykkt og reglur
                                 mæla fyrir um.
 4. gr. Skipasmiður eða fyrirsvarsmaður hans skal senda Siglingastofnun Íslands
 skriflega tilkynningu um smíði skips, sem ætlað er til skráningar hér á landi,
 ásamt útreikningum á tonnatölum og teikningum og öðrum nauðsynlegum gögnum sem
       sýna form og fyrirkomulag skipsins. Enn fremur skal hann tilkynna
      Siglingastofnun Íslands hvenær tímabært er að skoða og mæla skipið.
  5. gr. Ef skipi er breytt þannig að tonnatala þess breytist er eiganda þess
skylt að tilkynna það til Siglingastofnunar Íslands og skal þá senda stofnuninni
  nýja útreikninga á tonnatölum og teikningar og önnur nauðsynleg gögn til að
         ákveða mælingu þess. Að því loknu skal gefa út nýtt mælibréf.
   6. gr. Þegar skip er skráð á íslenska skipaskrá ber eiganda þess að senda
  Siglingastofnun Íslands útreikninga á tonnatölum þess og teikningar og önnur
nauðsynleg gögn til þess að ákveða mælingu þess. Heimilt er að taka útreikninga
  og mælingar sem samþykktar hafa verið af erlendu ríki gildar ef það ríki er
              aðili að alþjóðasamþykkt um mælingar skipa frá 1969.
  7. gr. Siglingastofnun Íslands getur hvenær sem ástæða þykir til endurskoðað
mælingu skipa. Einnig geta eigendur skipa fengið skip sín mæld að nýju óski þeir
                                     þess.
 8. gr. Heimilt er að mæla erlent skip við komu hingað til lands hafi það ekki
       gilt mælibréf samkvæmt alþjóðasamþykkt um mælingar skipa frá 1969.
    9. gr. Greiða skal fyrir mælingar skipa, endurmælingu skipa, yfirferð á
  mælingum, útgáfu og endurútgáfu mælibréfa samkvæmt lögum þessum og skulu þau
  gjöld standa undir kostnaði Siglingastofnunar Íslands við afgreiðslu þeirra.
   Gjöld skulu ákveðin í gjaldskrá stofnunarinnar. Siglingastofnun er einnig
   heimilt að innheimta ferða- og dagpeningakostnað þeirra sem mælingar skipa
                annast svo sem hann er ákveðinn hverju sinni.^1)
                  Gjöldum skv. 1. mgr. fylgir lögveð í skipi.
                                 ^1)Rg. 587/2002.
  10. gr. Brot gegn lögum þessum eða reglum sem settar eru samkvæmt þeim varða
                                    sektum.
                     11. gr. Lög þessi öðlast þegar gildi.
