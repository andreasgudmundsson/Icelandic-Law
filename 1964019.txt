
   --------------------------------------------------------------------------

                                                                 Skipulagslög^1)

                              1964 nr. 19 21. maí

   --------------------------------------------------------------------------

   ^1)Falla úr gildi 1. janúar 1998, sbr. [2]l. 73/1997, 62. gr.

                                   I. kafli.
                            Um stjórn skipulagsmála.
                                     1. gr.
        [Umhverfisráðuneytið]^1) fer með stjórn skipulagsmála samkvæmt lögum
   þessum.
        [Ráðuneytinu til aðstoðar eru skipulagsstjórn ríkisins og
   skipulagsstjóri. Í skipulagsstjórn eiga sæti fimm menn: vegamálastjóri,
   forstjóri Siglingastofnunar og þrír menn skipaðir af ráðherra til fjögurra
   ára eftir almennar sveitarstjórnarkosningar, einn eftir tilnefningu
   Sambands íslenskra sveitarfélaga, einn eftir tilnefningu forsætisráðherra
   og einn án tilnefningar. Varamenn hinna þriggja síðasttöldu skulu skipaðir
   á sama hátt. Stjórnin kýs sér sjálf formann, varaformann og ritara.]^2)
        Verkefni skipulagsstjórnar er að ganga frá skipulagsuppdráttum, er
   berast til staðfestingar, eiga frumkvæði að skipulagningu og
   endurskipulagningu, þar sem hún telur þess þörf, vera opinberum aðilum til
   ráðuneytis um allt, sem skipulagsmál varðar, og fara að öðru leyti með
   stjórn skipulagsmála eftir því, sem segir í lögum þessum. Ef ágreiningur
   verður milli aðila, sem fara með stjórn skipulagsmála, þ.e.
   skipulagsstjórnar ríkisins og sveitarstjórnar, sker ráðherra úr, nema
   öðruvísi sé sérstaklega ákveðið í lögum þessum.
        Ráðherra ákveður skipulagsstjórn laun, sem greiðast ásamt öllum
   kostnaði við störf hennar, úr ríkissjóði.

   ^1)[3]L. 47/1990, 14. gr.^2)[4]L. 159/1996, 1. gr.

                                     2. gr.
        Ráðherra skipar skipulagsstjóra ríkisins að fengnum tillögum
   skipulagsstjórnar. Hann fer í umboði ráðuneytisins og skipulagsstjórnar
   með framkvæmdir í skipulagsmálum eftir því, sem lög þessi ákveða.
        Skipulagsstjóri sér um mælingar, gerð skipulagsuppdrátta og
   endurskoðun þeirra í samráði við hlutaðeigandi sveitarstjórnir. Hann getur
   þó leyft, að slíkar mælingar og gerð skipulagsuppdrátta séu falin
   sérmenntuðum mönnum, er starfi í samráði við hann. Hann ákveður í samráði
   við skipulagsstjórn, að hvaða skipulagsverkefnum skuli unnið hverju sinni.
        Skipulagsstjóri hefur umsjón með því, að hvarvetna sé farið eftir
   gildandi skipulagi. Hann skal fylgjast með störfum byggingarnefnda.
   Skipulagsstjóri skal sitja fundi skipulagsstjórnar og hefur þar málfrelsi
   og tillögurétt. Honum er heimilt með sama hætti að sitja fundi
   byggingarnefnda.
        Nú telur skipulagsstjóri, að byggingarleyfi brjóti í bága við
   samþykkt eða fyrirhugað skipulag, og skal hann þá leita úrskurðar ráðherra
   um, hvort það skuli fellt úr gildi. Ef skipulagsstjóri leitar úrskurðar
   samkvæmt framansögðu, er óheimilt að hefja eða halda áfram framkvæmdum
   samkvæmt nefndu byggingarleyfi, uns úrskurður ráðherra liggur fyrir, en
   leita skal ráðherra áður umsagnar skipulagsstjórnar og viðkomandi
   sveitarstjórnar, sem skulu senda umsagnir sínar innan hæfilegs frests, sem
   ráðherra tiltekur.
        Skipulagsstjórn og skipulagsstjóri skulu árlega gefa ráðuneytinu
   skýrslu um störf sín.
        Laun skipulagsstjóra, svo og annar kostnaður við störf hans, svo sem
   laun starfsmanna hans, skrifstofu- og ferðakostnaður, greiðist úr
   ríkissjóði.

                                     3. gr.
        Nú hagar svo til, að skipulag í einu sveitarfélagi er, að dómi
   skipulagsstjórnar, svo háð skipulagi í nærliggjandi sveitarfélagi, eða í
   fleiri nærliggjandi sveitarfélögum, að nauðsyn beri til þess að gera að
   einhverju leyti sameiginlegt skipulag fyrir þessi sveitarfélög, og getur
   ráðherra þá ákveðið, að samvinnunefnd verði skipuð til þess að gera
   tillögur um skipulag, sem að þessu leyti er sameiginlegt fyrir
   sveitarfélögin.
        Sveitarstjórnir þær, er hlut eiga að máli, skipa hvor eða hver um sig
   tvo menn í samvinnunefnd, en skipulagsstjórn skipar einn mann í nefndina,
   og skal hann vera formaður hennar.
        Skipulagsstjórn skal aðstoða nefndina við störf sín eftir þörfum.
        Samvinnunefnd getur með samþykki skipulagsstjórnar leitað þeirrar
   sérfræðiaðstoðar, sem þörf krefur.
        Ráðherra setur nefndinni starfsreglur og ákveður kjörtíma hennar, að
   fengnum tillögum skipulagsstjórnar.

                                   II. kafli.
              Um skipulagsskyldu og eftirlit með framkvæmd hennar.
                                     4. gr.
        [Öll sveitarfélög eru skipulagsskyld. Allar byggingar ofanjarðar og
   neðan og önnur mannvirki, sem áhrif hafa á útlit umhverfisins, aðrar en
   byggingar á lögbýlum, skulu byggð í samræmi við áður gerðan
   skipulagsuppdrátt, sem samþykktur hefur verið af hlutaðeigandi
   sveitarstjórn og skipulagsstjórn ríkisins.
        Gera skal skipulagsuppdrætti af öllum þéttbýlisstöðum, þar sem búa 50
   manns eða fleiri eða þar sem ætla má að mati skipulagsstjórnar, að
   þéttbýli rísi.
        Þegar sótt er um leyfi til byggingar á lögbýlum, skal fylgja
   leyfisumsókn til byggingarnefndar auk byggingaruppdrátta
   afstöðuuppdráttur, þar sem sýndar eru byggingar, sem fyrir eru, og bygging
   sú, sem sótt er um leyfi til að byggja. Á afstöðuuppdrætti skal enn fremur
   sýna veg að býlinu og tengingu hans við þjóðveg. Þá skulu enn fremur
   sýndar vatnslagnir og holræsalagnir að og frá býli.
        Ráðherra getur að fengnum tillögum skipulagsstjórnar látið gera drög
   að héraða- og landshlutaskipulagi.]^1)

   ^1)[5]L. 31/1978, 1. gr.

                                     5. gr.
        Á skipulagsskyldu svæði skulu allar byggingar og önnur mannvirki gerð
   í samræmi við gildandi skipulagsuppdrátt. Þess skal og gætt, að öllum
   lögnum rafmagnsveitna, síma, vatnsveitna o.s.frv. sé hagað í samræmi við
   hann. Sveitarstjórn (byggingarnefnd) ber að sjá um, að svo sé gert.
        [Nú er skipulagsuppdráttur ekki fyrir hendi af sveitarfélagi eða af
   hluta þess, sbr. 4. gr., eða af skipulagsskyldum stað og getur þá
   sveitarstjórn (byggingarnefnd), að fengnum meðmælum skipulagsstjórnar,
   leyft einstakar byggingarframkvæmdir, sem um kann að verða sótt. Leyfi
   fyrir slíkum byggingum getur sveitarstjórn bundið tilteknum skilyrðum,
   sbr. 2. mgr. 12. gr. og 3. mgr. 4. gr.]^1)

   ^1)[6]L. 31/1978, 2. gr.

                                     6. gr.
        Nú er bygging eða gerð mannvirkis hafin á skipulagsskyldu svæði, án
   þess að tilskilin leyfi séu fengin, eða á annan hátt byggt en leyfi
   stendur til og skipulag gerir ráð fyrir, og skal sveitarstjórn
   (byggingarnefnd) þá hlutast til um, að framkvæmdir verði þegar stöðvaðar
   og fjarlægt það, sem byggt kann að hafa verið án leyfis. Gerist þess þörf,
   skal leitað til hlutaðeigandi yfirvalds, og skal farið með slík mál að
   hætti opinberra mála.
        Sveitarsjóður greiðir kostnað við framkvæmd yfirvalds, en skyldur
   skal hinn seki að endurgreiða kostnaðinn. Sveitarsjóður á forgangsveð
   fyrir endurgreiðslukröfu sinni í því efni, sem komið er í hina ólöglegu
   byggingu.
        Nú kemur í ljós, að skipulagsákvæði eru brotin, og sveitarstjórn
   beitir ekki valdi sínu til að leiðrétta það, og skal þá ráðuneytið, að
   fengnum tillögum skipulagsstjórnar, hlutast til um, að mannvirki, sem
   tvímælalaust brjóta í bág við gildandi skipulag, verði fjarlægð á kostnað
   sveitarsjóðs.

                                  III. kafli.
                      Um mælingar skipulagsskyldra staða.
                                     7. gr.
        Á öllum skipulagsskyldum stöðum skal mæla svæði það, sem byggð nær
   yfir, og eigi minna land umhverfis en ætla má, að fullnægi eðlilegum vexti
   byggðarinnar næstu 25 ár.
        Skipulagsstjóri ákveður í samráði við skipulagsstjórn, hvar mælingar
   og endurskoðun eldri mælinga skuli fram fara hverju sinni.

                                     8. gr.
        Eigendum (umráðamönnum) lands og lóða er skylt að leyfa mælingamönnum
   umferð um lönd og lóðir eftir því, sem þörf krefur, vegna mælinga og leyfa
   þeim að setja föst merki (hæðarmerki á hús og merki á jörðu), þar sem
   slíkt er nauðsynlegt, enda sé það ekki til lýta eða tjóns.

                                     9. gr.
        Um gerð og frágang uppdrátta samkvæmt þessum kafla fer eftir
   reglugerð,^1) sem ráðherra setur.

   ^1)Rg. 18/1922.

                                   IV. kafli.
                          Um gerð skipulagsuppdrátta.
                                    10. gr.
        Á skipulagsuppdrætti, samkvæmt 4. gr., skal sýna aðalumferðaræðar,
   skiptingu fyrirhugaðrar byggðar í íbúðarhverfi, iðnaðarhverfi,
   hafnarhverfi og opin svæði, svo og staðsetningu nauðsynlegra bygginga til
   almenningsþarfa o.s.frv. Þar skal einnig gera grein fyrir
   nýtingarhlutfalli, sbr. 13. gr.
        Heimilt er skipulagsstjórn með samþykki sveitarstjórnar að fresta
   ákvörðun um skipulagningu hluta af landssvæði skipulagsskylds staðar, og
   skal þá auðkenna slíkt svæði sérstaklega. Slík ákvörðun getur gilt allt að
   10 ár í senn, en að loknum þeim tíma skal tekið til nýrrar athugunar,
   hvort ráðist skuli í skipulagningu þessa svæðis að nokkru eða öllu leyti.
        Ef ekki næst samkomulag milli skipulagsstjórnar og sveitarstjórnar um
   það, hvort nota skuli heimild til frestunar, samkvæmt 2. mgr., sker
   ráðherra úr, en leita skal hann áður umsagnar beggja aðila.
        Sveitarstjórn skal láta þinglýsa slíkum ákvörðunum sem kvöðum á þær
   eignir, sem ákvarðanirnar taka til. Slík skjöl skulu undanþegin gjöldum í
   ríkissjóð og sveitarsjóð.

                                    11. gr.
        Þar sem gerður hefur verið skipulagsuppdráttur, skv. 10. gr., skal,
   þar sem þörf krefur, einnig gera séruppdrætti að skipulagi einstakra
   bæjarhverfa.
        Á séruppdrætti skal gerð nánari grein fyrir skipulaginu í einstökum
   atriðum, svo sem legu og breidd gatna, breidd akbrauta og gangstétta,
   lóðamörkum, staðsetningu bygginga, stærð þeirra og hæð. Þar má og kveða
   nánar á um gerð húsa og útlit eftir því, sem ástæða þykir til.
        Á séruppdrætti er heimilt að víkja nokkuð frá meginreglum
   skipulagsuppdráttar, samkvæmt 10. gr., að því er varðar einstök atriði
   skipulags, þó því aðeins, að með því verði ekki raskað að verulegu leyti
   nýtingarhlutfalli því, sem ákveðið hefur verið í hverfinu samkvæmt 13. gr.

                                    12. gr.
        Nú er ákveðið að beita ákvæðum 3. gr. um svæðaskipulagningu, og skal
   þá gera uppdrátt af því svæði, sem um er að ræða, svo sem fyrir er mælt í
   10. gr., eftir því sem þörf krefur.
        Ef talið er æskilegt að fresta um tiltekið árabil, þó ekki lengur en
   10 ár í senn, ákvörðun um skipulagningu hluta af svæðinu, skal auðkenna
   það sérstaklega á uppdrætti. Er þá óheimilt að reisa á svæðinu nokkur
   varanleg mannvirki, nema sérstök heimild skipulagsstjórnar komi til.
   Heimilt er þó sveitarstjórn í samráði við skipulagsstjóra að leyfa
   byggingar á svæðinu, ef hún telur slíkt nauðsynlegt vegna atvinnurekstrar,
   sem þar er fyrir. Binda má leyfi því skilyrði, að umrætt mannvirki verði
   fjarlægt sveitarsjóði að kostnaðarlausu, þegar þess verður krafist.
        Þinglýsa má slíkum ákvörðunum sem kvöðum á þeim eignum, sem
   ákvarðanir taka til. Skulu slík skjöl undanþegin gjöldum í ríkissjóð og
   sveitarsjóð.
        Samvinnunefndin skal sérstaklega auðkenna þau svæði, sem hún telur
   heppilegast að skipulögð verði endanlega og gerð byggingarhæf á næstu 10
   árum frá því að uppdrátturinn tekur gildi.
        Í reglugerð má kveða nánar á um gerð slíkra uppdrátta, sbr. og 13.
   gr.

                                    13. gr.
        Ráðherra skal, að fengnum tillögum skipulagsstjórnar, setja
   reglugerð^1) um gerð skipulagsuppdrátta, skv. 10. og 11. gr.
        Þar skal m.a. ákveðið um mælikvarða og frágang uppdrátta, og hver
   greinargerð fylgja skuli uppdrætti. Einnig skal þar ákveðið, hvaða
   lágmarkskröfur gera skuli um fjölda opinna bifreiðastæða, er fylgja hverju
   húsi eða byggingarreit, og skal í því efni miða við notkun þess, svo og um
   stærð leiksvæða fyrir börn á lóðum íbúðarhúsa og athafnasvæði fyrir íbúa
   að öðru leyti. Enn fremur skal þar kveðið á um lágmarksfjarlægð milli
   húsa, og skal í því efni við það miðað, að í íbúðarhverfum njóti
   fullnægjandi birtu á aðalsólarhlið húss. Þá skal og kveða þar á um
   nýtingarhlutfall í hinum ýmsu hverfum, en nýtingarhlutfall er hlutfallið
   milli samanlagðs gólfflatar húss og lóðarstærðar. Ákveða má, að auðkenndir
   skuli sérstaklega á uppdrætti þeir staðir, sem eru áberandi, t.d. við torg
   og aðalgötur, og sé leyfi til byggingar þar bundið samþykki
   skipulagsstjórnar.
        [Þá skal kveða á um, að hið skipulagða svæði geri fötluðu og öldruðu
   fólki auðvelt að komast leiðar sinnar og að tekið skuli að öðru leyti
   tillit til sérþarfa þess, svo sem varðandi götur, gangstéttir,
   bifreiðastæði og staðsetningu íbúðarhúsa, sem sérstaklega eru ætluð þessu
   fólki.]^2)

   ^1)Rg. 318/1985, sbr. 178/1992 og 519/1994 (skipulagsrg.).^2)[7]L.
   31/1978, 3. gr.

                                    14. gr.
        Skipulagsstjórn getur með samþykki ráðherra látið fram fara opinbera
   samkeppni um skipulag ákveðins sveitarfélags, hluta þess eða svæðis, sem
   nær að nokkru leyti eða öllu yfir tvö sveitarfélög eða fleiri. Áður en
   slík samkeppni er ákveðin, skal skipulagsstjórn leita umsagnar þeirra
   sveitarstjórna, sem hlut eiga að máli.
        Um samkeppnina skal fara eftir þeim samkeppnisreglum, er
   skipulagsstjórn samþykkir, en að öðru leyti sker ráðherra úr vafaatriðum,
   og er úrskurður hans fullnaðarúrskurður.

                                    15. gr.
        Þegar skipulagsstjórn hefur samþykkt tillögu að skipulagsuppdrætti,
   samkvæmt 10. gr. (svo og 11. gr. að því leyti sem slíkt er nauðsynlegt),
   skal tillagan send viðkomandi sveitarstjórn (sveitarstjórnum) til
   umsagnar. Sveitarstjórn skal láta í té umsögn sína innan þriggja mánaða,
   nema lengri frestur sé settur. Ef umsögn berst ekki innan tiltekins
   frests, telst sveitarstjórn hafa samþykkt uppdráttinn að svo stöddu.

                                    16. gr.
        Þegar samvinnunefnd hefur lokið tillögu um skipulag ásamt rökstuddri
   greinargerð fyrir henni, skal hún senda málið til meðferðar
   skipulagsstjórnar.
        Nú fellst skipulagsstjórn á skipulagstillöguna og skal tillagan þá
   send til umsagnar þeirra sveitarfélaga, sem hún tekur til. Sveitarstjórn
   skal láta í té umsögn innan þriggja mánaða, nema lengri frestur sé
   veittur. Ef umsögn berst ekki innan tilskilins frests, telst sveitarstjórn
   hafa samþykkt uppdráttinn að svo stöddu.
        Ef sveitarstjórn gerir breytingartillögur og samvinnunefnd getur ekki
   á þær fallist, þá skal skipulagsstjóri boða til fundar samvinnunefndar og
   fulltrúa þeirra sveitarstjórna, sem um málið hafa fjallað að því leyti,
   sem málið geti varðað viðkomandi sveitarstjórn. Náist ekki samkomulag þar,
   ákveður skipulagsstjórn, hvort tillagan skuli lögð fram.
        Nú hefur verið gerður skipulagsuppdráttur og ákveður skipulagsstjórn
   þá, hvort taka skuli athugasemdir sveitarstjórna til greina að einhverju
   eða öllu leyti.

                                   V. kafli.
      Um framlagningu skipulagstillagna, samþykkt þeirra og staðfestingu.
                                    17. gr.
        Nú ákveður skipulagsstjórn að leggja skipulagstillögu, samkvæmt 15.
   og 16. gr., fram opinberlega, og skal hún þá auglýsa slíkt á þann hátt,
   sem venja er um auglýsingar stjórnvalda á umræddum stað. Skal þar
   tilgreint yfir hvaða svæði tillagan nái, hvar uppdrættir ásamt
   fylgiskjölum séu til sýnis og hve lengi, en það má eigi vera skemur en 6
   vikur, hvert skila skuli athugasemdum við tillöguna og innan hvers frests,
   en hann má eigi vera skemmri en 8 vikur frá birtingu auglýsingar, og
   jafnframt skal tekið fram, að þeir, sem eigi geri athugasemdir innan
   tilskilins frests, teljist samþykkja tillöguna.
        Skipulagsstjórn getur falið sveitarstjórn að annast framlagningu
   tillagna og auglýsinga, samkvæmt 1. mgr.

                                    18. gr.
        Athugasemdum við skipulagstillögu skal skilað til sveitarstjórnar.
        Sveitarstjórn skal innan 8 vikna, nema skipulagsstjórn ákveði lengri
   frest, senda skipulagsstjórn athugasemdir þær, er borist hafa, ásamt
   umsögn sinni um hverja athugasemd og endanlega umsögn um uppdráttinn.
        Hafi samvinnunefnd fjallað um skipulagstillöguna, skal leitað
   umsagnar hennar um athugasemdirnar.
        Skipulagsstjórn gengur síðan endanlega frá uppdrættinum og sendir
   hann ráðherra til staðfestingar.
        Þegar ráðherra hefur staðfest uppdrátt, skal það birt í
   Stjórnartíðindum ásamt greinargerð skipulagsstjórnar um mörk hins
   skipulagða svæðis og annað, er hún telur máli skipta.

                                    19. gr.
        Nú telur skipulagsstjórn eða sveitarstjórn, að endurskoða eða breyta
   þurfi staðfestum skipulagsuppdrætti, og fer þá um málsmeðferð, skv.
   15.18. gr., eftir því, sem við á hverju sinni.
        Byggingarframkvæmdir á þeim svæðum, sem óskað er breytingar skipulags
   á, eru þá háðar ákvæðum 2. mgr. 5. gr., sbr. 6. gr., uns endurskoðun eða
   breytingu skipulagsins er lokið.
        Nú óskar sveitarstjórn, að gerðar verði breytingar á staðfestum
   skipulagsuppdrætti, er séu það óverulegar, að ekki sé talin ástæða til
   meðferðar, samkvæmt 1. mgr., og skal þá gera tillögu til skipulagsstjórnar
   um breytingarnar.
        Tillögunni skal fylgja yfirlýsing sveitarstjórnar um það, að hún taki
   að sér að bæta það tjón, er einstakir aðilar kunna að verða fyrir við
   breytinguna. Ef skipulagsstjórn fellst á breytinguna, staðfestir hún hana,
   tilkynnir hana ráðuneytinu, sem sér um, að frá henni verði skýrt í
   Stjórnartíðindum.

                                    20. gr.
        Heimilt er sveitarstjórn með samþykki skipulagsstjórnar að fresta um
   ákveðið árabil, þó ekki lengur en 10 ár í senn, staðfestingu
   skipulagsuppdráttar ákveðins svæðis, samkvæmt 10. (og 11. gr.), enda sé
   land það, sem uppdrátturinn tekur til, að öllu leyti í eigu
   sveitarfélagsins eða aðila, sem samþykkja þá tilhögun.
        Þá er sveitarstjórn með sama hætti heimilt að fresta staðfestingu, ef
   sérstök óvissa ríkir um þýðingarmikil atriði, sem haft geta veruleg áhrif
   á framkvæmd skipulagsins.
        Þegar svo stendur á, sem í 1. mgr. segir, er heimilt að falla frá
   þeirri opinberu auglýsingu og birtingu skipulagstillagna, sem um ræðir í
   þessum kafla.
        Þótt uppdráttur hljóti ekki staðfestingu, samkvæmt 1. mgr., er
   sveitarstjórn (byggingarnefnd) skylt að fara eftir honum, og verður honum
   ekki breytt, nema gætt sé reglna 19. gr., eftir því sem við á.

                                    21. gr.
        Nú hefur skipulag hlotið staðfestingu, en lóðaskipting á tilteknum
   byggingarreit eða hluta hans er að dómi skipulagsstjórnar svo óhentug, að
   miklum erfiðleikum er bundið eða ekki unnt að byggja samkvæmt því, nema
   breyting á lóðamörkum komi til, og skal hún þá gera tillögu um nýja
   lóðaskiptingu. Ef sveitarstjórn samþykkir lóðaskiptinguna, skal hún leita
   samkomulags við lóðaeigendur um nauðsynlegar breytingar.
        Ef ekki næst samkomulag, getur sveitarstjórn látið fram fara
   eignarnám í samræmi við ákvörðun sína.

                                    22. gr.
        Nú er lóð á skipulögðum reit að dómi skipulagsstjórnar svo óheppilega
   löguð eða svo lítil, að ekki megi nýta til bygginga samkvæmt skipulagi, og
   má þá ákveða, að hún verði lögð við aðra lóð eða lóðir.
        Ef eigendur verða ekki ásáttir um eignarhlutdeild í hinni nýju lóð,
   skal úr þeim ágreiningi skorið með mati dómkvaddra manna.

                                   VI. kafli.
                      Um framkvæmd skipulags eldri hverfa.
                                    23. gr.
        Nú telur sveitarstjórn rétt að beita sér fyrir því, að hafist verði
   handa um endurbyggingu byggingarreits eða hluta af honum í samræmi við
   staðfest skipulag, og skal þá gerð um það sérstök ályktun.
        Ályktun þessi skal tilkynnt skriflega eigendum (umráðamönnum)
   fasteigna á umræddu svæði. Nú telur sveitarstjórn vafa leika á því,
   hverjum tilkynna skuli, og skal þá jafnframt birta tilkynninguna í
   Lögbirtingablaði einu sinni. Skulu aðilar innan frests, sem sveitarstjórn
   ákveður og eigi má vera skemmri en fjórar vikur, tilkynna skriflega, hvort
   þeir óski að taka að sínu leyti þátt í endurbyggingunni og hefjast handa
   innan þess tíma, sem sveitarstjórn tiltekur.
        Þegar sveitarstjórn hefur kynnt sér, hverjar undirtektir ályktunin
   hefur fengið, ákveður hún, hvort málinu skuli haldið áfram að sinni.
        Ef ákveðið verður að halda áfram, skal tilkynna aðilum þá ákvörðun og
   jafnframt boða til sameiginlegs fundar þeirra. Skal í þeirri tilkynningu
   tekið fram, að verði af félagsstofnun um málið, megi þeir, sem ekki gerast
   þátttakendur, vænta þess, að fasteign (fasteignir) þeirra á svæðinu verði
   tekin eignarnámi af sveitarstjórn.
        Heimilt er sveitarstjórn að binda eignarnám því skilyrði, að þeir,
   sem eru aðilar, skuldbindi sig til að kaupa viðkomandi eignir fyrir það
   verð, er sveitarsjóður verður að hlíta, þannig að hann verði skaðlaus.
        Skylt er sveitarstjórn að bjóða aðilum, sem tjáð hafa sig fylgjandi
   félagsstofnun, forkaupsrétt. Ef fleiri en einn óska að neyta
   forkaupsréttar, sker sveitarstjórn úr, hverjum selja skuli. Ef
   forkaupsréttur er ekki notaður, getur sveitarsjóður selt hverjum þeim, sem
   gengst undir skuldbindingar um þátttöku í endurbyggingu með þeim
   skilmálum, sem sveitarstjórn setur.

                                    24. gr.
        Þegar þannig hefur verið gengið frá, að allir eigendur fasteigna á
   viðkomandi byggingarreit eða hluta byggingarreits hafa lýst sig reiðubúna
   að hefja byggingarframkvæmdir, skal fara fram mat, framkvæmt af dómkvöddum
   matsmönnum, ef eigendur verða ekki sammála um verð eignanna.
        Kostnaður við matið skal greiddur úr sveitarsjóði, en heimilt er að
   endurkrefja eigendur viðkomandi fasteigna um helming kostnaðarins miðað
   við eignarhluta hvers um sig. Um framkvæmd mats fer eftir reglum [8]laga
   nr. 61/1917.^1)

   ^1)Nú [9]l. 11/1973.

                                    25. gr.
        Ef aðilar verða ekki ásáttir um annað félagsform, skal stofnað
   hlutafélag, og hefur sveitarstjórn forgöngu um þá stofnun.
        Hlutdeild hvers um sig í hlutafélaginu skal miða við það
   lóðarandvirði (matsverð), sem hann leggur fram. Andvirði mannvirkja, sem á
   reitnum eru, og nauðsynlegt verður að fjarlægja, svo og niðurrifskostnað,
   skal telja til byggingarkostnaðar, nema öðruvísi semjist milli aðila.

                                  VII. kafli.
                   Um forkaupsrétt, eignarnám og skaðabætur.
                                    26. gr.
        Sveitarstjórn getur með sérstakri samþykkt áskilið sveitarfélagi
   forkaupsrétt að lóðum og öðrum fasteignum innan sveitarfélagsins, ef hún
   telur slíkt nauðsynlegt af skipulagsástæðum. Um meðferð slíkra mála fer
   eftir ákvæðum [10]laga nr. 22/1932.

                                    27. gr.
        Heimilt er sveitarstjórn, að fengnu samþykki ráðherra, að taka
   eignarnámi landssvæði (fasteignir) innan sveitarfélagsins, ef
   skipulagsstjórn telur það nauðsynlegt vegna fyrirsjáanlegrar og eðlilegrar
   þróunar sveitarfélagsins.

                                    28. gr.
        Heimilt er sveitarstjórn að taka einstakar fasteignir eða hluta
   fasteignar eignarnámi, ef þess gerist nauðsyn vegna framkvæmda á staðfestu
   skipulagi.

                                    29. gr.
        Skaðabætur vegna framkvæmda á skipulagi skulu því aðeins greiddar, að
   um eignarnám sé að ræða, samkvæmt lögum þessum, eða svo sé ástatt, sem
   segir í grein þessari.
        Nú gerir staðfest skipulag ráð fyrir því, að lóð rýrni svo mjög, að
   hún verði illa nothæf til byggingar, að dómi dómkvaddra manna, og skal þá
   greiða bætur, ef eigandi (umráðamaður) getur sýnt fram á, að hann verði
   fyrir tjóni af þessum sökum. Bætur mega nema heildarandvirði eignarinnar,
   ef krafist verður, að sveitarfélag taki við henni allri, en slíkt er þó
   því aðeins skylt, að sá hluti lóðar, sem eftir verður, sé að dómi
   dómkvaddra manna ónothæfur til byggingar.
        Nú er ákveðin á staðfestum skipulagsuppdrætti tiltekin lega götu eða
   vegar eða að tiltekið svæði skuli tekið til almenningsnota, og slíkt
   veldur því, að dómi dómkvaddra manna, að eigandi fasteignar getur ekki
   nýtt hana eins og eðlilegt er miðað við allar aðstæður, m.a. hagnýtingu
   fasteigna í næsta nágrenni, og á hann þá rétt á bótum. Ef eigandi krefst,
   er sveitarstjórn skylt að kaupa eignina fullu verði.
        Við ákvörðun bóta vegna skipulagsaðgerða skal taka tillit til þeirrar
   verðhækkunar, sem þær hafa í för með sér á viðkomandi eign. Ef talið er,
   að verðhækkunin sé jafnmikil eða meiri en bótaskylt tjón, skal engar bætur
   greiða. Enn fremur ber að miða við eftirtalin atriði í sambandi við
   ákvörðun bóta: Hvort nýtt skipulag hefur áhrif nú þegar eða síðar á
   verðmæti eignarinnar, hverjar kröfur eru gerðar um nýtingarhlutfall,
   húsahæðir, bifreiðastæði, leiksvæði barna, opin svæði o.s.frv., að því er
   snertir sambærilegar eignir, enn fremur hvort skipulagið gerir viðhorf
   fasteignarinnar gagnvart götu hagstæðara eða óhagstæðara en áður var
   o.s.frv. Þá ber og að miða við þann arð, sem telja má, að eðlileg notkun
   eignarinnar gefi af sér.
        Sá, sem telur sig eiga rétt á bótum, samkvæmt þessari grein, skal
   senda kröfu sína til sveitarstjórnar innan tilskilins frests, sem
   sveitarstjórn ber að auglýsa með þeim hætti, sem venja er um auglýsingar
   stjórnvalda á hverjum stað. Fresturinn má ekki vera skemmri en 8 vikur.
        Sveitarstjórn annast um, að dómkvaddir verði matsmenn til að ákveða
   bætur samkvæmt þessari grein. Allar bætur samkvæmt lögum þessum skulu
   greiddar úr sveitarsjóði. Um framkvæmd mats fer samkvæmt [11]lögum nr.
   61/1917.^1)

   ^1)Nú [12]l. 11/1973.

                                    30. gr.
        Nú er land í einkaeign og eigandi óskar, að því eða hluta þess verði
   breytt í byggingarlóðir, samkvæmt gildandi skipulagi, og skal
   sveitarstjórn slíkt heimilt, enda láti landeigandi endurgjaldslaust af
   hendi við sveitarfélagið til almenningsþarfa, t.d. gatna, leikvalla
   o.s.frv., sem svarar ^1/[3] af heildarflatarmáli þeirra byggingarlóða, sem
   heimild sveitarstjórnar nær til. Ef landeigandi ræður ekki yfir nægu landi
   umfram lóð eða lóðir, getur sveitarstjórn heimilað, að hann leysi sig
   undan kvöð þessari með því að greiða andvirði þess, sem á vantar, samkvæmt
   mati dómkvaddra manna.
        Sveitarstjórn getur frestað því að nota heimild, samkvæmt 1. mgr.,
   þar til gerðar hafa verið fullnægjandi götur og holræsi, þannig að lóðir
   séu byggingarhæfar. Hún getur bundið slíka heimild því skilyrði, að greitt
   verði tiltekið gjald í sveitarsjóð, og fer um upphæð gjaldsins eftir
   gjaldskrá, er sveitarstjórn semur og ráðherra staðfestir. Skal upphæðin
   við það miðuð, að landeigandi greiði allt að ^4/[5] áætlaðs kostnaðar við
   gerð gatna og holræsa. Þegar þeir, sem hlut eiga að máli, hafa greitt
   gjaldið, er sveitarstjórn skylt að hefja framkvæmdir og ljúka þeim innan
   hæfilegs tíma. Greiðslur samkvæmt þessari gjaldskrá má innheimta með
   lögtaki, ef þörf krefur.

                                  VIII. kafli.
                               Um lóðaskrá o.fl.
                                    31. gr.
        Óheimilt er á skipulagsskyldum stöðum að skipta löndum og lóðum eða
   breyta landamerkjum og lóðamörkum, nema samþykki sveitarstjórnar komi til,
   og getur hún krafist þess, að gerður sé fullnægjandi uppdráttur af landi,
   er skipta skal.
        [Innan skipulagsskyldra staða getur sveitarstjórn, að fengnu samþykki
   skipulagsstjórnar, bannað efnistöku, grjótnám eða annan verulegan
   tilflutning eða brottnám jarðarefna, ef líklegt má telja, að það valdi
   röskun lands, sem leitt getur af sér uppblástur eða valdið verulegum
   erfiðleikum við framkvæmd skipulags, sem þegar hefur verið ákveðið, eða
   við væntanlega gerð skipulagsuppdrátta af svæðinu og framkvæmd síðar.
   Sömuleiðis getur sveitarstjórn með samþykki skipulagsstjórnar sett það
   skilyrði fyrir því að falla frá slíku banni, að landssvæði það, sem efni
   er tekið úr, verði að framkvæmdum loknum lagfært eftir ákvörðun
   sveitarstjórnar, og krafist hæfilegra trygginga fyrir efndum.]^1)

   ^1)[13]L. 25/1972, 1. gr.

                                    32. gr.
        Ráðuneytið getur ákveðið, að sveitarstjórn á skipulagsskyldum stað
   láti á kostnað sveitarsjóðs gera lóðaskrá, þar sem tilgreind skulu öll
   lönd og lóðir innan sveitarfélagsins eða tiltekins hluta þess. Í reglugerð
   skal kveða nánar á um gerð lóðaskrár.

                                   IX. kafli.
                          Um greiðslu kostnaðar o.fl.
                                    33. gr.
        [Kostnaður við mælingar, sem skipulagsstjóri framkvæmir, skal
   greiddur úr ríkissjóði. Skylt er sveitarfélagi að endurgreiða a.m.k.
   helming slíks kostnaðar vegna mælinga sem framkvæmdar eru í þess þágu.
        Ef sveitarfélag annast mælingar skal kostnaður við þær mælingar
   greiddur úr sveitarsjóði, en skylt er ríkissjóði að endurgreiða allt að
   helming slíks kostnaðar eftir því sem nánar er kveðið á um í fjárlögum,
   enda hafi skipulagsstjórn samþykkt að sveitarfélagið annaðist
   mælingarnar.]^1)

   ^1)[14]L. 144/1995, 53. gr.

                                    34. gr.
        [Kostnaður við skipulagningu, sem skipulagsstjórn annast, skal
   greiddur úr ríkissjóði. Skylt er sveitarfélagi að endurgreiða a.m.k.
   helming slíks kostnaðar vegna skipulagningar sem framkvæmd er í þess þágu.
   Sama gildir um kostnað samvinnunefndar skv. 3. gr. Verði ágreiningur á
   milli sveitarfélaga um skiptingu kostnaðar sker ráðherra úr, að fengnum
   tillögum skipulagsstjórnar.
        Nú hefur sveitarstjórn annast fyrir eigin reikning undirbúning og
   gerð skipulagsuppdrátta í sínu sveitarfélagi með samþykki
   skipulagsstjórnar og undir yfirstjórn hennar, og er þá ráðherra heimilt að
   endurgreiða úr ríkissjóði allt að helming kostnaðar sveitarstjórnar við
   slíkar framkvæmdir eftir því sem nánar er kveðið á um í fjárlögum, þó eigi
   hærri fjárhæð en nemur helmingi þeirra gjalda sem greiðast af gjaldskyldum
   eignum í sveitarfélaginu skv. 35. gr. laga þessara.]^1)
        [Þá getur skipulagsstjórn heimilað sveitarstjórn að annast á eigin
   kostnað tiltekið skipulagsverkefni undir yfirstjórn skipulagsstjórnar.
   Ráðherra er þá heimilt að láta greiða úr ríkissjóði allt að helmingi
   kostnaðar sveitarstjórnar við það verkefni, enda hafi skipulagsstjórn
   staðfest samning sveitarstjórnar við þann aðila, sem verkefnið tekur að
   sér, þ. á m. kveðið á um hámarksframlag ríkissjóðs.]^2)

   ^1)[15]L. 144/1995, 54. gr.^2)[16]L. 41/1972, 1. gr.

                                    35. gr.
        Til þess að standast straum af kostnaði ríkissjóðs af framkvæmd
   skipulagsmála, samkvæmt lögum þessum, er ráðherra heimilt að ákveða með
   sérstakri reglugerð,^1) að innheimt skuli í ríkissjóð sérstakt gjald,
   skipulagsgjald, sem nema má allt að 30/00 af brunabótaverði hverrar
   nýbyggingar, sem reist verður á skipulagsskyldum stað, og fellur það í
   gjalddaga, þegar brunabótavirðing hefur farið fram. Það hefur lögveð í
   eigninni og gengur fyrir öllum öðrum veðkröfum, er á henni hvíla.
   Innheimta má gjaldið með lögtaki.
        [Auk skipulagsgjalds, sem um ræðir í 1. mgr., skal árlega greiða úr
   ríkissjóði til framkvæmdar skipulagsmála fjárhæð sem nemur allt að
   helmingi skipulagsgjalda liðins árs eftir því sem nánar er ákveðið í
   fjárlögum.]^2)

   ^1)Rg. 676/1994, sbr. 531/1995.^2)[17]L. 144/1995, 55. gr.

                                   X. kafli.
                               Refsiákvæði o.fl.
                                    36. gr.
        Brot gegn lögum þessum skulu varða sektum ...^1) sem renna í
   ríkissjóð, nema þyngri refsing liggi við í öðrum lögum. Um meðferð slíkra
   mála skal fara að hætti opinberra mála.
        Ef aðili vanrækir að vinna verk, sem honum er skylt að vinna samkvæmt
   lögum þessum, eða það er unnið á annan hátt en fyrir er mælt, getur
   skipulagsstjórn lagt fyrir hann að vinna það á tilskilinn hátt að
   viðlögðum allt að [5000]^1) króna dagsektum, er renna í ríkissjóð, og má
   innheimta þær með lögtaki.

   ^1)[18]L. 75/1982, 21. gr.

                            [Ákvæði til bráðbirgða.
        Ráðherra getur, á sama hátt og kveðið er á um í 3. gr., ákveðið að
   samvinnunefnd verði skipuð til að gera tillögu að skipulagi á miðhálendi
   Íslands. Svæðið markast í aðalatriðum af línu sem dregin verður á milli
   heimalanda og afrétta. Héraðsnefndir þær, sem hlut eiga að máli, skipa
   hver um sig einn fulltrúa í samvinnunefnd en ráðherra skipar einn fulltrúa
   í nefndina og skal hann vera formaður. Um málsmeðferð tillögu að skipulagi
   miðhálendisins fer skv. [19]16. gr. skipulagslaga, nr. 19/1964. Að öðru
   leyti skal fresta frekari afgreiðslu tillögunnar uns ný skipulags- og
   byggingarlög hafa verið samþykkt á Alþingi.]^1)

   ^1)[20]L. 73/1993, 1. gr. Rg. 565/1994.

References

   Visible links
   1. http://www.althingi.is/dba-bin/lawformpr.pl?lnr=1964019
   2. file://1997073.html#g62
   3. file:///altext/stjt/1990.047.html
   4. file:///altext/stjt/1996.159.html
   5. file:///altext/stjtnr.html#1978031?g1
   6. file:///altext/stjtnr.html#1978031?g2
   7. file:///altext/stjtnr.html#1978031?g3
   8. file:///altext/stjtnr.html#1917061
   9. file://1973011.html
  10. file://1932022.html
  11. file:///altext/stjtnr.html#1917061
  12. file://1973011.html
  13. file:///altext/stjtnr.html#1972025?g1
  14. file:///altext/stjt/1995.144.html
  15. file:///altext/stjt/1995.144.html
  16. file:///altext/stjtnr.html#1972041?g1
  17. file:///altext/stjt/1995.144.html
  18. file:///altext/stjtnr.html#1982075?g21
  19. file://1964019.html#g16
  20. file:///altext/stjt/1993.073.html
