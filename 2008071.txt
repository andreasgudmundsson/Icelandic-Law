
   --------------------------------------------------------------------------

                                Lög um fiskeldi

                              2008 nr. 71 11. júní

   --------------------------------------------------------------------------

                 Ferill málsins á Alþingi.   Frumvarp til laga.

                            Tóku gildi 1. júlí 2008.

                I. kafli. Markmið, gildissvið og skilgreiningar.
                                1. gr. Markmið.
  Markmið laga þessara er að skapa skilyrði til uppbyggingar fiskeldis og efla
   þannig atvinnulíf og byggð í landinu, stuðla að ábyrgu fiskeldi og tryggja
   verndun villtra nytjastofna. Skal í því skyni leitast við að tryggja gæði
  framleiðslunnar, koma í veg fyrir hugsanleg spjöll á villtum nytjastofnum og
        lífríki þeirra og tryggja hagsmuni þeirra sem nýta slíka stofna.
    Við framkvæmd laganna skal þess ávallt gætt að sem minnst röskun verði á
 vistkerfi villtra fiskstofna og að sjálfbærri nýtingu þeirra sé ekki stefnt í
                                     hættu.
                               2. gr. Gildissvið.
      Lög þessi taka til eldis vatnafiska og nytjastofna sjávar á íslensku
forráðasvæði. Við framkvæmd þeirra skal gætt samræmis við framkvæmd laga um lax-
    og silungsveiði, laga um fiskrækt og laga um varnir gegn fisksjúkdómum.
                             3. gr. Skilgreiningar.
 Í lögum þessum, reglugerðum og reglum, settum á grundvelli þeirra, er merking
                             hugtaka sem hér segir:
     1. Alifiskur: Fiskur sem alinn er eða látinn ganga sjálfala í tjörnum eða
                                    ílátum.
       2. Eldisdýr: Lifandi fiskur, krabbadýr eða lindýr frá eldisstöð, óháð
 þroskastigi, að meðtöldum dýrum sem lifa upprunalega villt en eru ætluð fyrir
                                   eldisstöð.
      3. Fiskeldi: Geymsla, gæsla og fóðrun vatnafiska, annarra vatnadýra og
 nytjastofna sjávar, klak- og seiðaeldi, hvort sem er í söltu eða ósöltu vatni.
     4. Fiskeldisstöð: Staður þar sem vatn, sjór, land eða mannvirki er nýtt í
                                þágu fiskeldis.
      5. Fiskrækt: Hvers konar aðgerðir sem ætla má að skapi eða auki fisk í
                              veiðivatni eða sjó.
   6. Fiskræktarslepping: Slepping samstofna smáseiða eða gönguseiða í því skyni
                    að auka fiskigengd í veiðivatni eða sjó.
   7. Fiskstofn: Hópur fiska sömu tegundar sem hrygnir á tilteknum stað og tíma
     en gerir það ekki í neinum mæli með öðrum hópum á öðrum stað eða tíma.
    8. Fiskur: Fiskur í merkingu laga þessara tekur til allra tegunda lagardýra
  sem lifa í vatni og sjó, hvort sem er við náttúrulegar aðstæður eða í eldi.
            9. Geldstofn: Fiskur sem ekki framleiðir frjóar kynfrumur.
        10. Göngusilungur: Silungur er gengur úr sjó í ósalt vatn, svo sem
                 sjóbirtingur (urriði) og sjóreyður (bleikja).
   11. Hafbeit: Slepping gönguseiða til sjógöngu og föngun þeirra sem fullvaxta
    fiska á sleppistað þegar þeir ganga úr sjó í ferskt vatn, annaðhvort til
           slátrunar eða flutnings í annað veiðivatn til endurveiða.
    12. Heilsárseldi: Hefðbundið eldi í sjókvíum frá 50 gramma göngustærð upp í
                                 markaðsstærð.
      13. Kvíaeldi: Fiskeldi í netkvíum (netbúrum) í fersku vatni eða söltu.
    14. Kynbætur: Markvisst val með tilliti til ákveðinna arfgengra eiginleika.
  Slíkir eiginleikar geta verið mikill vaxtarhraði eða síðbúinn kynþroski. Til
undaneldis eru valdir fiskar sem sýna ákjósanlega eiginleika umfram aðra fiska í
   stofninum. Slíku vali er viðhaldið og það aukið með vali í hverri kynslóð.
   15. Lagardýr: Öll dýr með kalt blóð sem lifa og geta afkvæmi í sjó eða fersku
                                     vatni.
   16. Netlög: Vatnsbotn 115 metra út frá bakka landareignar að stöðuvatni, svo
       og sjávarbotn 115 metra út frá stórstraumsfjöruborði landareignar.
    17. Nytjastofnar: Fiskar og sjávardýr, svo og sjávargróður, sem nytjuð eru
 eða kunna að verða nytjuð í íslenskri fiskveiðilandhelgi, íslensku landgrunni
                             eða á landi með eldi.
          18. Sjávarfiskur: Fiskur sem lifir allan sinn lífsferil í sjó.
    19. Sjókvíaeldi: Eldi á fiski í netbúrum sem komið er fyrir í sjó eða söltu
                                     vatni.
                          20. Sjór: Salt vatn utan árósa.
        21. Skiptieldi: Eldi á fiski í strandeldi upp í 2501.000 grömm og
                  framhaldseldi í sjókvíum upp í markaðsstærð.
       22. Strandeldi: Eldi fiska til slátrunar í tönkum eða kerum á landi.
   23. Straumvatn: Ósalt vatn, á eða ósasvæði sem í er greinilegur straumur, þá
                 er enginn vöxtur er í, og um stórstraumsfjöru.
   24. Stöðuvatn: Ósalt vatn sem eigi er í greinilegur straumur annar en sá sem
            stafar af sjávarföllum, vindi eða aðrennsli í leysingum.
    25. Vatn: Ósalt vatn með föstu legi eða farvegi, straumvatn eða stöðuvatn.
       26. Vatnadýr: Öll dýr með kalt blóð sem lifa að hluta eða allan sinn
                           lífsferil í fersku vatni.
   27. Vatnafiskur: Lax (Salmo salar), silungur (urriði (Salmo trutta), bleikja
 (Salvelinus alpinus) og regnbogasilungur (Oncorhynchus mykiss)), áll (Anguilla
              anguilla) eða annar vatnafiskur ef ræktaður verður.
   28. Vatnasilungur: Silungur sem elur allan aldur sinn í ósöltu vatni, svo sem
          vatnaurriði, vatnableikja (reyður), lækjasilungur og murta.
   29. Veiðivatn: Á eða stöðuvatn sem veiði er í eða mætti í vera ef fiskur væri
                                 ræktaður þar.
      30. Villtur fiskstofn: Fiskstofn þar sem meiri hluti fisks er klakinn í
    náttúrulegu umhverfi, elst þar upp og er kominn undan villtum foreldrum.
           31. Örmerkingar: Merkingar á fiski með málmflísum í trjónuna.

                            II. kafli. Stjórnsýsla.
                              4. gr. Stjórnsýsla.
  Sjávarútvegs- og landbúnaðarráðherra fer með yfirstjórn mála samkvæmt lögum
 þessum, en framkvæmd stjórnsýslunnar er að öðru leyti í höndum Fiskistofu sem
            hefur eftirlit með því að ákvæðum laganna sé framfylgt.
Ráðherra skal í samræmi við fyrirmæli einstakra greina laga þessara setja nánari
  ákvæði um framkvæmd þeirra í reglugerð. Við setningu reglugerða skal ávallt
 leitað faglegrar umsagnar Fiskistofu, Matvælastofnunar, Veiðimálastofnunar og
  Hafrannsóknastofnunarinnar og leitað álits Sambands íslenskra sveitarfélaga,
          Landssambands fiskeldisstöðva og Landssambands veiðifélaga.
Allar fiskeldisstöðvar skulu hafa með sér samtök, Landssamband fiskeldisstöðva,
                sem gæta sameiginlegra hagsmuna fiskeldismanna.
                        5. gr. Svæðaskipting fiskeldis.
 Sjávarútvegs- og landbúnaðarráðherra skal, ef vistfræðileg eða hagræn rök mæla
með því, ákveða samkvæmt lögum þessum skiptingu fiskeldissvæða meðfram ströndum
 landsins. Áður en ákvörðun um slíka svæðaskiptingu er tekin skal ráðherra afla
   umsagnar umhverfisráðuneytis, Fiskistofu, Matvælastofnunar, Landssambands
        fiskeldisstöðva, Landssambands veiðifélaga, Veiðimálastofnunar,
           Hafrannsóknastofnunarinnar og viðkomandi sveitarstjórnar.
                     6. gr. Staðbundið bann við starfsemi.
   Sjávarútvegs- og landbúnaðarráðherra getur, að fenginni umsögn Fiskistofu,
 Matvælastofnunar, Veiðimálastofnunar, Hafrannsóknastofnunarinnar og viðkomandi
  sveitarstjórnar, takmarkað eða bannað fiskeldi eða ákveðnar eldisaðferðir í
   einstaka fjörðum, flóum eða á svæðum sem teljast sérlega viðkvæm gagnvart
              starfsemi þeirri sem fram fer samkvæmt lögum þessum.
Við ákvörðun ráðherra skv. 1. mgr. skal taka mið af því að markmið laga þessara
 er m.a. að vernda villta nytjastofna, hvort sem um er að ræða ferskvatnsfiska
      eða sjávarfiska, og hlífa þeim við fisksjúkdómum og öðrum neikvæðum
    vistfræðilegum áhrifum. Skal í því sambandi m.a. litið til staðsetningar
    eldisstöðva, stærðar þeirra, fjarlægðar frá veiðiám og veiðiverðmætis á
   viðkomandi svæði, þ.e. firði eða flóa. Jafnframt skal litið til þess hvort
  fiskeldissvæði séu á gönguleiðum lax og silungs og hvort straumar geti leitt
                                sleppifisk í ár.
  Um skaðabætur vegna tjóns, sem leiðir af banni eða takmörkun samkvæmt grein
             þessari, fer eftir því sem mælt er fyrir um í 18. gr.

                    III. kafli. Rekstrarleyfi til fiskeldis.
                             7. gr. Rekstrarleyfi.
   Til starfrækslu fiskeldisstöðva þarf rekstrarleyfi sem Fiskistofa veitir.
       Áður en leyfi skv. 1. mgr. er veitt skal Fiskistofa afla umsagnar
   Matvælastofnunar. Einnig skal stofnunin leita umsagnar Veiðimálastofnunar,
Hafrannsóknastofnunarinnar og viðkomandi sveitarstjórnar eftir því sem við á um
   hvort náttúrulegar aðstæður á fyrirhuguðu starfssvæði fiskeldisstöðvar eða
  fyrirhugaðar eldistegundir, eldisstofnar eða eldisaðferðir gefi tilefni til
     hættu á neikvæðum vistfræði- eða erfðafræðiáhrifum sem leitt getur af
                            leyfisskyldri starfsemi.
 Sé um endurnýjun á rekstrarleyfi að ræða telst ekki nauðsynlegt að afla slíkra
umsagna enda sé ekki um verulegar breytingar að ræða á eðli og umfangi reksturs.
                        8. gr. Umsókn um rekstrarleyfi.
 Umsókn um rekstrarleyfi til fiskeldis skal vera skrifleg. Þar skulu m.a. koma
    fram upplýsingar um eignaraðild að fiskeldisstöð, fagþekkingu umsækjenda
   rekstrarleyfis á viðkomandi sviði, stærð stöðvar, framleiðslumagn hennar,
   eldistegundir og eldisaðferðir, matsskyldu vegna fyrirhugaðrar framkvæmdar
   samkvæmt lögum um mat á umhverfisáhrifum og starfsleyfi samkvæmt lögum um
                        hollustuhætti og mengunarvarnir.
   Umsókn skulu fylgja skilríki um heimild til afnota lands, vatns og sjávar.
 Umsókn skulu einnig fylgja áætlun um fjármögnun mannvirkja og annars búnaðar,
rekstraráætlun, leyfi til mannvirkjagerðar, leyfi til starfsemi samkvæmt ákvæðum
 annarra laga sem varða slíkan atvinnurekstur, svo og önnur gögn sem Fiskistofu
 eru nauðsynleg til að meta hvort skilyrði til útgáfu rekstrarleyfis séu fyrir
                                     hendi.
                          9. gr. Málsmeðferð umsóknar.
Við meðferð umsóknar um rekstrarleyfi til fiskeldis skal Fiskistofa leggja mat á
      sjúkdómstengda og vistfræðilega þætti sem kunna að fylgja starfsemi
                               fiskeldisstöðvar.
Veiti fyrirliggjandi gögn ekki nægilegar upplýsingar til þess að mat verði lagt
á þá þætti sem um getur í 1. mgr. getur Fiskistofa lagt fyrir umsækjanda að láta
   í té frekari upplýsingar áður en rekstrarleyfi er veitt. Í því skyni getur
stofnunin lagt fyrir hann að rannsaka á eigin kostnað hvort fyrirhuguð starfsemi
  fiskeldisstöðvar feli í sér aukna hættu á fisksjúkdómum eða hvort um neikvæð
                     vistfræðileg áhrif geti orðið að ræða.
    Rannsóknir umsækjanda skv. 2. mgr. geta m.a. falist í merkingum á fiski,
samantekt á veðurfars- og haffræðilegum upplýsingum, samantekt um aðra hagsmuni
   í veiðimálum og fiskeldi á svæðinu, mati á stöðu fiskstofna í helstu ám á
svæðinu og mati á göngu laxfiska í nágrenni fyrirhugaðrar eldisstöðvar. Ráðherra
    getur í reglugerð mælt nánar fyrir um þau atriði sem rannsókn lýtur að.
                     10. gr. Efni og útgáfa rekstrarleyfis.
Telji Fiskistofa að umsókn um rekstrarleyfi fullnægi skilyrðum laga þessara skal
stofnunin gefa út rekstrarleyfi til tíu ára í senn. Ef vistfræðileg rök mæla með
           því er heimilt að gefa út rekstrarleyfi til skemmri tíma.
 Í rekstrarleyfi skulu vera ákvæði um stærð fiskeldisstöðvar og hvort um sé að
ræða seiðaeldi, strandeldi, skiptieldi eða heilsárseldi. Þá skal í rekstrarleyfi
    kveðið á um leyfilegar tegundir í eldi, leyfilega eldisstofna, leyfilegt
framleiðslumagn og skyldu rekstrarleyfishafa til að annast vöktun og rannsóknir
    á nánasta umhverfi sínu. Jafnframt skulu í rekstrarleyfi vera ákvæði um
  varúðarráðstafanir til að koma í veg fyrir að fiskur sleppi vegna eldis eða
 flutnings á fiski, og ákvæði um áætlun um aðgerðir til að endurheimta fisk sem
                                    sleppur.
Ráðherra er í reglugerð heimilt að mæla fyrir um nánari skilyrði sem setja má í
  rekstrarleyfi. Slík skilyrði geta m.a. falið í sér skyldu leyfishafa til að
  standa að rannsóknum sambærilegum þeim sem greinir í 2. og 3. mgr. 9. gr. og
    skyldu til vöktunar á nærliggjandi veiðivötnum, vöktunar á kynþroska og
                         heilbrigði fiska í eldi o.fl.
 Við útgáfu rekstrarleyfis skal þess ávallt gætt að fullnægt sé ákvæðum laga um
       mat á umhverfisáhrifum og laga um hollustuhætti og mengunarvarnir.

                    IV. kafli. Starfræksla fiskeldisstöðva.
                           11. gr. Upphaf starfsemi.
Rekstrarleyfi samkvæmt lögum þessum tekur þá fyrst gildi þegar Fiskistofa hefur
 gert úttekt á fiskeldisstöð. Markmið úttektar er að staðreyna eftir föngum að
 rekstrarleyfishafi sé fær um að fullnægja skilyrðum laga þessara og skilmálum
                                rekstrarleyfis.
Fiskeldisstöðvum er óheimilt að flytja eldisfisk eða seiði í fiskeldisstöð fyrr
             en rekstrarleyfi er fengið og úttekt hefur farið fram.
                          12. gr. Friðunarsvæði í sjó.
        Fiskistofu er heimilt, að fenginni umsögn Veiðimálastofnunar og
Hafrannsóknastofnunarinnar, að ákveða friðunarsvæði í sjó framan við frárennsli
 fiskeldisstöðva með sömu skilyrðum og kveðið er á um í 5. mgr. 15. gr. og 16.
                       gr. laga um lax- og silungsveiði.
   Ef sannað þykir að veiðitakmarkanir skv. 1. mgr. hafi í för með sér tjón á
 fjárhagslegum hagsmunum eiganda sjávarjarðar skulu þeir bæta honum tjónið sem
takmörkunin er til hagsbóta fyrir. Bætur skulu ákveðnar með mati skv. VII. kafla
                         laga um lax- og silungsveiði.
                       13. gr. Veiðar fisks sem sleppur.
Rekstrarleyfishafi samkvæmt lögum þessum, sem missir fisk úr fiskeldisstöð, skal
                án tafar tilkynna slíkan atburð til Fiskistofu.
     Rekstrarleyfishafa er skylt að grípa til allra þeirra ráðstafana, sem
    nauðsynlegar eru og í hans valdi standa, til þess að varna því að slíkur
atburður, sem greinir í 1. mgr., valdi vistfræðilegu tjóni. Er honum í því skyni
   m.a. skylt, þrátt fyrir friðun á villtum fiski á svæðinu og án tillits til
réttar eigenda sjávarjarða í netlögum, að gera allt sem í hans valdi stendur til
 að veiddur verði slíkur fiskur á svæði innan 200 metra frá stöðinni. Skal hver
  eldisstöð eiga og viðhalda nauðsynlegum búnaði í því skyni. Ráðherra skal í
   reglugerð setja nánari fyrirmæli um hvernig að slíkum veiðum skal staðið.
 Skylda til veiða skv. 2. mgr. takmarkast við þrjá sólarhringa frá því að ljóst
er að fiskur hafi sloppið út, ef slíkur atburður gerist á göngutíma laxfiska, en
  veiðitíminn í slíkum tilvikum skal að öðru leyti háður ákvörðun Fiskistofu.
   Veiðar þær sem hér um ræðir skulu ávallt fara fram í samráði við fulltrúa
                                  Fiskistofu.
    Ef rekstrarleyfishafi hefur ekki hafið aðgerðir skv. 2. mgr. innan tólf
 klukkustunda frá því að ljóst er að eldisfiskur slapp út getur Fiskistofa, ef
þörf krefur, gefið út almenna heimild til veiða á svæðinu með sömu skilyrðum og
                              fram koma í 2. mgr.
   Allan kostnað Fiskistofu og annarra stjórnvalda vegna nauðsynlegra aðgerða
             samkvæmt þessari grein skal rekstrarleyfishafi greiða.
                        14. gr. Eftirlit og skýrslugjöf.
Fiskistofa skal hafa eftirlit með fiskeldisstöðvum í samræmi við fyrirmæli laga
    þessara. Eftirlitið skal ná til rekstrar- og fiskeldisþátta í starfsemi
     stöðvanna og þess að skilyrði í rekstrarleyfi séu haldin. Eftirlit með
     heilbrigði fiska og heilnæmi eldisafurða skal hins vegar framkvæmt af
                Matvælastofnun í samræmi við lög þar að lútandi.
 Til að Fiskistofa geti framkvæmt eftirlit skv. 1. mgr. skal rekstrarleyfishafi
   árlega gefa Fiskistofu skýrslu um starfsemi sína. Þar skulu m.a. koma fram
   upplýsingar um framleiðslumagn stöðvar, eldisrými, fóðurnotkun, birgðir af
fiski, uppruna hans, sjúkdóma og önnur óhöpp í rekstri, svo og önnur þau atriði
  sem stofnuninni eru nauðsynleg til virks eftirlits samkvæmt lögum þessum. Þá
   skal færð dagbók um starfsemina í fiskeldisstöðvum samkvæmt reglugerð sem
 sjávarútvegs- og landbúnaðarráðherra setur. Fiskistofu skal ætíð vera heimill
                    aðgangur að eldisstöð og dagbók hennar.
  Ráðherra skal í reglugerð mæla nánar fyrir um eftirlitshlutverk Fiskistofu.
Fiskistofu er heimilt að fela aðilum sem hlotið hafa faggildingu samkvæmt lögum
    um faggildingu o.fl. að annast framkvæmd eftirlitsins samkvæmt sérstökum
 samningi. Þeir skulu bundnir þagnarskyldu um það sem þeir fá vitneskju um við
framkvæmd eftirlitsins og leynt á að fara. Um þagnarskylduna gilda ákvæði [1]18.
gr. laga um réttindi og skyldur starfsmanna ríkisins, nr. 70/1996, og skal brot
  á henni varða refsingu skv. [2]136. gr. almennra hegningarlaga, nr. 19/1940.
  Fyrir eftirlit Fiskistofu eða faggiltra eftirlitsaðila á hennar vegum skulu
  fiskeldisstöðvar greiða árlegt eftirlitsgjald sem miðast við raunkostnað við
     eftirlitið samkvæmt gjaldskrá sem sjávarútvegs- og landbúnaðarráðherra
staðfestir. Eftirlitsgjald skal innheimt með einni greiðslu á ári eigi síðar en
 1. nóvember ár hvert. Fiskistofa skal annast innheimtu eftirlitsgjaldsins. Ef
eftirlitsgjald er ekki greitt á eindaga reiknast hæstu lögleyfðir dráttarvextir
af fjárhæð þess frá gjalddaga til greiðsludags. Eftirlitsgjald má innheimta með
                                   fjárnámi.

                     V. kafli. Afturköllun rekstrarleyfis.
                            15. gr. Forsendubrestur.
  Ef fiskeldisstöð hefur ekki innan 24 mánaða frá útgáfu rekstrarleyfis hafið
 starfsemi í samræmi við rekstraráætlun, sem fylgdi umsókn í samræmi við ákvæði
 8. gr., er Fiskistofu heimilt að fella rekstrarleyfi úr gildi. Sama gildir ef
                starfsemi fiskeldisstöðvar stöðvast í 24 mánuði.
 Áður en gripið er til afturköllunar leyfis skv. 1. mgr. skal Fiskistofa ávallt
   veita rekstrarleyfishafa skriflega viðvörun og hæfilegan frest til úrbóta.
                      16. gr. Afturköllun rekstrarleyfis.
  Fiskistofa getur afturkallað rekstrarleyfi ef leyfishafi eða starfsmenn hans
   brjóta gegn ákvæðum laga þessara eða stjórnvaldsfyrirmælum sem sett eru á
   grundvelli þeirra. Einnig er heimilt að afturkalla leyfi ef leyfishafi eða
 starfsmenn hans brjóta gegn skilyrðum rekstrarleyfis eða skilyrðum þess er að
   öðru leyti ekki fullnægt. Þá er og heimilt að afturkalla rekstrarleyfi ef
leyfishafi verður ófær um að stunda rekstur og þegar eldisfiskur sleppur ítrekað
                               frá fiskeldisstöð.
 Áður en gripið er til afturköllunar leyfis skv. 1. mgr. skal Fiskistofa ávallt
   veita rekstrarleyfishafa skriflega viðvörun og hæfilegan frest til úrbóta.

                            VI. kafli. Ýmis ákvæði.
                                17. gr. Framsal.
    Framsal, leiga og veðsetning á rekstrarleyfi til fiskeldis án skriflegs
  samþykkis Fiskistofu er óheimil. Slíku samþykki skal þinglýst í samræmi við
                            ákvæði þinglýsingalaga.
                              18. gr. Skaðabætur.
Ef rekstrarleyfishafi samkvæmt lögum þessum verður umfram aðra fyrir tjóni vegna
þess að tekin er ákvörðun um bann eða takmörkun á starfsemi með heimild í 6. gr.
 laga þessara skal slíkt tjón bætt úr ríkissjóði. Um ákvörðun bóta fer samkvæmt
                                almennum reglum.
 Ef sannað þykir að missir eldisfisks úr fiskeldisstöð valdi tjóni á hagsmunum
  veiðiréttarhafa, sem verndar njóta samkvæmt lax- og silungsveiðilögum, skal
viðkomandi rekstrarleyfishafi bæta tjónið á grundvelli mats skv. VII. kafla laga
  um lax- og silungsveiði. Hið sama á við um tjón annarra þeirra sem hafbeit,
                         fiskeldi eða fiskrækt stunda.
  Ef sannað þykir að starfsemi samkvæmt lögum þessum valdi tjóni í veiðivatni
  samkvæmt lax- og silungsveiðilögum í öðrum tilvikum en þeim sem greinir í 2.
 mgr. skal það tjón bætt eftir mati skv. VII. kafla þeirra laga, ef eigi semur.
                       19. gr. Tilflutningur eldisfisks.
Kynbættan eldisfisk er eingöngu heimilt að nýta til fiskeldis og óheimilt er að
 sleppa honum í fiskrækt eða hafbeit. Þó getur Fiskistofa veitt rannsóknaraðila
       undanþágu til sleppitilrauna í óverulegum mæli, að fenginni umsögn
Matvælastofnunar, Hafrannsóknastofnunarinnar eða Veiðimálastofnunar eða annarra
                         fagaðila ef ástæða þykir til.
    Flutningur eldistegunda, sem ekki eru tilgreindar í rekstrarleyfi, milli
  fiskeldisstöðva, svo og flutningur og sleppingar lifandi fisks og frjóvgaðra
                 hrogna milli ótengdra vatnasvæða, er óheimill.
 Að fenginni umsögn Matvælastofnunar getur Fiskistofa veitt rekstrarleyfishafa
      undanþágu til flutnings á eldistegundum, sem ekki eru tilgreindar í
rekstrarleyfi, milli fiskeldisstöðva ef ástæður mæla ekki gegn slíku. Fiskistofa
   skal í þeim tilvikum einnig leita umsagnar Hafrannsóknastofnunarinnar eða
  Veiðimálastofnunar um hvort náttúrulegar aðstæður á fyrirhuguðu starfssvæði
   fiskeldisstöðvar eða vatnasvæði eða sjávarsvæði gefa tilefni til neikvæðra
                             vistfræðilegra áhrifa.
                             20. gr. Eldisbúnaður.
   Innflutningur á notuðum eldisbúnaði er óheimill. Til slíks búnaðar teljast
eldiskvíar, eldisker, nætur, fóðrarar og fiskidælur. Þó er heimilt að flytja inn
notuð vísindatæki og tæknibúnað, m.a. tæki til flutnings sem sannanlega er hægt
 að sótthreinsa að mati Matvælastofnunar. Einnig getur Matvælastofnun með sömu
  skilyrðum heimilað innflutning á öðrum eldisbúnaði enda þyki sannað að ekki
  berist smitefni með honum sem valda dýrasjúkdómum. Sækja skal um leyfi fyrir
      innflutningi á notuðum vísindatækjum, tæknibúnaði og eldisbúnaði til
  Matvælastofnunar sem getur heimilað innflutning að fenginni jákvæðri umsögn
fisksjúkdómanefndar. Sjávarútvegs- og landbúnaðarráðherra skal í reglugerð setja
nánari fyrirmæli um notkun flutningstækja og búnaðar sem notaður er í starfsemi
                              rekstrarleyfishafa.

               VII. kafli. Reglugerðarheimild, refsiákvæði o.fl.
                        21. gr. Reglugerðarheimild o.fl.
   Sjávarútvegs- og landbúnaðarráðherra setur nánari reglur um framkvæmd laga
   þessara með reglugerð.^1) Þar skal m.a. kveðið á um útgáfu rekstrarleyfa,
 merkingar á seiðum í kvíaeldi, fóðurnotkun, endurnýjun eldisbúnaðar, úttekt á
fiskeldisstöðvum, eftirlit með starfsemi fiskeldisstöðva, flutning eldistegunda
   milli fiskeldisstöðva, flutning fisks og frjóvgaðra hrogna milli ótengdra
                                vatnasvæða o.fl.
     Fiskistofu er, eftir því sem þörf krefur, heimilt að setja svæðis- eða
               tímabundnar reglur á grundvelli slíkra reglugerða.
                         ^1)Rg. 1254/2008, sbr. 303/2009.
                             22. gr. Um refsingar.
   Það varðar stjórnarmenn og framkvæmdastjóra rekstrarleyfishafa sektum eða
              fangelsi allt að tveimur árum, ef sakir eru miklar:
     a. ef eldisfiskur sleppur úr fiskeldisstöð þar sem umbúnaði við fiskeldið
hefur verið áfátt vegna athafna eða athafnaleysis þeirra sem framið hefur verið
                           af ásetningi eða gáleysi,
       b. ef þeir brjóta gegn ákvæðum 1. eða 2. mgr. 13. gr. laga þessara af
                             ásetningi eða gáleysi,
     c. ef fiskeldisstöðvar gefa ekki lögboðnar skýrslur um starfsemi sína eða
                   veita eftirlitsmönnum rangar upplýsingar,
   d. ef fiskeldisstöðvar gerast að öðru leyti brotlegar gagnvart lögum þessum.

                         VIII. kafli. Gildistökuákvæði.
                            23. gr. Gildistaka o.fl.
                      Lög þessi öðlast gildi 1. júlí 2008.
Ákvæði til bráðabirgða. Frá gildistöku laga þessara og til loka ársins 2010 skal
 starfa samráðsnefnd um framkvæmd þeirra, laga um lax- og silungsveiði, laga um
    Veiðimálastofnun, laga um fiskrækt og laga um varnir gegn fisksjúkdómum.
  Hlutverk samráðsnefndar er að fylgjast með og stuðla að greiðri framkvæmd og
   virkum skoðanaskiptum þeirra er lögin varða helst. Nefndin skal skipuð af
sjávarútvegs- og landbúnaðarráðherra og í henni sitja tólf fulltrúar tilnefndir
        af eftirtöldum aðilum: Landssambandi veiðifélaga, Landssambandi
 stangaveiðifélaga, Landssambandi fiskeldisstöðva, Félagi eigenda sjávarjarða,
        fisksjúkdómanefnd, Veiðimálastofnun, Matvælastofnun, Fiskistofu,
umhverfisráðuneyti, Hafrannsóknastofnuninni og Sambandi íslenskra sveitarfélaga.
Þá skipar sjávarútvegs- og landbúnaðarráðherra einn nefndarmann án tilnefningar
og skal hann vera formaður nefndarinnar. Sker atkvæði formanns úr ef ágreiningur
                              verður í nefndinni.

References

   Visible links
   1. file://1996070.html#g18
   2. file://1940019.html#g136
