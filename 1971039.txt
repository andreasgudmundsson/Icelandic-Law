
   --------------------------------------------------------------------------

                                                Lög um utanríkisþjónustu Íslands

                             1971 nr. 39 16. apríl

   --------------------------------------------------------------------------

                                     1. gr.
         Utanríkisþjónustan fer með utanríkismál og gætir í hvívetna hagsmuna
      Íslands gagnvart öðrum ríkjum. Hún skal einkum gæta hagsmuna Íslands að
                                                               því er snertir

   1.
           stjórnmál og öryggismál,
   2.
           utanríkisviðskipti, og
   3.
           menningarmál.

          Utanríkisþjónustan annast í umboði forseta samningagerðir við önnur
         ríki, nema þar frá sé gerð undantekning í lögum eða forsetaúrskurði.
        Þá skal utanríkisþjónustan einnig veita ríkisborgurum vernd og aðstoð
                  gagnvart erlendum stjórnvöldum, stofnunum og einstaklingum.

                                     2. gr.
         Utanríkisþjónustan greinist í utanríkisráðuneytið, sendiráð Íslands,
                       fastanefndir hjá alþjóðastofnunum og ræðisskrifstofur.

                                     3. gr.
             Yfirstjórn utanríkisþjónustunnar er hjá utanríkisráðuneytinu, og
             hefur það eftirlit með því, að lögum og reglugerðum um framkvæmd
                                                  utanríkismála sé framfylgt.
         Ráðuneytisstjóri utanríkisráðuneytisins sér um daglegan rekstur þess
                             ásamt öðrum starfsmönnum, [sem það er falið].^1)

   ^1)[2]L. 83/1997, 151. gr.

                                     4. gr.
        Hafa skal sendiráð, fastanefndir hjá alþjóðastofnunum og
   ræðisskrifstofur á þeim stöðum erlendis, þar sem slíkt er álitið
   nauðsynlegt til gæslu hagsmuna Íslands.
        Ákveða skal með forsetaúrskurði, á hvaða stöðum skuli hafa sendiráð,
   fastanefndir hjá alþjóðastofnunum og sendiræðisskrifstofur (sbr. 7.
   gr.).^1)
        Um ákvarðanir samkvæmt þessari grein skal hafa samráð við
   utanríkismálanefnd.

   ^1)Forsetaúrsk. A 17/1994.

                                     5. gr.
        Heimilt er utanríkisráðherra að fela forstöðumanni sendiráðs að veita
   forstöðu sendiráðum í fleiri löndum en einu eða vera jafnframt
   fastafulltrúi hjá alþjóðastofnunum.
        Fela má forstöðumanni sendiráðs og öðrum sendiráðsmönnum að annast
   ræðisstörf jafnframt öðrum störfum.

                                     6. gr.
        Forstöðumenn sendiráða eru sendiherrar eða sendifulltrúar.
   Forstöðumenn fastanefnda hjá alþjóðastofnunum eru fastafulltrúar og getur
   utanríkisráðherra veitt þeim sendiherranafnbót, meðan þeir gegna því
   starfi, séu þeir eigi skipaðir sendiherrar.

                                     7. gr.
        Ræðismenn eru ýmist úr hópi fastra [starfsmanna]^1)
   utanríkisþjónustunnar, sendiræðismenn, eða valdir til starfa fyrir
   utanríkisþjónustuna, kjörræðismenn. Hinir síðar nefndu þurfa eigi að vera
   íslenskir ríkisborgarar. Þeir taka eigi laun, en heimilt er, ef ástæða
   þykir til, að greiða þeim skrifstofufé að einhverju leyti.
        Aðalræðismenn veita aðalræðisskrifstofum forstöðu, ræðismenn veita
   ræðisskrifstofum forstöðu og vararæðismenn veita vararæðisskrifstofum
   forstöðu.

   ^1)[3]L. 83/1997, 152. gr.

                                     8. gr.
        Starfsmenn utanríkisþjónustunnar aðrir en kjörræðismenn skiptast í
   þessa flokka heima og erlendis:

   1.
           flokkur: Ráðuneytisstjóri. Sendiherrar.
   2.
           flokkur: Skrifstofustjóri. Sendifulltrúar. Aðalræðismenn.
   3.
           flokkur: Deildarstjórar. Sendiráðunautar. Ræðismenn.
   4.
           flokkur: Fulltrúar A-flokks. Sendiráðsritarar. Vararæðismenn.
   5.
           flokkur: Fulltrúar B-flokks. Aðstoðarmenn.

        Auk þess starfa í utanríkisþjónustunni skjalavörður
   utanríkisráðuneytisins, bókarar, ritarar og annað starfsfólk eftir nánari
   ákvörðun utanríkisráðuneytisins.

                                     9. gr.
        [Ráðherra skipar til fimm ára í senn þá starfsmenn sem taldir eru í
   1. og 2. flokki 8. gr. Heimilt er þó að skipa kjörræðismenn ótímabundið.
   Aðrir starfsmenn eru ráðnir.]^1)

   ^1)[4]L. 83/1997, 153. gr.

                                    10. gr.
        [Starfsmenn utanríkisþjónustunnar eru skyldir til að starfa sem
   fulltrúar utanríkisþjónustunnar erlendis eða í utanríkisráðuneytinu
   samkvæmt ákvörðun ráðherra. Eigi þarf nýja skipun þótt embættismaður sé
   fluttur milli staða eða starfa innan sama flokks skv. 8. gr. en
   skipunartími hans framlengist við flutninginn til fimm ára í senn.]^1)

   ^1)[5]L. 83/1997, 154. gr.

                                    11. gr.
        Auk þeirra starfsmanna, sem taldir eru í 8. gr., er heimilt að ráða
   menn í utanríkisþjónustuna um tiltekinn tíma til að gegna sérstökum
   störfum, t.d. sem viðskiptafulltrúar, fiskifulltrúar, blaðafulltrúar eða
   menningarfulltrúar. Viðskiptafulltrúar skulu vinna að markaðsleit fyrir
   íslenskar afurðir og greiða á annan hátt fyrir viðskiptum við aðrar
   þjóðir.
        Þann tíma, er menn gegna störfum í utanríkisþjónustunni samkvæmt 1.
   mgr. þessarar greinar, skulu þeir, eftir því sem við á, hlíta sömu reglum
   og fastir [starfsmenn]^1) utanríkisþjónustunnar í samsvarandi störfum.

   ^1)[6]L. 83/1997, 155. gr.

                                    12. gr.
        Í utanríkisráðuneytinu skal vera bókasafn um þjóðarétt og alþjóðamál.
        Utanríkisráðuneytið sér um skrásetningu allra samninga Íslands við
   önnur ríki og útgáfu þeirra.
        Auk annarra starfa hefur skjalavörður ráðuneytisins að jafnaði með
   höndum umsjá bókasafnsins og skrásetningu og útgáfu samninga.
        Heimilt er að veita fræðimönnum afnot af bókasafni ráðuneytisins að
   fengnu leyfi ráðherra.

                                    13. gr.
        Starfsmenn utanríkisþjónustunnar taka laun samkvæmt almennum reglum
   um laun starfsmanna ríkisins. Auk þess skulu starfsmenn erlendis fá
   greiddar staðaruppbætur, sem miðast við kostnað á nauðsynjum (fæði,
   húsnæði o.fl.) og aðrar sérstakar aðstæður á hverjum stað. Þá skulu
   starfsmenn utanríkisþjónustunnar, sem dveljast langdvölum erlendis, fá
   greiddan hluta af kostnaði við að senda börn sín í skóla á Íslandi. Þessar
   staðaruppbætur skulu ákveðnar samkvæmt reglum er utanríkisráðherra setur
   að höfðu samráði við utanríkismálanefnd. Reglur skulu settar á sama hátt
   um greiðslur sjúkrakostnaðar starfsmanna utanríkisþjónustunnar erlendis.

                                    14. gr.
        Óheimilt er starfsmönnum utanríkisþjónustunnar að vinna störf utan
   hennar, nema sérstaklega standi á og samþykki utanríkisráðherra komi til.
        Að öðru leyti gilda um starfsmenn utanríkisþjónustunnar lög um
   réttindi og skyldur starfsmanna ríkisins, eftir því sem við á. [Þó er
   heimilt að víkja frá ákvæði 7. gr. þeirra laga að því er varðar
   embættismenn í 1. flokki 8. gr. þessara laga.]^1)
        Ákvæði þessarar greinar taka ekki til kjörræðismanna.

   ^1)[7]L. 83/1997, 156. gr.

                                    15. gr.
        ...^1)

   ^1)[8]L. 86/1989, 16. gr.

                                    16. gr.
        Kostnaður samkvæmt lögum þessum greiðist úr ríkissjóði.

                                    17. gr.
        Fyrir embættisverk starfsmanna utanríkisþjónustunnar skal innheimta
   gjald eftir nánari fyrirmælum, er utanríkisráðherra setur með
   reglugerð.^1)

   ^1)Rg. 32/1987.

                                    18. gr.
        Utanríkisráðherra setur almennar starfsreglur fyrir starfsmenn
   utanríkisþjónustunnar og ákveður starfssvið þeirra.^1)

   ^1)Rg. 134/1943 og 533/1994 (um vegabréf utanríkisráðuneytisins).

References

   Visible links
   1. http://www.althingi.is/dba-bin/lawformpr.pl?lnr=1971039
   2. file:///altext/stjt/1997.083.html
   3. file:///altext/stjt/1997.083.html
   4. file:///altext/stjt/1997.083.html
   5. file:///altext/stjt/1997.083.html
   6. file:///altext/stjt/1997.083.html
   7. file:///altext/stjt/1997.083.html
   8. file://1989086.html#g16
