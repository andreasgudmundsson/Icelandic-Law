
   --------------------------------------------------------------------------

                                                  Lög um atvinnuleysistryggingar

                              1993 nr. 93 30. júní

   --------------------------------------------------------------------------

                                   I. kafli.
                                 Almenn ákvæði.
                                     1. gr.
                     Launamenn, sem verða atvinnulausir, eiga rétt á bótum úr
   Atvinnuleysistryggingasjóði samkvæmt því sem fyrir er mælt í lögum þessum.
                     Sjálfstætt starfandi einstaklingar, sem hættir eru eigin
   atvinnurekstri og eru atvinnulausir og í atvinnuleit, skulu eiga sama rétt
     til bóta úr Atvinnuleysistryggingasjóði og launamenn, enda fullnægi þeir
           skilyrðum reglna^1) sem ráðherra setur að fenginni umsögn stjórnar
                                                 Atvinnuleysistryggingasjóðs.
            Stjórn Atvinnuleysistryggingasjóðs veitir stéttarfélögum aðild að
      sjóðnum eftir umsókn þar um. Lögin taka ekki til þeirra sem tryggður er
                                réttur til atvinnuleysisbóta með öðrum lögum.

   ^1)Rg. 304/1994, sbr. viðmiðunarreglur 628/1994.

                                     2. gr.
        ...

                                     3. gr.
        ...

                                     4. gr.
        ...

                                   II. kafli.
                  Um stjórn Atvinnuleysistryggingasjóðs o.fl.
                                     5. gr.
        Atvinnuleysistryggingasjóður skal inna af hendi þær bætur sem um
   ræðir í 1. gr. Árlegar tekjur sjóðsins eru þessar:

   a.
           Tekjur af tryggingagjaldi samkvæmt lögum um tryggingagjald.
   b.
           Framlag ríkissjóðs skv. 15. gr.
   c.
           Vextir af innistæðufé sjóðsins og verðbréfum.

                                     6. gr.
        [Stjórn Atvinnuleysistryggingasjóðs skipa ellefu menn. Tveir þeirra
   skulu tilnefndir af Alþýðusambandi Íslands, einn af Bandalagi
   háskólamanna-BHMR, einn af Bandalagi starfsmanna ríkis og bæja, einn af
   Vinnuveitendasambandi Íslands, einn af fjármálaráðuneytinu og einn af
   Sambandi íslenskra sveitarfélaga. Fjórir stjórnarmenn skulu kosnir á
   Alþingi með hlutfallskosningu. Stjórnin setur sér reglur um störf sín, þar
   á meðal um það hvort stjórnin skipti með sér verkum þannig að hún geti
   starfað í tveimur hlutum sem hvor fyrir sig geti verið ályktunarhæfur.
   Allir aðalmenn í stjórninni skulu þó taka þátt í gerð umsagna og tillagna
   um breytingar á lögum og reglum um atvinnuleysistryggingar og meiri háttar
   ákvörðunum sem snerta fjárhag sjóðsins. Formaður skal sitja fundi í báðum
   hlutum stjórnarinnar sem oddamaður.]^1) Varamenn skulu vera jafnmargir og
   aðalmenn og valdir með sama hætti og þeir. Skipun stjórnar fer fram að
   loknum hverjum almennum alþingiskosningum.
        Ráðherra skipar formann og varaformann sjóðsstjórnar úr hópi
   aðalmanna. Ráðherra ákveður þóknun stjórnarmanna, sem greiðist úr
   Atvinnuleysistryggingasjóði.

   ^1)[2]L. 45/1995, 1. gr.

                                     7. gr.
        [Vinnumálaskrifstofa félagsmálaráðuneytisins]^1) annast sjóðsvörslu,
   reikningshald og daglega afgreiðslu fyrir Atvinnuleysistryggingasjóð í
   umboði sjóðstjórnar og undir umsjá hennar. Ráðherra getur ákveðið annað
   fyrirkomulag að fenginni umsögn sjóðstjórnar.
        [Kostnaður af rekstri sjóðsins greiðist af tekjum hans.]^1)
        ...^1)

   ^1)[3]L. 45/1995, 2. gr.

                                     8. gr.
        Reikningar Atvinnuleysistryggingasjóðs skulu endurskoðaðir af
   ríkisendurskoðun. Þeir skulu birtir ár hvert í Lögbirtingablaði.

                                  III. kafli.
                     Um tekjur Atvinnuleysistryggingasjóðs.
                                     9. gr.
        ...

                                    10. gr.
        Til Atvinnuleysistryggingasjóðs rennur hlutfall af tekjum af
   tryggingagjaldi í samræmi við ákvæði laga um tryggingagjald.

                                    11. gr.
        ...

                                    12. gr.
        ...

                                    13. gr.
        ...

                                    14. gr.
        ...

                                    15. gr.
        Ríkissjóður greiðir framlag til Atvinnuleysistryggingasjóðs er skal
   nema [sömu fjárhæð og]^1) tekjur sjóðsins af tryggingagjaldi skv. 10. gr.
        Áætlað ríkissjóðsframlag greiðist mánaðarlega en fullnaðarskil skulu
   gerð þegar tekjur af tryggingagjaldi skv. 10. gr. liggja fyrir.

   ^1)[4]L. 127/1993, 9. gr.

                                   IV. kafli.
                                  Um bótarétt.
                                    16. gr.
        Rétt til atvinnuleysisbóta samkvæmt lögum þessum hafa þeir sem eru
   atvinnulausir og í atvinnuleit og fullnægja eftirtöldum skilyrðum, sbr. þó
   24. gr.:

   1.
           Eru orðnir 16 ára að aldri en yngri en 70 ára.
   2.
           [Dvelja hér á landi eða eru í atvinnuleit í EES-landi.]^1)
   3.
           Hafa á síðustu 12 mánuðum unnið samtals a.m.k. 425 dagvinnustundir
           í tryggingaskyldri vinnu. Til að finna dagvinnustundir sjálfstætt
           starfandi skal miðað við skil á tryggingagjaldi af reiknuðu
           endurgjaldi síðustu 12 mánuði áður en sjálfstæðri starfsemi var
           hætt. Til að finna dagvinnustundir sjómanna skal margfalda fjölda
           skráningardaga með 8. Hafi maður stundað samfellt vinnu fyrir og
           eftir að hann náði 16 ára aldri öðlast hann rétt til bóta ef hann
           hefur unnið í tryggingaskyldri vinnu a.m.k. þriðjung tilskilins
           dagvinnutíma eftir að hann varð 16 ára.
   4.
           Sanna með vottorði vinnumiðlunarskrifstofu samkvæmt lögum um
           vinnumiðlun að hann hafi í upphafi bótatímabils verið atvinnulaus
           þrjá eða fleiri heila vinnudaga, að jafnaði samfellt.

        Í þessu sambandi teljast ekki með þeir dagar er maður hefur verið í
   verkfalli eða verkbann tekur til.

   ^1)[5]L. 116/1993, 30. gr.

                                    17. gr.
        [Sá sem fullnægir skilyrðum bótaréttar skv. 16. gr., en tekur að
   stunda nám eða verður að hverfa frá vinnu af heimilisástæðum, heldur í
   allt að 24 mánuði þeim bótarétti sem hann hafði áunnið sér.]^1)
        Ef sá, sem hefur áunnið sér rétt til bóta, verður að hverfa frá vinnu
   vegna veikinda, heldur hann þeim bótarétti, þegar hann verður vinnufær á
   ný, enda sanni hann veikindin með læknisvottorði, svo og vinnuhæfni sína,
   ef hann sækir um atvinnuleysisbætur að loknum veikindum.
        Bótarétt getur enginn öðlast vegna atvinnuleysis, sem stafar af
   veikindum hans.
        Ákvæði 1. mgr. þessarar greinar gilda eftir því sem við á um þá, sem
   taldir eru í 3. tölul. 21. gr.

   ^1)[6]L. 45/1995, 3. gr.

                                    18. gr.
        Sá sem gengur undir starfsþjálfun eða sækir námskeið til þess að
   öðlast hæfni í starfi sínu eða til að stunda ný störf nýtur á meðan
   atvinnuleysisbóta í allt að 8 vikur ef atvinnuleysi hefði skapað honum
   rétt til slíkra bóta þegar starfsþjálfun eða dvölin á námskeiðinu hófst,
   enda njóti hann ekki launa. Sama gildir þegar bótaþegi sækir námskeið
   verkalýðssamtaka eða almenn námskeið, sem miða að aukinni starfshæfni
   hans, allt að 8 vikum. Úthlutunarnefnd skal tilkynna hlutaðeigandi
   vinnumiðlunarskrifstofu ákvarðanir sínar samkvæmt þessari málsgrein.
   Úthlutunarnefnd krefur bótaþega um sannanir um þátttöku hans samkvæmt
   framansögðu að viðlagðri sviptingu bóta. Ákvæði þessarar málsgreinar gilda
   ekki um þá sem taka að stunda námskeið eða annað nám sem varir lengur en 8
   vikur.
        Stjórn Atvinnuleysistryggingasjóðs er heimilt að veita styrki til
   rekstrar starfsþjálfunarnámskeiða á vinnustað eða utan hans. Styrkur þessi
   má nema allt að þeim atvinnuleysisbótum sem hver einstakur þátttakandi
   hefur áunnið sér rétt til, auk óhjákvæmilegs ferðakostnaðar sem miðast við
   fargjöld með almenningsfarartækjum.
        Stjórn sjóðsins setur nánari reglur um veitingu styrkja samkvæmt
   þessari grein.

                                    19. gr.
        Maður, sem fengið hefur rétt til bóta, en bótatíma hans er lokið skv.
   22. gr., heldur bótarétti sínum ef hann er áfram atvinnulaus og fullnægir
   ákvæðum um skráningu hjá vinnumiðlun samkvæmt lögum þessum.
        Elli- og örorkulífeyrisþegar öðlast því aðeins bótarétt að loknu
   fyrsta bótatímabili, að þeir sanni vinnuhæfni sína með læknisvottorði.

                                    20. gr.
        Til þess að öðlast bótarétt verður umsækjandi að láta skrá sig
   vikulega hjá vinnumiðlun, að viðlögðum missi bótaréttar. Geti umsækjandi
   ekki látið skrá sig vegna veikinda, skal hann láta skrá sig næsta dag, sem
   honum er unnt, að viðlögðum missi bóta samkvæmt framansögðu.
        Þrátt fyrir ákvæði 1. mgr. er úthlutunarnefnd eða stjórn
   Atvinnuleysistryggingasjóðs heimilt að ákveða að á afmörkuðum svæðum og í
   tiltekinn tíma skuli skráning fara fram oftar en vikulega, enda verði
   slíkt talið eðlilegt með hliðsjón af atvinnuástandi.
        [Bótaþegi, sem er í atvinnuleit í EES-landi, skal sæta reglum þess
   lands um eftirlit og skráningu hjá vinnumiðlun.]^1)

   ^1)[7]L. 45/1995, 4. gr.

                                    21. gr.
        Þrátt fyrir ákvæði 16.20. gr. eiga eftirtaldir menn ekki rétt á
   atvinnuleysisbótum:

   1.
           Þeir sem taka þátt í verkfalli eða verkbann tekur til.
   2.
           Þeir sem njóta slysa- eða sjúkrapeninga samkvæmt lögum um
           almannatryggingar.
   3.
           Þeir sem sviptir eru frelsi sínu með dómi.
   4.
           Þeir sem hafa sagt starfi sínu lausu án gildra ástæðna eða misst
           vinnu af ástæðum sem þeir sjálfir eiga sök á. Réttur til bóta
           samkvæmt þessum tölulið fellur niður í 40 bótadaga í fyrsta sinn
           og skerðist bótatímabil sem þessu nemur. Missi maður aftur rétt
           til bóta öðlast hann ekki bótaréttindi að nýju nema sannað sé með
           vottorði vinnumiðlunarskrifstofu að hann hafi stundað vinnu í
           samfellt 6 vikur eftir að hann missti bótaréttinn.
   5.
           Þeir sem ófærir eru til vinnu af heilsufarsástæðum.
   6.
           Þeir sem neita starfi sem þeim býðst fyrir milligöngu
           vinnumiðlunar eða á annan sannanlegan hátt, enda sé vinnan heimil
           að lögum og laun fyrir hana og starfskjör öll í samræmi við
           gildandi kjarasamninga. Bótaréttur fellur ekki niður þótt sá sem
           hefur notið bóta í skemmri tíma en fjórar vikur hafni vinnu í
           starfsgrein sem hann hefur ekki áður stundað, enda fylgi starfinu
           að mati úthlutunarnefndar mun meiri áreynsla og vosbúð en þeim
           störfum sem hann hefur áður stundað. Þegar hafnað er vinnu fjarri
           heimili eða af öðrum ástæðum metur úthlutunarnefnd hvort það skuli
           varða missi bótaréttar og skal þá gætt m.a. heimilisástæðna
           umsækjanda. Um missi bótaréttar samkvæmt þessum tölulið gilda
           ákvæði 4. tölul.
   7.
           Þeir sem stunda vinnu í eigin þágu sem gefur þeim tekjur eða
           tekjuígildi er a.m.k. samsvarar hámarksbótum
           atvinnuleysistrygginga á hverjum tíma. [Nú samsvara tekjurnar eða
           tekjuígildið ekki hámarksbótum atvinnuleysistrygginga og má þá
           greiða mismun atvinnuleysisbóta og teknanna eða
           tekjuígildisins.]^1)
   8.
           Þeir sem firrt hafa sig bótarétti skv. 41. gr.

   ^1)[8]L. 127/1993, 10. gr.

                                    22. gr.
        Maður, sem öðlast bótarétt samkvæmt ákvæðum þessa kafla, á rétt á
   bótum fyrir þá daga sem hann er atvinnulaus frá og með 1. skráningardegi,
   sbr. þó 5. mgr. 24. gr., enda hafi tekjur hans síðustu 6 mánuði fyrir
   skráningu eigi verið hærri að meðaltali en sem nemur tvöföldum
   atvinnuleysisbótum á mánuði.
        Nú voru tekjur viðkomandi síðustu 6 mánuði fyrir skráningu hærri að
   meðaltali en sem nemur tvöföldum atvinnuleysisbótum á mánuði og frestast
   þá réttur til atvinnuleysisbóta þar til meðaltekjur fyrir liðinn mánuð
   verða jafnháar tvöföldum atvinnuleysisbótum. Nánari reglur um útreikning
   biðtíma skal ráðherra setja með reglugerð að fenginni umsögn stjórnar
   Atvinnuleysistryggingasjóðs.
        [Atvinnuleysisbætur skulu greiðast fyrir alla daga nema laugardaga og
   sunnudaga á hverju bótatímabili sem skal vera 260 dagar eða samtals 52
   vikur.]^1)
        Nú fær bótaþegi tilfallandi vinnu dag og dag og skulu
   atvinnuleysisbætur hans þá skerðast vegna þessarar vinnu til samræmis við
   unninn stundafjölda, þó aldrei meira en miðað við 8 klst. fyrir hvern
   sólarhring. Þessi vinna skal ekki hafa áhrif á áunninn rétt bótaþegans til
   atvinnuleysisbóta.
        Gefa skal atvinnulausum kost á að sækja endurmenntunar- og
   starfsþjálfunarnámskeið eða taka þátt í átaksverkefnum í a.m.k. 8 vikur á
   hverju bótatímabili. Sinni hinn atvinnulausi ekki slíkum tilboðum fellur
   hann af bótum að loknu hverju bótatímabili í 16 vikur. Þátttaka í
   námskeiðum eða átaksverkefnum í skemmri tíma en 8 vikur skerðir biðtímann
   að loknu hverju bótatímabili hlutfallslega.

   ^1)[9]L. 127/1993, 11. gr.

                                   V. kafli.
                              Atvinnuleysisbætur.
                                    23. gr.
        Hámarksdagpeningar atvinnuleysistrygginga skulu jafngilda launum
   fyrir 8 klukkustunda dagvinnu í almennri fiskvinnu samkvæmt gildandi
   kjarasamningi Verkamannasambands Íslands og vinnuveitenda á hverjum tíma,
   miðað við starfsaldursþrep eftir 7 ár. Lágmarksdagpeningar eru ^1/[4]
   hluti sömu launa.
        Að auki skal greiða bótaþegum, sem hafa börn sín yngri en 18 ára á
   framfæri á heimili sínu eða greiða sannanlega með þeim meðlag utan
   heimilis, 4% af framangreindum launum með hverju barni.
        Af atvinnuleysisbótum greiðir bótaþegi 4% í lífeyrissjóð og
   Atvinnuleysistryggingasjóður 6%.
        Elli- og örorkulífeyrir, svo og örorkustyrkur frá Tryggingastofnun
   ríkisins, skal koma til frádráttar atvinnuleysisbótum. [Nú fær bótaþegi
   ekki fullar atvinnuleysisbætur og skal þá eingöngu skerða bæturnar
   hlutfallslega.]^1)

   ^1)[10]L. 127/1993, 12. gr.

                                    24. gr.
        Fjárhæð bóta miðast við unnar dagvinnustundir í tryggingarskyldri
   vinnu á síðustu 12 mánuðum fyrir fyrsta skráðan atvinnuleysisdag.
   Hámarksbætur greiðast þeim, sem unnið hafa í 1700 dagvinnustundir eða
   fleiri. Lágmarksbætur greiðast, þegar dagvinnustundir eru 425. Annars
   greiðast bætur í hlutfalli við dagvinnustundafjölda.
        ...^1)
        Bætur vegna barna skv. 23. gr. skerðast ekki.
        Vinna í reglubundinni vaktavinnu svo og vinna, sem eðli sínu samkvæmt
   er jafnan unnin utan venjulegs dagvinnutíma, telst dagvinna í þessu
   sambandi, þó aldrei yfir 40 klukkustundir á viku.
        [Nú ber nauðsyn til að skerða dagvinnutíma starfsmanna vegna
   samdráttar í starfsemi fyrirtækis og skal þá greiða starfsmönnum þann
   hluta þeirra atvinnuleysisbóta, sem þeir eiga rétt á, sem svarar til
   skerðingar dagvinnutímans, enda taki ráðstafanir þessar almennt til
   starfsmanna fyrirtækisins eða starfsmanna í einstökum greinum starfsemi
   þess ef um fleiri en eina er að ræða. Fyrirsjáanlega skerðingu vinnutíma
   skal atvinnurekandi tilkynna fyrir fram til stjórnar
   Atvinnuleysistryggingasjóðs og gera ítarlega grein fyrir ástæðum til
   samdráttar. Tilkynningu skal fylgja skrá um það starfsfólk sem ráðgert er
   að skerðingin taki til ásamt upplýsingum um dagvinnustundafjölda einstakra
   starfsmanna hjá fyrirtækinu á síðustu 12 mánuðum áður en til skerðingar
   kemur, svo og upplýsingum um stéttarfélög viðkomandi. Stjórn
   Atvinnuleysistryggingasjóðs staðreynir skrána, svo og síðari upplýsingar
   um það fólk sem skerðingin tekur til, og sendir til úthlutunarnefnda
   atvinnuleysisbóta fyrir þau félög, sem starfsmenn eru félagar í, sem síðan
   úrskurða um bótarétt. Stjórn Atvinnuleysistryggingasjóðs er heimilt að
   synja um greiðslu atvinnuleysisbóta samkvæmt þessari málsgrein ef hún
   telur að fyrirtæki hafi ekki tilgreint nægilegar ástæður til samdráttar.
   Ekki verða greiddar bætur samkvæmt þessari grein lengur en 30 bótadaga
   fyrir hvern starfsmann á almanaksári. Komi til uppsagna starfsmanna falla
   greiðslur niður og eiga þeir ekki bótarétt að nýju fyrr en að loknum
   uppsagnarfresti.]^2)
        Nú hefur umsækjandi, sem hefur áunnið sér bótarétt, auk þess stundað
   skólanám á síðustu 12 mánuðum í ekki skemmri tíma en 6 mánuði og lokið
   námi eða einsýnt þykir, að hann hafi hætt námi og skal þá reikna honum 520
   dagvinnustundir vegna námsins til viðbótar vinnustundum hans að námi
   loknu.
        Nú á umsækjandi geymdan bótarétt, sbr. 17. gr., og fær hann þá bætur
   í samræmi við það, nema starfstími hans eftir að hann hóf að nýju
   tryggingarskyld störf, gefi tilefni til annars.
        Hafi umsækjandi notið atvinnuleysisbóta á síðustu 12 mánuðum, skal
   reikna honum bótadaga á því tímabili til starfstíma. Hafi hann notið
   fullra bóta, reiknast tímabilið með fullum dagvinnutíma, ella skerðist það
   í sama hlutfalli og bætur sem hann naut.
        Atvinnuleysistryggingasjóður leggur úthlutunarnefndum til skrá um
   ákvörðun dagpeninga. Skráin skal tilgreina 76 þrep, frá 25% til 100% bóta,
   þannig að bætur hækki um 1% hámarksbóta við hvert þrep eftir starfstíma.

   ^1)[11]L. 45/1995, 5. gr.^2)[12]L. 127/1993, 13. gr.

                                  [24. gr. a.
        Við ákvörðun bóta til manns, sem starfaði sem launamaður áður en hann
   varð atvinnulaus, er heimilt að taka tillit til starfstímabila sem hann á
   að baki í EES-landi, enda hafi hann fallið undir löggjöf um bætur vegna
   atvinnuleysis í því landi og leggi fram tilskilin vottorð um áunnin
   starfstímabil og tryggingatímabil þar.
        Ráðherra setur með reglugerð nánari reglur um hvaða skilyrðum þarf að
   vera fullnægt til að njóta réttar skv. 1. mgr.]^1)

   ^1)[13]L. 45/1995, 6. gr.

                                   VI. kafli.
                      Úthlutunarnefndir og greiðsla bóta.
                                    25. gr.
        Úthlutunarnefnd hefur á hendi úthlutun bótafjár fyrir hvert félag eða
   félagasamband. Úthlutunarnefnd skal skipuð fimm mönnum, þremur frá því
   stéttarfélagi eða félagasambandi, sem hlut á að málum, einum frá
   Vinnuveitendasambandi Íslands og einum frá Vinnumálasambandi
   samvinnufélaga. [Úthlutunarnefnd fyrir opinbera starfsmenn skal, eftir því
   hver á hlut að máli, skipuð þremur mönnum frá viðkomandi bandalagi
   opinberra starfsmanna, eða stéttarfélagi sem er utan bandalaga, einum
   fulltrúa frá fjármálaráðuneyti og einum fulltrúa frá Sambandi íslenskra
   sveitarfélaga. Varamenn skulu vera jafnmargir og aðalmenn og valdir með
   sama hætti og þeir.]^1) Nefndin kýs sér sjálf formann og ritara. [Ráðherra
   getur með reglugerð^2) ákveðið að sameina úthlutunarnefndir tveggja eða
   fleiri félaga eða félagasambanda.]^3)
        [Ráðherra]^3) ákveður þóknun nefndarmanna og úrskurðar um kostnað
   vegna nefndarstarfanna. Allur kostnaður vegna nefndarstarfa greiðist úr
   Atvinnuleysistryggingasjóði.
        Stjórn Atvinnuleysistryggingasjóðs ákveður með hvaða hætti skuli
   úthlutað til bótaþega sem ekki eru í stéttarfélagi og sjálfstætt
   starfandi.

   ^1)[14]L. 45/1995, 7. gr.^2)Rg. 150/1995, sbr. 243/1995.^3)[15]L.
   127/1993, 14. gr.

                                    26. gr.
        Umsóknir um bætur skulu ritaðar á eyðublöð sem ráðuneytið lætur gera.
   Skulu eyðublöð þessi þannig úr garði gerð, að þau séu hvort tveggja í
   senn, umsóknir um atvinnu, til afnota fyrir vinnumiðlun og
   umsóknareyðublað um bætur, sbr. 2. mgr. [16]18. gr. laga nr. 18/1985, um
   vinnumiðlun.
        Umsókn ásamt nauðsynlegum gögnum sendist úthlutunarnefnd eða stjórn
   Atvinnuleysistryggingasjóðs eftir því sem við á.

                                    27. gr.
        Úthlutunarnefnd skal halda fundi svo oft sem þurfa þykir. Nefnd er
   því aðeins ályktunarfær, að meirihluti nefndarmanna sitji fund.
        Úthlutunarnefnd úrskurðar um umsóknir til samþykktar eða synjunar.
   Hún úrskurðar hvaða hundraðshluta hámarksbóta skal greiða umsækjanda.
   Allar ákvarðanir varðandi bótarétt skal færa í gerðabók, svo og úrskurði
   um ágreiningsatriði. Nefndarmenn skulu undirrita gerðabók.
        Þegar úthlutunarnefnd hefur ákveðið hvaða bætur skal greiða
   umsækjanda, getur hún falið einstökum nefndarmönnum eða starfsmönnum sínum
   frekari afgreiðslu, útreikning framhaldsbóta samkvæmt dagpeningavottorðum
   vinnumiðlunar og útborgun bóta.
        Bótafjárhæðir samkvæmt úrskurðum nefndarinnar skal færa á bótaskrá. Í
   bótagögnum skal sérstaklega geta þess, ef ágreiningur hefur verið um
   úrskurð, svo og rita á þau þær athugasemdir eða skýringar, sem nefndin
   telur ástæðu til.
        Að þessu loknu skal senda bótaskrá ásamt umsóknum og fylgiskjölum til
   [vinnumálaskrifstofu félagsmálaráðuneytisins]^1) eða umboðsmanna hennar.

   ^1)[17]L. 45/1995, 8. gr.

                                    28. gr.
        Þegar skrá um bætur hefur borist frá úthlutunarnefnd, sbr. 27. gr.,
   skal [vinnumálaskrifstofa félagsmálaráðuneytisins]^1) eða umboðsmenn
   hennar þegar í stað kanna skrána og fylgiskjöl hennar. Telji þessir
   aðilar, að einhverjum hafi verið úrskurðaðar bætur, sem ekki eiga rétt á
   þeim, eða að bætur séu rangt ákveðnar, skulu þeir leiðrétta skrána í
   samráði við úthlutunarnefnd. Verði ekki samkomulag um leiðréttingu,
   frestast að svo stöddu greiðsla bóta að þeim hluta, sem ágreiningur er um,
   og fer um ágreininginn samkvæmt 29. gr.
        Að lokinni könnun og leiðréttingu bótaskrár, skal
   [vinnumálaskrifstofa félagsmálaráðuneytisins]^1) eða umboðsmenn hennar
   afhenda úthlutunarnefnd eintak af henni ásamt nægilegu fé til greiðslu
   bóta. Að lokinni greiðslu skal úthlutunarnefnd skila eintaki af skránni
   með áritaðri kvittun bótaþega.

   ^1)[18]L. 45/1995, 9. gr.

                                    29. gr.
        Verði ágreiningur með nefndarmönnum í úthlutunarnefnd, sbr. 2. mgr.
   27. gr., getur sá nefndarmaður, sem eigi vill una úrskurði meirihluta,
   skotið ágreiningi til stjórnar Atvinnuleysistryggingasjóðs. Á sama hátt
   getur úthlutunarnefnd og [vinnumálaskrifstofa félagsmálaráðuneytisins]^1)
   eða umboðsmenn hennar skotið til sjóðsstjórnar ágreiningi skv. 1. mgr. 28.
   gr., sem eigi hefur náðst samkomulag um. Þá getur umsækjandi um bætur, sem
   eigi vill una ákvörðun úthlutunarnefndar eða [vinnumálaskrifstofu
   félagsmálaráðuneytisins],^1) skotið máli sínu til sjóðsstjórnar.
        Sá, sem áfrýja vill máli til sjóðsstjórnar, skal senda henni
   greinargerð ásamt öllum sömu gögnum, sem lögð höfðu verið fyrir
   úthlutunarnefnd eða eftir atvikum [vinnumálaskrifstofu
   félagsmálaráðuneytisins],^1) er þessir aðilar kváðu upp úrskurð sinn.
   Berist ný gögn, skal málið tekið upp að nýju og úrskurðað, áður en stjórn
   Atvinnuleysistryggingasjóðs tekur það til afgreiðslu.
        Úrskurðir stjórnar Atvinnuleysistryggingasjóðs um bætur eru
   endanlegir.

   ^1)[19]L. 45/1995, 10. gr.

                                    30. gr.
        [Úthlutunarnefndir annast greiðslu bóta til einstakra bótaþega nema
   ráðherra ákveði annað.]^1)
        [Stjórn Atvinnuleysistryggingasjóðs er heimilt að fela öðrum aðila en
   úthlutunarnefnd skv. 1. mgr. 25. gr. að annast úthlutun atvinnuleysisbóta
   ef eftir því er leitað og samkomulag verður um fyrirkomulag.]^2)
        [Umboðsmenn vinnumálaskrifstofunnar skulu mánaðarlega senda
   skrifstofunni bótaskrár, sem þeir hafa afgreitt í liðnum mánuði, ásamt
   fylgiskjölum.]^2)

   ^1)[20]L. 127/1993, 15. gr.^2)[21]L. 45/1995, 11. gr.

                                    31. gr.
        Stjórn sjóðsins skal fylgjast með störfum úthlutunarnefnda og
   [vinnumálaskrifstofu félagsmálaráðuneytisins]^1) og umboðsmanna hennar um
   allt, er atvinnuleysisbætur varðar.

   ^1)[22]L. 45/1995, 12. gr.

                                  VII. kafli.
                   Um fjárreiður Atvinnuleysistryggingasjóðs.
                                    32. gr.
        Stjórn sjóðsins tekur ákvarðanir um ávöxtun fjár sjóðsins. Skal þess
   gætt, að sjóðurinn hafi nægilegt laust fé til að standa við skuldbindingar
   sínar. Við ávöxtun fjár sjóðsins skal þess jafnan gætt að örva atvinnu á
   þeim stöðum, þar sem slíks er þörf.

                                    33. gr.
        Stjórn sjóðsins er heimilt að veita lán með lágum vöxtum eða
   vaxtalaus til eflingar atvinnulífi á þeim stöðum, þar sem atvinnuleysi er
   alvarlegt.
        Áður en slík lán eru veitt skal liggja fyrir rannsókn á atvinnuþáttum
   og atvinnumöguleikum á þeim stöðum, þar sem skal lána samkvæmt þessari
   grein. Er stjórn sjóðsins heimilt að láta fara fram slíka rannsókn á sinn
   kostnað ef þurfa þykir.
        Sjóðsstjórn skal leita umsagnar vinnumálaskrifstofu
   félagsmálaráðuneytisins áður en veitt eru lán samkvæmt þessari grein.

                                    34. gr.
        ...^1)

   ^1)[23]L. 127/1993, 16. gr.

                                    35. gr.
        Stjórn Atvinnuleysistryggingasjóðs er heimilt að veita styrk úr
   sjóðnum til einstakra sveitarfélaga með þeim forsendum:

   1.
           að verulegt atvinnuleysi sé eða sé fyrirsjáanlegt í hlutaðeigandi
           sveitarfélagi sem útlit sé fyrir að verði langvarandi,
   2.
           að sveitarfélagið láti hefja vinnu við tilgreindar framkvæmdir og
           ráði í því skyni til vinnu ákveðinn fjölda atvinnulausra manna í
           héraðinu til ákveðins tíma,
   3.
           að sveitarfélagið greiði laun fyrir þessa vinnu samkvæmt gildandi
           kjarasamningi eða taxta verkalýðsfélags,
   4.
           að hlutaðeigandi verkalýðsfélög og samtök atvinnurekenda samþykki
           styrkveitinguna,
   5.
           að réttur atvinnulausra manna til bóta að framkvæmdum loknum verði
           a.m.k. hinn sami og hann var þegar þeir hófu umrædda vinnu, ef
           þeir verða þá atvinnulausir.

        Nú verður víðtækt og mikið atvinnuleysi og er þá stjórn
   Atvinnuleysistryggingasjóðs heimilt að greiða í samráði við viðkomandi
   sveitarstjórnir aukakostnað við að koma í veg fyrir atvinnuleysi á
   svæðinu, t.d. flutningskostnað á afla milli byggðarlaga og landshluta.
        Stjórn Atvinnuleysistryggingasjóðs leggur sjálfstætt mat á það,
   hvort, hvernig eða hvenær henni þykir ástæða til að nota þessa heimild.

                                    36. gr.
        Stjórn sjóðsins er heimilt að veita lán með lægri vöxtum en
   venjulegum útlánsvöxtum til að koma á fót vinnu- og þjálfunarstöðvum fyrir
   fatlaða. Ekki mega slík lán þó nema meira en 40% stofnkostnaðar. Þá er
   stjórninni heimilt að greiða allt að þriðjungi rekstrarhalla slíkra
   stöðva, enda mæli stjórnarnefnd um málefni fatlaðra með því að slíkur
   styrkur verði veittur.
        Stjórn sjóðsins er heimilt að veita styrki til eftirtalinna verkefna:

   1.
           endurþjálfunar starfsmannahópa sem misst hafa atvinnu sína vegna
           breyttra atvinnuhátta,
   2.
           að greiða fyrir tilfærslu starfsmanna milli starfsgreina og vegna
           búferlaflutninga í atvinnuskyni,
   3.
           þróunarverkefna til varanlegrar atvinnusköpunar.

                                    37. gr.
        [Til lánveitinga og styrkja samkvæmt þessum kafla og til að standa
   straum af kostnaði skv. 5. mgr. 22. gr. er stjórn sjóðsins heimilt að
   verja árlega allt að 62 m.kr. í samræmi við reglur sem ráðherra setur.]^1)

   ^1)[24]L. 148/1994, 4. gr.

                                    38. gr.
        Nú skortir sjóðinn reiðufé til að standa við skuldbindingar sínar.
   Skal stjórn sjóðsins þegar í stað tilkynna það ráðherra. Ríkissjóður skal
   leggja fram fé til að bæta úr fjárskortinum, annaðhvort sem fjárframlag
   eða lán.

                                  VIII. kafli.
                                  Ýmis ákvæði.
                                    39. gr.
        Eigi má gera fjárnám í bótum samkvæmt lögum þessum sem eigi hafa
   verið greiddar bótaþega. Eigi má heldur taka bætur til greiðslu opinberra
   gjalda annarra en staðgreiðslu opinberra gjalda.
        [Skattstjórum og Tryggingastofnun ríkisins er skylt að láta
   Atvinnuleysistryggingasjóði í té upplýsingar sem nauðsynlegar eru við
   framkvæmd laga þessara.
        Með einstaklingsbundnar upplýsingar, sem Atvinnuleysistryggingasjóði
   eru látnar í té samkvæmt þessari grein, skal farið sem trúnaðarmál.]^1)

   ^1)[25]L. 148/1994, 5. gr.

                                    40. gr.
        Atvinnuleysistryggingasjóður skal tryggja launafólki fyrirtækja, sem
   verða gjaldþrota, rétt til greiðslu atvinnuleysisbóta þann tíma sem það er
   án atvinnu á uppsagnarfresti meðan það bíður eftir endanlegu uppgjöri á
   launakröfum sínum samkvæmt lögum um ábyrgðasjóð launa vegna gjaldþrota.

                                    41. gr.
        Sá sem reynir að afla sér bóta með því að gefa vísvitandi rangar eða
   villandi upplýsingar um hagi sína missir rétt til bóta.
        Fyrsta brot varðar missi bóta í 26 mánuði, en ítrekað brot í 12 ár.
   Úthlutunarnefnd úrskurðar um missi bótaréttar af þessum sökum en úrskurðum
   hennar má skjóta til stjórnar sjóðsins sem úrskurðar endanlega um málið.
   Úthlutunarnefnd skal tilkynna sjóðstjórn um missi bótaréttar samkvæmt
   þessari grein.
        Nú hefur bótaþegi aflað sér bóta með sviksamlegu athæfi, sbr. 1.
   mgr., og skal hann þá til viðbótar missi bóta skv. 2. mgr. endurkrafinn um
   allt að tvöfaldri þeirri bótafjárhæð sem þannig var aflað.

                                  [41. gr. a.
        Atvinnuleysistryggingasjóði er heimilt fyrir hönd þar til bærrar
   stofnunar í EES-landi að greiða ríkisborgara í EES-ríki, sem hingað kemur
   í atvinnuleit, atvinnuleysisbætur, enda endurgreiði sú stofnun sjóðnum þær
   fjárhæðir sem þannig eru inntar af hendi.]^1)

   ^1)[26]L. 116/1993, 30. gr.

                                  [41. gr. b.
        Heimilt er að birta sem reglugerðir reglur Evrópusambandsins um
   atvinnuleysisbætur, enda eigi ákvæði þeirra stoð í lögum þessum.]^1)

   ^1)[27]L. 45/1995, 13. gr.

                                    42. gr.
        Ráðherra skal að tillögum sjóðsstjórnar setja nánari ákvæði um
   framkvæmd þessara laga.^1)

   ^1)Rg. 221/1973 (úthlutun bóta vegna atvinnuleysis).

                            Ákvæði til bráðabirgða.
                                       I.
        ...
                                      II.
        Á meðan kjararannsóknarnefnd starfar, skal kostnaður við störf
   nefndarinnar greiddur úr Atvinnuleysistryggingasjóði. Reikningar yfir
   slíkan kostnað skulu samþykktir af forsætisráðherra.
        Verði breyting á starfsemi kjararannsóknarnefndar, er ráðherra
   heimilt að samþykkja greiðslu kostnaðar af hliðstæðri starfsemi og
   kjararannsóknarnefnd hefur annast, þótt ákveðið verði, að hún yrði unnin
   af öðrum aðilum.
                                      III.
        ...
                                      [IV.
        Á árinu 1994 er Atvinnuleysistryggingasjóði heimilt að greiða þeim
   sem þegið hafa atvinnuleysisbætur í samtals fjóra mánuði eða lengur á tólf
   mánaða tímabili sambærilega uppbót og kjarasamningar aðila
   vinnumarkaðarins gera ráð fyrir.]^1)

   ^1)[28]L. 148/1994, 6. gr.

                                      [V.
        Í samræmi við 5. mgr. 22. gr. skal stjórn Atvinnuleysistryggingasjóðs
   heimilt á árinu 1995, þrátt fyrir ákvæði 37. gr., að gera tillögu til að
   styrkja sérstök verkefni á vegum sveitarfélaga til eflingar atvinnulífi,
   enda verði dregið samsvarandi úr greiðslu atvinnuleysisbóta á viðkomandi
   stað. Úthlutun styrkja skal vera í samræmi við reglur sem ráðherra setur
   að fenginni umsögn Sambands íslenskra sveitarfélaga. Tillögur sjóðstjórnar
   um styrkveitingu skulu staðfestar af ráðherra.]^1)

   ^1)[29]L. 148/1994, 6. gr.

                                      [VI.
        Bandalag háskólamanna-BHMR, Bandalag starfsmanna ríkis og bæja,
   fjármálaráðuneytið og Samband íslenskra sveitarfélaga skulu þegar eftir
   gildistöku þessara laga öðlast rétt til að eiga einn fulltrúa, hver aðili
   fyrir sig, í stjórn Atvinnuleysistryggingasjóðs sem skulu eiga sæti í
   stjórninni þar til ný stjórn verður skipuð eftir næstu
   alþingiskosningar.]^1)

   ^1)[30]L. 45/1995, brbákv. I.

                                     [VII.
        Á árunum 1995 og 1996 er Atvinnuleysistryggingasjóði heimilt að
   greiða þeim sem þegið hafa atvinnuleysisbætur í samtals fjóra mánuði eða
   lengur á tólf mánaða tímabili sambærilega uppbót og kjarasamningar aðila
   vinnumarkaðarins gera ráð fyrir. Í reglugerð sem félagsmálaráðherra setur,
   að fengnum tillögum stjórnar Atvinnuleysistryggingasjóðs, skal setja
   nánari reglur um uppbótina.]^1)

   ^1)[31]L. 45/1995, brbákv. II.

References

   Visible links
   1. http://www.althingi.is/dba-bin/lawformpr.pl?lnr=1993093
   2. file:///altext/stjt/1995.045.html
   3. file:///altext/stjt/1995.045.html
   4. file:///altext/stjt/1993.127.html
   5. file:///altext/stjt/1993.116.html
   6. file:///altext/stjt/1995.045.html
   7. file:///altext/stjt/1995.045.html
   8. file:///altext/stjt/1993.127.html
   9. file:///altext/stjt/1993.127.html
  10. file:///altext/stjt/1993.127.html
  11. file:///altext/stjt/1995.045.html
  12. file:///altext/stjt/1993.127.html
  13. file:///altext/stjt/1995.045.html
  14. file:///altext/stjt/1995.045.html
  15. file:///altext/stjt/1993.127.html
  16. file://1985018.html#g18
  17. file:///altext/stjt/1995.045.html
  18. file:///altext/stjt/1995.045.html
  19. file:///altext/stjt/1995.045.html
  20. file:///altext/stjt/1993.127.html
  21. file:///altext/stjt/1995.045.html
  22. file:///altext/stjt/1995.045.html
  23. file:///altext/stjt/1993.127.html
  24. file:///altext/stjt/1994.148.html
  25. file:///altext/stjt/1994.148.html
  26. file:///altext/stjt/1993.116.html
  27. file:///altext/stjt/1995.045.html
  28. file:///altext/stjt/1994.148.html
  29. file:///altext/stjt/1994.148.html
  30. file:///altext/stjt/1995.045.html
  31. file:///altext/stjt/1995.045.html
