
   --------------------------------------------------------------------------

                                             Lög um þjóðskrá og almannaskráningu

                             1962 nr. 54 27. apríl

   --------------------------------------------------------------------------

                                     1. gr.
          Sérstök stofnun, þjóðskráin, annast almannaskráningu samkvæmt lögum
          þessum og annað það, er þau mæla fyrir um. Hagstofan fer með stjórn
        þjóðskrárinnar, og skal hún rekin sem deild í Hagstofunni. Fjárreiður
    þjóðskrárinnar skulu vera algerlega greindar frá fjárreiðum Hagstofunnar.
             Hagstofan leggur þjóðskránni til starfslið eftir þörfum hennar á
            hverjum tíma, gegn endurgreiðslu launa hlutaðeigandi starfsmanna.

                                     2. gr.
                 Auk þjóðskrárinnar og Hagstofunnar starfa sveitarstjórnir og
    sóknarprestar utan kaupstaða að almannaskráningu samkvæmt þessum lögum. Í
                kaupstöðum, þar sem sóknarprestur hefur hingað til starfað að
   almannaskráningu með bæjarstjórn, skal hann þó halda því áfram á sama hátt
                                                              og verið hefur.
          Ákvæði 10., 14. og 15. gr. varðandi sóknarpresta eiga við þá presta
    eina, er starfa að almannaskráningu, en þar, sem minnst er á sóknarpresta
            annars staðar í lögum þessum, er átt við alla starfandi presta og
                                                              safnaðarstjóra.

                                     3. gr.
                            Hlutverk sitt leysir þjóðskráin af hendi með því:

   1.
           að láta opinberum aðilum í té árlega íbúaskrá samkvæmt nánari
           ákvæðum þessara laga,
   2.
           að láta sveitarstjórnum í té stofn að kjörskrá, þá er
           forsetakosningar, alþingiskosningar eða sveitarstjórnarkosningar
           eiga að fara fram,
   3.
           að láta opinberum aðilum og öðrum í té aðrar skrár en þær, er um
           ræðir í 1. og 2. tölul., endurgjaldslaust eða gegn greiðslu, hvort
           tveggja samkvæmt nánari ákvörðunum Hagstofunnar,
   4.
           að láta opinberum aðilum og almenningi í té upplýsingar og vottorð
           samkvæmt nánari ákvæðum þessara laga,
   5.
           að stuðla að því með skrárgerð sinni, annars vegar að enginn
           gjaldskyldur einstaklingur sleppi við álagningu lögboðinna gjalda
           og hins vegar að tvísköttun manna eigi sér ekki stað,  enn fremur
           að hafa um það meðalgöngu milli sveitarfélaga, að einstaklingar
           með óljóst eða umdeilanlegt heimilisfang verði skráðir í ákveðnu
           umdæmi,
   6.
           að láta í té efnivið í mannfjöldaskýrslur Hagstofunnar.

                                     4. gr.
                    Almannaskráning byggist á þeim gögnum, sem hér eru talin:

   1.
           Tilkynningar um aðsetursskipti, samkvæmt [2]lögum nr. 73/1952 með
           síðari breytingum.
   2.
           Skýrslur sóknarpresta til Hagstofunnar um fæðingar, skírnir,
           nafngiftir, hjónavígslur og mannslát.
   3.
           [Skýrslur héraðsdómara til Hagstofunnar um úrskurði þar sem
           heimilað er að fara með bú horfinna manna sem látinna og dóma um
           að horfnir menn skuli taldir látnir.]^1)
   4.
           [Skýrslur sýslumanna til Hagstofunnar um hjónavígslur, leyfi til
           skilnaðar að borði og sæng og leyfi til lögskilnaðar.]^2)
   5.
           Skýrslur dómsmálaráðuneytisins til Hagstofunnar um ^2)
           ættleiðingarleyfi og breytingar á ríkisborgararétti o.fl. í því
           sambandi.
   6.
           Sérstakar upplýsingar sveitarstjórna, sóknarpresta,
           útlendingaeftirlits og annarra opinberra aðila um menn.
   7.
           Upplýsingar, sem þjóðskráin aflar sér sjálf með eftirgrennslan eða
           henni berast á einn eða annan hátt, eftir því sem þörf krefur og
           heimildir leyfa.

             Hagstofan lætur gera eyðublöð undir skýrslur þær, sem um ræðir í
                fyrri málsgrein þessarar greinar, og kveður á um skil þeirra.

   ^1)[3]L. 61/1998, 17. gr. Öðlast gildi 1. janúar 1999, sbr. [4]15. gr.
   s.l.^2)[5]L. 92/1991, 39. gr.

                                     5. gr.
        Hagstofan getur krafist þess af opinberum aðilum, að þeir láti
   þjóðskránni í té skýrslur og upplýsingar, sem hún þarfnast til starfsemi
   sinnar, enda séu þær á reiðum höndum. Hagstofunni er heimilt að ákveða
   skilafresti í þessu sambandi.

                                     6. gr.
        Nú bregst það, að skýrslur, sem um ræðir í 4. og 5. gr., séu látnar í
   té, áður en fresti lýkur, og getur Hagstofan þá þröngvað hlutaðeiganda með
   dagsektum ^1) til að láta gögnin í té. Dagsektir skulu taka gildi 5 dögum
   eftir að Hagstofan tilkynnir hlutaðeigandi aðila þær með símskeyti eða
   bréfi afhentu sama dag og það er skrifað, enda geri hann ekki skil áður en
   þeim fresti lýkur. [Kröfu um dagsektir má fullnægja með fjárnámi.]^1)
        Ákvæði 1. mgr. þessarar greinar taka einnig til skila [sýslumanna]^2)
   á dánarvottorðum, svo og til skila ljósmæðra á tilkynningum um barnsburði,
   samkvæmt reglugerð nr. 103/1933 eins og henni var breytt með auglýsingu
   nr. 158/1942.
         ^1)

   ^1)[6]L. 92/1991, 39. gr.^2)[7]L. 61/1998, 17. gr. Öðlast gildi 1. janúar
   1999, sbr. [8]15. gr. s.l.

                                     7. gr.
        Nú kemur það í ljós, að sóknarprestur hefur vanrækt að gera lögboðna
   skýrslu til Hagstofunnar um fæðingu, skírn, nafngift, hjónavígslu eða
   mannslát eða skýrsla um slíkt er fyrst látin í té að liðnum skilafresti,
   og varðar það þá sekt ^1) Sama gildir, ef sóknarprestur framkvæmir líksöng
   án þess að hafa áður fengið í hendur dánarvottorð hins látna.^2)
        Nú annast annar prestvígður maður en hlutaðeigandi sóknarprestur
   (safnaðarstjóri) skírn eða hjónavígslu, og skal hann þá tilkynna hana bæði
   sóknarpresti prestakallsins og Hagstofunni innan 7 daga, en útfararathöfn,
   sem hann annast, skal hann tilkynna bæði hlutaðeigandi sóknarpresti og
   Hagstofunni áður en 3 dagar eru liðnir frá útförinni. Sé þetta vanrækt,
   varðar það sekt ^1)
        Nú vanrækir ljósmóðir að láta í té lögboðna tilkynningu um barnsburð
   eða tilkynning um hann er fyrst afhent að liðnum skilafresti, og varðar
   það þá sekt ^1)

   ^1)[9]L. 10/1983, 4. gr.^2)Ákvæði þessa málsliðar fellur niður 1. janúar
   1999, sbr. [10]l. 61/1998, 17. gr.

                                     8. gr.
        Á grundvelli gagna þeirra, er um ræðir í 4. og 5. gr., fylgist
   þjóðskráin með breytingum á skráningaratriðum frá 1. desember ár hvert til
   jafnlengdar næsta ár og hefur tiltækar upplýsingar um þær, eftir því sem
   föng eru á.

                                     9. gr.
        Eftir gögnum þeim um breytingar skráningaratriða, sem þjóðskráin fær
   í hendur, skal gera árlega íbúaskrá fyrir hvert sveitarfélag, miðað við 1.
   desember, með nöfnum allra einstaklinga, er aðsetur hafa í því þann dag,
   ásamt upplýsingum um fæðingardag og þau atriði önnur um hvern einstakling,
   er máli skipta fyrir opinber not skránna.
        Að því er snertir skráningaratriði, sem vandkvæðum er bundið að fá
   skýrslur um í tæka tíð, er heimilt að miða íbúaskrár við annan tíma á
   hausti en 1. desember. Um aðsetur manna skal þó ávallt miða við 1.
   desember í íbúaskrám.

                                    10. gr.
        Í janúarmánuði ár hvert sendir þjóðskráin sveitarstjórnum,
   sóknarprestum utan kaupstaða og skattyfirvöldum eintak af íbúaskrá
   viðkomandi umdæmis 1. desember næsta ár á undan.
        Sveitarstjórnir og sóknarprestar skulu fara yfir íbúaskrána í
   sameiningu eins fljótt og auðið er eftir móttöku hennar. Sveitarstjórn
   gerir athugasemdir um oftalda eða vantalda einstaklinga á henni, samkvæmt
   nánari fyrirmælum þjóðskrárinnar. Hlutaðeigandi prestur aðstoðar
   sveitarstjórn við þetta verk og leggur í því sambandi til upplýsingar um
   breytingar, sem hann fékk vitneskju um við húsvitjanir haustið áður eða á
   annan hátt. Að þessu loknu tilkynnir sveitarstjórn þjóðskránni
   athugasemdir sínar um oftalda og vantalda einstaklinga.
        Sveitarstjórn má ekki breyta íbúaskrá sinni til samræmis við
   athugasemd, sem hún gerir samkvæmt 2. mgr. þessarar greinar, nema
   þjóðskráin fallist á hana, sbr. ákvæði 11.13. gr.
        Sveitarstjórn skal, um leið og hún fer yfir íbúaskrá sína, gera á
   henni nauðsynlegar leiðréttingar og lagfæringar, aðrar en þær, sem
   samþykki þjóðskrárinnar þarf til, sbr. 3. mgr. Sveitarstjórn gerir
   þjóðskránni grein fyrir öllum slíkum breytingum á íbúaskránni, um leið og
   hún tilkynnir athugasemdir sínar um oftalda og vantalda menn á íbúaskrá
   samkvæmt 2. mgr. þessarar greinar.
        Þjóðskráin ákveður sveitarstjórnum fresti til að tilkynna
   athugasemdir samkvæmt 2. mgr. og breytingar samkvæmt 4. mgr. Heimilt er að
   beita dagsektum í þessu sambandi samkvæmt ákvæðum 6. gr. þessara laga.

                                    11. gr.
        Þegar lokið er skilafresti þeim, sem ákveðinn hefur verið samkvæmt 5.
   mgr. 10. gr., ber þjóðskráin saman athugasemdir sveitarstjórna um oftalda
   og vantalda menn á íbúaskrám.
        Nú er einstaklingur oftalinn á íbúaskrá samkvæmt athugasemd einnar
   sveitarstjórnar, en vantar á íbúaskrá samkvæmt athugasemd annarrar
   sveitarstjórnar, og tilkynnir þjóðskráin þá aðilum breytingar á íbúaskrám
   viðkomandi sveitarfélaga til samræmis, eins fljótt og auðið er.
        Nú ber sveitarstjórn fram þá athugasemd, áður en fresti lýkur, að
   tiltekinn einstaklingur sé vantalinn á íbúaskrá umdæmis hennar, og skal
   þjóðskráin þá taka athugasemdina til greina að jafnaði, ef önnur
   sveitarstjórn, sem hlut á að máli, vanrækir að tilkynna henni
   leiðréttingar sínar og athugasemdir við skrána, áður en fresti lýkur.
   Þjóðskráin tilkynnir hlutaðeigandi sveitarstjórnum breytingar á íbúaskrá
   þeirra af þessum sökum.
        Nú ber tveim sveitarstjórnum, sem haldið hafa skilafresti, ekki saman
   um, hvar maður skuli vera á íbúaskrá, og tilkynnir þá þjóðskráin þeim það
   og skorar á þær að rökstyðja mál sitt fyrir ákveðinn tíma. Að fresti
   loknum tekur þjóðskráin ákvörðun í málinu samkvæmt fengnum gögnum og
   tilkynnir hlutaðeigandi sveitarstjórnum niðurstöðuna án tafar.

                                    12. gr.
        Nú telur sveitarstjórn einhvern einstakling oftalinn á íbúaskrá
   sveitarfélagsins, án þess að nokkur önnur sveitarstjórn telji hann
   vantalinn á íbúaskrá sinni að svo stöddu, og gerir þjóðskráin þá
   ráðstafanir til að fá það upplýst, í hvaða sveitarfélagi hann hafðist við
   undangenginn 1. desember. Síðan tilkynnir hún hlutaðeigandi sveitarstjórn,
   að hann skuli settur þar á íbúaskrá, nema í ljós komi, að hann teljist
   heimilisfastur í enn öðru umdæmi. Þjóðskráin getur og, ef ástæða er til,
   mælt svo fyrir, að einstaklingur, sem þannig er ástatt um, sé tekinn á
   íbúaskrá sveitarfélags, sem hann settist að í eftir 1. desember.
   Sömuleiðis getur þjóðskráin lagt fyrir sveitarstjórn þess umdæmis, þar sem
   hlutaðeigandi var upphaflega á íbúaskrá, að hann sé aftur settur á hana.

                                    13. gr.
        Ákvarðanir þjóðskrárinnar samkvæmt 11. og 12. gr. um, hvar menn skuli
   vera á íbúaskrá, ráða úrslitum um það, í hvaða umdæmi tekju- og
   eignarskattur og hliðstæð þinggjöld eru á þá lögð, og verður þeim ekki
   áfrýjað. En það eitt, að maður er á íbúaskrá sveitarfélags samkvæmt slíkri
   ákvörðun þjóðskrárinnar og án samþykkis sveitarstjórnar, getur aldrei
   leitt af sér neinn rétt annarra sveitarfélaga eða einstaklinga til að gera
   fjárkröfu á hendur hlutaðeigandi sveitarfélagi vegna manns, sem svo er
   ástatt um.

                                    14. gr.
        Þjóðskráin sendir hlutaðeigandi skattyfirvaldi og sóknarpresti afrit
   af tilkynningum þeim, er hún sendir sveitarstjórn samkvæmt 11.13. gr., og
   breyta þessir aðilar íbúaskránni til samræmis. Sama gildir um aðrar
   breytingar, sem þjóðskráin tilkynnir þessum aðilum.
        Sveitarstjórn skal tilkynna hlutaðeigandi skattyfirvaldi og
   sóknarpresti allar breytingar á íbúaskrá, sem hún gerir samkvæmt 4. mgr.
   10. gr., og rita þessir aðilar þær á íbúaskrá.
        Sveitarstjórn skal rita breytingar, sem gerðar eru á íbúaskrá, á
   aðrar skrár, sem leiddar eru af henni, eftir því sem við á.

                                    15. gr.
        Sóknarprestar skulu, er þeir húsvitja á hverju hausti, safna
   upplýsingum um allar breytingar, sem orðið hafa á aðsetri manna miðað við
   síðustu íbúaskrá, og í því sambandi ber þeim eftir föngum að afla
   vitneskju um fullt aðsetur hvers einstaklings, sem hefur tekið sér annað
   aðsetur en hann hafði samkvæmt síðustu íbúaskrá. Leggja skal upplýsingar
   þessar til grundvallar, þegar næsta íbúaskrá er endurskoðuð af
   sveitarstjórn og sóknarpresti, sbr. 10. gr., að svo miklu leyti sem þess
   gerist þörf.
        Sóknarprestar skulu aðstoða við söfnun aðseturstilkynninga í
   prestakalli sínu, eftir því sem föng eru á.
        Þriðja hvert ár skal hver sóknarprestur bera allar upplýsingar
   íbúaskrárinnar um nöfn, fæðingardaga og hliðstæð atriði saman við það, sem
   skráð er um sömu einstaklinga í embættisbókum prestakallsins. Að loknum
   þessum samanburði lætur sóknarprestur þjóðskránni í té þær leiðréttingar
   er hann telur gera þurfi á íbúaskrá prestakallsins.
        Biskupsskrifstofan og Hagstofan ákveða sameiginlega framkvæmd á
   ákvæðum þessarar greinar í einstökum atriðum.^1)

   ^1)Augl. 204/1966.

                                    16. gr.
        Hverri sveitarstjórn er skylt að gera viðeigandi ráðstafanir til að
   afla upplýsinga um breytingar, sem kann að þurfa að gera á íbúaskrá
   umdæmisins til þess að hún verði rétt, miðað við 1. desember hvert ár.
   Þjóðskráin getur, ef svo ber undir, lagt fyrir sveitarstjórn að gera
   tilteknar ráðstafanir í þessu skyni, þar á meðal láta fara fram almenna
   manntalsskráningu í umdæminu.
        Nú telur þjóðskráin, að framkvæmd tilkynningarskyldu samkvæmt
   [11]lögum nr. 73/1952 sé ábótavant í umdæmi, og getur hún þá lagt fyrir
   hlutaðeigandi sveitarstjórn að gera tilteknar ráðstafanir til úrbóta, þar
   á meðal láta fara fram almenna manntalsskráningu í umdæminu.

                                    17. gr.
        Iðgjöld til almannatrygginga samkvæmt [12]lögum nr. 24/1956, um
   almannatryggingar,^1) og sóknargjöld samkvæmt [13]lögum nr. 36/1948, um
   sóknargjöld,^2) skulu lögð á menn á sömu stöðum og tekju- og eignarskattur
   er á þá lagður eftir íbúaskrá 1. desember hvert ár, sbr. 1. málsl. 1. mgr.
   í [14]32. gr. laga nr. 46/1954, um tekju- og eignarskatt.^3)

   ^1)Nú [15]l. 117/1993.^2)Nú [16]l. 91/1987.^3)Nú [17]l. 75/1981.

                                    18. gr.
        Þjóðskráin lætur embættum og sveitarstjórnum í té hvers konar
   upplýsingar um einstaklinga, sem skrár hennar og önnur gögn hafa að geyma,
   enda þurfi þau upplýsinganna við vegna embættisrekstrar eða hliðstæðra
   starfa. Þjóðskráin lætur slíkar upplýsingar í té ókeypis, en sé um að ræða
   meiri háttar verk, getur hún þó krafist þess, að hlutaðeigandi endurgreiði
   henni kostnað við það.
        Ákvæði 1. mgr. þessarar greinar taka ekki til opinberra fyrirtækja.

                                    19. gr.
        Þjóðskráin veitir hverjum sem er upplýsingar um aðsetur manna og
   önnur atriði samkvæmt skrám sínum og gögnum, eftir reglum,^1) sem
   Hagstofan setur.
        Þjóðskráin skal frá ársbyrjun 1963 annast útgáfu allra
   fæðingarvottorða og hliðstæðra vottorða til opinberra nota, annarra en
   þeirra, sem sóknarprestar láta í té eftir kirkjubókum, meðan þær eru lögum
   samkvæmt í vörslu þeirra. Vottorð þjóðskrárinnar skulu veitt samkvæmt
   kirkjubók eða skýrslu sóknarprests til Hagstofunnar.
        Þjóðskráin tekur gjald fyrir veitingu upplýsinga og útgáfu vottorða
   samkvæmt þessari grein, og fer það eftir gjaldskrá, sem Hagstofan setur.
   Þegar sérstaklega stendur á, má veita afslátt af gjaldi eða fella það
   niður. Gjald fyrir upplýsingar og vottorð skal greitt um leið og ósk er
   borin fram þar um.
        Þjóðskráin getur lagt fyrir einstakar sveitarstjórnir að láta
   almenningi í té upplýsingar skv. 1. mgr. þessarar greinar, og ber
   þjóðskránni þá ekki skylda til að veita íbúum viðkomandi umdæma slíka
   þjónustu.

   ^1)Rg. 112/1958.

                                    20. gr.
        Ríkissjóður stendur straum af árlegum kostnaði við rekstur
   þjóðskrárinnar að ^9/[10] hlutum og Tryggingastofnun ríkisins að ^1/[10]
   hluta.

                                    21. gr.
        Hið árlega framlag Tryggingastofnunarinnar samkvæmt 20. gr. er
   endurgjald fyrir not hennar á vélspjöldum þjóðskrárinnar til skrárgerðar,
   svo og fyrir almenna þjónustu og aðstoð, sem þjóðskráin lætur
   Tryggingastofnuninni í té og eigi skal koma greiðsla fyrir. Hins vegar á
   ákvæðið í 2. málsl. 1. mgr. 18. gr. við Tryggingastofnunina jafnt og við
   aðra opinbera aðila.
        Sveitarfélög eiga, án þess að sérstök greiðsla komi fyrir, rétt á
   árlegum íbúaskrám samkvæmt 9. gr. og kjörskrárstofni samkvæmt 2. tölul. 3.
   gr., og auk þess njóta þau upplýsingaþjónustu þjóðskrárinnar samkvæmt 18.
   gr. En aðrar skrár en þær, sem hér er gert ráð fyrir, svo og önnur
   þjónusta heldur en veiting upplýsinga, skal greidd þjóðskránni
   sérstaklega.

                                    22. gr.
        Reikningsár þjóðskrárinnar er almanaksárið. Ríkisendurskoðunin
   endurskoðar reikninga hennar.

References

   Visible links
   1. http://www.althingi.is/dba-bin/lawformpr.pl?lnr=1962054
   2. file://1952073.html
   3. file://1998061.html#g17
   4. file://1998061.html
   5. file:///altext/stjt/1991.092.html
   6. file:///altext/stjt/1991.092.html
   7. file://1998061.html#g17
   8. file://1998061.html
   9. file:///altext/stjtnr.html#1983010?g4
  10. file://1998061.html#g17
  11. file://1952073.html
  12. file:///altext/stjtnr.html#1956024
  13. file:///altext/stjtnr.html#1948036
  14. file:///altext/stjtnr.html#1954046?g32
  15. file://1993117.html
  16. file://1987091.html
  17. file://1981075.html
