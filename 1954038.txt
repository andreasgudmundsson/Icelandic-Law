
   --------------------------------------------------------------------------

                                 Lög um réttindi og skyldur starfsmanna ríkisins

                             1954 nr. 38 14. apríl

   --------------------------------------------------------------------------

                                   I. kafli.
                           Til hverra lög þessi taka.
                                     1. gr.
         Lög þessi taka til hvers manns, sem er skipaður, settur eða ráðinn í
       þjónustu ríkisins með föstum launum, meðan hann gegnir starfanum, enda
       verði starf hans talið aðalstarf. Ákvæði í lögum, sem öðruvísi mæla um
            einstaka flokka starfsmanna, skulu haldast. Rétt er og að setja í
     ráðningarsamninga forstjóra atvinnufyrirtækja, er ríkið rekur, ákvæði um
         uppsögn og annað, er kann að vera nauðsynlegt eða heppilegt starfans
                                                                       vegna.
            Nú verður ágreiningur um það, hvort starfsmaður skal sæta ákvæðum
       laga þessara, og sker þá fjármálaráðherra úr. Ef starfsmaður vill eigi
   hlíta úrskurði ráðherra, getur hann borið málið undir dómstóla, og skal þá
                                         höfða mál á hendur fjármálaráðherra.

                                   II. kafli.
                              Um veitingu starfa.
                                     2. gr.
          Það fer eftir ákvæðum laga um hverja starfsgrein, hver veita skuli,
    setja í eða ráða í stöður. Nú er eigi um það mælt í lögum, og skal þá svo
       meta sem sá ráðherra, er starfinn lýtur, geri þá ráðstöfun, en geti þó
         veitt forstjóra viðkomandi starfsgreinar heimild til að gera það, ef
         ráðstafa skal hinum vandaminni og ábyrgðarminni stöðum í grein hans.

                                     3. gr.
         Almenn skilyrði til þess að fá skipun, setningu eða ráðningu í stöðu
                                                                   eru þessi:

   1.
           21 árs aldur. Þó má víkja frá þessu aldurslágmarki um vélritunar-,
           afgreiðslu- og sendilsstörf eða önnur svipuð störf.

           Einstök ákvæði í lögum, þar sem annað aldurstakmark er sett, skulu
           haldast.

   2.
           Lögræði. Þó gildir lögræðiskrafan ekki, þegar undanþága er gerð
           samkvæmt 1. tölul.
   3.
           Nauðsynleg heilbrigði, andleg og líkamleg, til þess að gegna þeim
           starfa, sem hverju sinni er um að ræða.
   4.
           [Íslenskur ríkisborgararéttur. Þó getur ráðherra heimilað að
           ríkisborgarar annarra ríkja Evrópska efnahagssvæðisins verði
           ráðnir til starfa með sömu kjörum og íslenskir ríkisborgarar.
           Einnig má víkja frá þessu ákvæði ef telja má sérstaklega
           eftirsóknarvert að fá erlendan ríkisborgara til að gegna starfi
           til bráðabirgða.]^1)
   [5.]
           ^2) Almenn menntun og þar að auki sú sérmenntun, sem lögum
           samkvæmt er krafist eða eðli málsins samkvæmt verður að heimta til
           óaðfinnanlegrar rækslu starfans.
   [6.]
           ^2) Fjárforræði, ef stöðu fylgja fjárreiður, svo sem gjaldkera-
           eða innheimtustörf, eða ef svo er fyrir mælt í lögum eða sérstök
           ástæða þykir til að gera þá kröfu.

          [Nú hefur umsækjandi um starf hlotið dóm fyrir refsiverðan verknað,
       slíkan sem um ræðir í 1. mgr. 68. gr. almennra hegningarlaga, og telst
                                  hann þá ekki fullnægja starfsskilyrðum.]^2)
            Konur og karlar hafa jafnan rétt til opinberra starfa og til sömu
                                                      launa fyrir sömu störf.

   ^1)[2]L. 58/1993, 3. gr.^2)[3]L. 44/1961, 1. gr.

                                     4. gr.
        Nú er maður skipaður í stöðu, og ber þá að líta svo á, að hann skuli
   gegna stöðunni, þar til eitthvert eftirgreindra atriða kemur til:

   1.
           að hann brýtur af sér í starfinu, svo að honum beri að víkja úr
           því;
   2.
           að hann fullnægir ekki skilyrðum 3. gr. laga þessara;
   3.
           að hann fær lausn samkvæmt eigin beiðni;
   4.
           að hann hefur náð hámarksaldri, sbr. 13. gr.;
   5.
           að hann flyst í aðra stöðu hjá ríkinu;
   6.
           að skipunartími hans samkvæmt tímabundnu skipunarbréfi er runninn
           út;
   7.
           að staðan er lögð niður, sbr. 14. gr.

                                     5. gr.
        Lausa stöðu skal auglýsa í Lögbirtingablaði, venjulega með 4 vikna
   fyrirvara. Heimilt er að taka til greina umsóknir, sem berast eftir að
   liðinn er umsóknarfrestur, enda hafi staðan ekki þegar verið veitt eða í
   hana sett eða maður í hana ráðinn, eftir að frestur var liðinn.
        Veita skal umsækjendum og viðurkenndum félögum opinberra starfsmanna
   kost á að fá vitneskju um það, hverjir sótt hafa.
        Nú hefur staða verið auglýst, en eigi þykir rétt að skipa nokkurn
   umsækjanda í hana, og má þá setja þann umsækjanda, er næst þykir standa
   til þess að fá skipun. Veita má slíkum manni stöðu án auglýsingar að nýju,
   eftir að hann hefur gegnt henni óaðfinnanlega eitt ár eða lengur, enda á
   hann þá rétt á að fá úr því skorið, hvort hann eigi að fá veitingu.
        Ákvæði þessarar greinar taka ekki til starfa í þágu
   utanríkisþjónustunnar.

                                     6. gr.
        Hver sá, er stöðu ráðstafar, getur sett starfsmanni erindisbréf, enda
   skal að jafnaði setja starfsmanni slík fyrirmæli, ef hann óskar þess,
   hvort sem það varðar starf hans almennt eða einstaka grein þess eða
   greinar.

                                  III. kafli.
                               Um lausn úr stöðu.
                                     7. gr.
        Það stjórnvald, er veitir stöðu, veitir og lausn frá henni um
   stundarsakir. Forstjóri starfsgreinar getur þó veitt starfsmanni í þeirri
   grein lausn um stundarsakir, þótt hann hafi ekki veitt þá stöðu, ef bið
   þykir hættuleg, en tilkynna skal þá þeim, er stöðu veitir, tafarlaust þá
   ráðstöfun með skýringu á málavöxtum, enda tekur hann fullnaðarákvörðun um
   lausnarveitinguna.
        Rétt er að veita starfsmanni lausn um stundarsakir, ef hann hefur
   sýnt í starfi sínu óstundvísi eða aðra vanrækslu, óhlýðni við löglegt boð
   eða bann yfirmanns síns, vankunnáttu eða óvandvirkni í starfi sínu, hefur
   verið ölvaður að starfi eða framkoma hans eða athafnir í því eða utan þess
   þykir að öðru leyti ósæmileg, óhæfileg eða ósamrýmanleg því starfi. Þó
   skal veita starfsmanni áminningu og gefa honum kost á að bæta ráð sitt,
   áður en honum er veitt lausn um stundarsakir samkvæmt þessari málsgrein.
        Nú hefur starfsmaður fjárreiður eða bókhald með höndum, og má þá
   veita honum lausn um stundarsakir án áminningar, ef ætla má eða víst
   þykir, að óreiða sé á bókhaldi eða fjárreiðum, bú hans tekið til
   gjaldþrotaskipta eða hann leitar nauðasamninga. Sama er, ef starfsmaður er
   grunaður eða sannur orðinn að háttsemi, er varða kynni sviptingu réttinda
   samkvæmt 68. gr. almennra hegningarlaga, eða heilsu hans er svo farið, að
   eigi þyki gerlegt að láta hann gegna starfa lengur.
        Lausn um stundarsakir skal jafnan vera skrifleg með tilgreindum
   ástæðum.

                                     8. gr.
        Nú hefur starfsmanni ríkisins verið veitt lausn um stundarsakir fyrir
   meintar misfellur í starfi, og skal þá þegar mál hans rannsakað af
   kunnáttumönnum eða ...^1) að hætti opinberra mála, ef ástæða þykir til,
   svo að upplýst verði, hvort rétt er að veita honum lausn að fullu eða láta
   hann aftur taka við starfi sínu.
        Úrslit um stöðuna skulu ráðin strax og lokaniðurstöður rannsóknar eru
   kunnar.

   ^1)[4]L. 19/1991, 194. gr.

                                     9. gr.
        Meðan lausn um stundarsakir stendur, nýtur starfsmaður hálfra fastra
   launa þeirra, sem stöðu hans fylgja. Embættishúsnæði og jarðnæði, ef um er
   að ræða, heldur hann, enda komi þau fríðindi til reiknings samkvæmt mati í
   þeim launum, er hann fær.
        Nú fellur niður lausn um stundarsakir, og skal starfsmaður þá fá
   greiddan þann helming hinna föstu launa, er hann hefur verið sviptur.
        Nú tekur sá, sem lausn hefur fengið um stundarsakir, aftur við starfa
   sínum, og skal þá líta svo á um starfsaldur sem hann hafi gegnt starfanum
   óslitið.

                                    10. gr.
        Hver sá, er skipar starfsmann í stöðu, veitir og lausn úr henni, nema
   öðruvísi sé sérstaklega fyrir mælt í lögum. Lausn skal veita skriflega og
   jafnan greindar orsakir, svo sem vegna umsóknar, heilsubrests, tiltekinna
   ávirðinga o.s.frv.
        Í lausnarbréfi skal jafnan kveðið á um það, frá hvaða degi
   starfsmaður skuli lausn taka og með hvaða kjörum, svo sem um eftirlaun, sé
   um þau að ræða, lífeyri, hvenær starfsmaðurinn skuli sleppa íbúð, jarðnæði
   o.s.frv., eftir því sem við á.

                                    11. gr.
        Jafnan skal starfsmanni, sem víkja skal úr stöðu, veittur kostur á að
   tala máli sínu, áður en ákvörðun er tekin, ef þess er kostur.
        Rétt er þeim, er vikið er úr stöðu, að bera málið undir úrlausn
   dómstóla ...^1) Stefna skal fjármálaráðherra fyrir hönd ríkissjóðs.
        Nú er stöðumissir úrskurðaður óréttmætur, og fer þá um bætur til
   aðila eftir úrskurði dómstóla, nema hlutaðeigendur hafi komið sér saman um
   annað. Þegar bætur eru metnar, skal hafa til hliðsjónar ástæður
   starfsmanns, svo sem aldur og atvinnumöguleika, svo og fram komnar
   málsbætur stöðuveitanda.

   ^1)[5]L. 19/1991, 194. gr.

                                    12. gr.
        Starfsmanni skal víkja úr stöðu að fullu, ef hann hefur verið sviptur
   með fullnaðardómi rétti til að gegna stöðu þeirri. Nú hefur starfsmaður
   verið sviptur þeim rétti með dómi í héraði, og skal þá í þeim dómi kveða á
   um það, hvort það ákvæði hans skuli þegar koma til framkvæmdar eða fresta
   því, þar til ráðið verður, hvort honum skuli skjóta til æðra dóms, eða þar
   til úrlausn æðra dóms er fengin.

                                    13. gr.
        Starfsmanni skal veita lausn, þegar hann er fullra 70 ára að aldri.
        Heimilt er þó starfsmanni að láta af störfum með rétti til eftirlauna
   og/eða lífeyris, hvenær sem er, eftir að hann er orðinn 65 ára, eða fyrr,
   ef hann hefur unnið sér þann rétt samkvæmt öðrum lögum.
        Ákvæði 1. mgr. þessarar greinar ná ekki til ráðherra og opinberra
   fulltrúa í þjónustu ríkisins, sem kosnir eru almennri kosningu.
        Ef embættismaður, sem hlotið hefur embætti sitt með almennri
   kosningu, fer frá samkvæmt ákvæðum þessarar greinar, skal honum heimilt að
   sækja um embættið af nýju. Hljóti hann kosningu, skal hann fá veitingu
   fyrir embættinu um 5 ár.
        [Um dómara gilda sérákvæði laga.]^1)

   ^1)[6]L. 92/1991, 31. gr.

                                    14. gr.
        Nú er staða lögð niður, og skal þá starfsmaður jafnan fá föst laun,
   er starfanum fylgdu, greidd í 6 mánuði frá því að hann lét af starfi, ef
   hann hefur verið í þjónustu ríkisins skemur en 15 ár, en í 12 mánuði, eigi
   hann að baki lengri þjónustualdur, enda hafi hann þá ekki hafnað annarri
   sambærilegri stöðu á vegum ríkisins.
        Ef sama staða er aftur stofnuð innan 5 ára, á starfsmaður að öðru
   jöfnu rétt til hennar.
        Nú hefur maður verið leystur frá starfi vegna þeirra orsaka, sem um
   getur í grein þessari, eða annarra atvika, sem honum verður ekki sök á
   gefin, og skal hann þá í 5 næstu ár að öðru jöfnu sitja fyrir um starf í
   þjónustu ríkisins, er losna kann, ef hann sækir um það.
        Starfsaldur hans áður og eftir skal þá saman lagður og veitir þá sömu
   réttindi sem óslitin þjónusta.
        Nú tekur maður, er launagreiðslna nýtur samkvæmt 1. mgr., við starfi
   í þjónustu ríkisins, áður en liðinn er 6 eða 12 mánaða tíminn, og skulu þá
   launagreiðslur samkvæmt þessari grein falla niður, ef laun þau, er nýja
   starfinu fylgja, eru jöfn eða hærri en þau, er hann naut í fyrri stöðunni.
   Ef launin í nýju stöðunni eru lægri, skal greiða starfsmanni
   launamismuninn til loka 6 eða 12 mánaða tímabilsins.

                                    15. gr.
        Nú vill starfsmaður beiðast lausnar, og skal hann þá gera það
   skriflega og með þriggja mánaða fyrirvara, nema ófyrirsjáanleg atvik hafi
   gert starfsmann ófæran til að gegna stöðu sinni eða viðkomandi stjórnvöld
   samþykki skemmri frest. Skylt er að veita lausn, ef hennar er löglega
   beiðst. Þó er óskylt að veita starfsmönnum lausn frá þeim tíma, sem beiðst
   er, ef svo margir leita lausnar samtímis eða um líkt leyti í sömu
   starfsgrein, að til auðnar um starfrækslu þar mundi horfa, ef beiðni hvers
   um sig væri veitt. Getur stjórnvald þá áskilið lengri uppsagnarfrest, allt
   að sex mánuðum.
        Ákvæði ráðningarsamnings, sem gerður hefur verið fyrir gildistöku
   laga þessara, eða sérákvæði í lögum, er öðruvísi kveða á, skulu standa.

                                   IV. kafli.
                           Um orlof og veikindaleyfi.
                                    16. gr.
        [Starfsmenn skulu árlega fá orlof í 21 virkan dag og einskis í missa
   af föstum launum. Þeir starfsmenn sem verið hafa í þjónustu ríkisins í 10
   ár, skulu fá orlof í 24 virka daga. Starfsmönnum, sem eiga að baki lengri
   þjónustualdur en 15 ár, má veita orlof allt að 27 virkum dögum. Nánari
   reglur um orlof skal setja með reglugerð.]^1)
        Forstjóri hverrar starfsgreinar eða skrifstofu ákveður í samráði við
   starfsmenn, í hverri röð þeir fái orlof.
        Nú tekur starfsmaður ekki orlof tiltekið ár, og er honum þá rétt, með
   samþykki yfirmanns, að leggja saman orlof þess árs og hins næsta til
   orlofstöku síðara árið.
        Nú tekur starfsmaður ekki orlof samkvæmt beiðni yfirmanns síns, og
   ber honum þá aukagreiðsla fyrir starf sitt þann tíma. Annars er
   starfsmönnum óheimilt að taka vinnu í stað orlofs í starfsgrein sinni
   fyrir endurgjald.
        Skylt er starfsmanni að taka orlof, ef yfirmaður hans skipar svo.
        Haldast skulu sérreglur í lögum og ráðningarsamningum um orlof
   starfsmanna í tilteknum greinum eða tilteknum störfum, sbr. 15. gr. Þó sé
   það aldrei skemmra en lágmark það, sem ákveðið er í 1. mgr. þessarar
   greinar.

   ^1)[7]L. 27/1965.

                                    17. gr.
        Ákveða skal með reglugerð,^1) hvernig fari um launagreiðslur til
   starfsmanna í veikindaforföllum svo og til kvenna í fjarvistum vegna
   barnsburðar.

   ^1)Rg. 411/1989 (um veikindaforföll starfsmanna ríkisins). Rg. 227 og
   228/1958. Rg. 410/1989 (um barnsburðarleyfi).

                                   V. kafli.
                        Um launagreiðslur og hlunnindi.
                                    18. gr.
        Starfsmenn taka laun samkvæmt lögum eða ráðningarsamningum.
        Starfsmönnum er skylt að hlíta breytingum á launakjörum sínum
   samkvæmt lögum eða reglugerðum, staðfestum af hlutaðeigandi ráðherra, þar
   sem heimild er til slíks að lögum, enda standi ráðningarsamningur því eigi
   í gegn.

                                    19. gr.
        Þegar laun fara stighækkandi eftir starfsaldri, skal svo fara sem hér
   segir:

           Nú fær starfsmaður launahærri stöðu en hann hafði áður, og tekur
           hann þá lægstu laun í hinni nýju stöðu, ef þau eru hærri en hæstu
           laun í hinni fyrri. En ef byrjunarlaun í nýju stöðunni eru jöfn
           eða lægri en þau, er hann hafði þá í hinni fyrri, tekur hann næstu
           laun fyrir ofan þau, er hann hafði þar. Starfsaldur til
           launahækkunar í nýju stöðunni telst frá því, er hann fékk skipun
           eða setningu í hana.
           Nú tekur starfsmaður við sams konar stöðu og hann hafði áður, og
           telst starfsaldur hans þá frá skipun eða setningu í hina eldri
           stöðuna.
           Nú tekur maður verr launaða stöðu í sömu starfsgrein en hann hafði
           áður, og fær hann þá laun í nýju stöðunni, sem næst eru þeim
           launum eða hærri en þau laun, er hann hafði í fyrri stöðunni. Ef
           hann tekur stöðu í annarri starfsgrein, þá fær hann hæstu laun
           þar, ef þau eru lægri eða jafnhá þeim, er hann hafði. En ef þau
           eru hærri, þá tekur hann þau, er hann hafði í eldri stöðunni.
           Nú tekur starfsmaður við stöðu aftur, sem hann hafði farið úr, og
           er þá rétt að telja saman allan starfstímann.

                                    20. gr.
        Föst laun greiðast fyrir fram mánaðarlega fyrsta starfsdag hvers
   mánaðar. Greidd laun eru óafturkræf, þótt starfsmaður andist eða verði
   leystur frá starfa, áður en mánuður er liðinn.
        Nú tekur maður við starfa eftir fyrsta dag mánaðar, og fær hann þá
   laun í réttu hlutfalli við tölu þeirra daga, sem eftir eru af þeim mánuði.

                                    21. gr.
        Nú er starfsmaður leystur frá starfa vegna vanheilsu eða slysa, sem
   honum verður ekki með skynsamlegu mati gefin sök á, og ber þá að greiða
   honum þau föstu laun, er stöðu hans fylgja, í þrjá mánuði.
        Nú tekur maður, sem látið hefur af starfi vegna vanheilsu, aftur við
   starfi í starfsgrein sinni, og skal þá starfsaldur hans áður og eftir
   lagður saman og veitir þá sama rétt og óslitin þjónusta.
        Um greiðslu til maka látins starfsmanns fer eftir ákvæðum 1. mgr.

                                    22. gr.
        Þegar einhver hluti launa er greiddur í fríðu, svo sem jarðarafnotum,
   húsnæði, ljósi, hita, fæði og öðru, skulu þessi hlunnindi metin árlega af
   yfirskattanefnd í því umdæmi, sem starfsmaður er búsettur í, og matsverðið
   dregið frá heildarlaununum.
        Ákvörðun yfirskattanefndar má skjóta til [yfirskattanefndar],^1) sem
   fellir fullnaðarúrskurð í málinu. Húsnæði ráðherra og risnufé, sem ákveðið
   er í fjárlögum, telst ekki til embættislauna.

   ^1)[8]L. 30/1992, 23. gr.

                                    23. gr.
        Óheimilt er starfsmanni að gefa út ávísanir á laun, sem ekki eru í
   gjalddaga komin, nema fjármálaráðuneytið veiti til þess samþykki sitt
   hverju sinni. Sú heimild má þó ekki fara fram úr fjórðungi árslauna.
   Enginn vinnur rétt samkvæmt slíkri ávísun, nema samþykki sé fengið.

                                    24. gr.
        Nú þykir hlýða, að dómi ráðherra, að starfsmaður beri einkennisbúning
   eða einkennismerki önnur í starfi sínu, og ber ríkissjóði að leggja hann
   eða þau merki til starfsmanni að kostnaðarlausu eftir þeim reglum,^1) er
   ráðherra setur.

   ^1)Rg. 118/1990, sbr. 139/1993. Rg. 188/1983 og 228/1992.

                                    25. gr.
        Konur, er veita heimili forstöðu, eiga rétt til þess að vinna tvo
   þriðju hluta ákveðins vinnutíma gegn samsvarandi frádrætti í launum, enda
   megi slíkt verða að skaðlausu.
        Samsvarandi ívilnun má og öðrum veita, er sérstaklega er farið, svo
   sem vegna heilsuveilu.

                                    26. gr.
        Nú gegnir starfsmaður samkvæmt ákvörðun stjórnvalds jafnhliða sínum
   starfa öðrum starfa, og fær hann þá hálf þau föstu byrjunarlaun, er þeim
   starfa fylgja, og aukatekjur allar. Ef slíkum starfa er skipt milli
   tveggja eða fleiri starfsmanna, kveður ráðherra á um þóknun hvers þeirra
   með hliðsjón af vinnu og aðstöðu að öðru leyti.

                                    27. gr.
        Fjármálaráðherra ákveður með reglugerð daglegan vinnutíma starfsmanna
   svo og þóknun fyrir verk, sem unnin eru utan þess tíma.

                                   VI. kafli.
                              Skyldur starfsmanna.
                                    28. gr.
        Starfsmanni er skylt að rækja starf sitt með alúð og samviskusemi í
   hvívetna. Hann skal gæta kurteisi, lipurðar og réttsýni í starfi sínu.
   Hann skal forðast að hafast nokkuð það að í starfi sínu eða utan þess, sem
   er honum til vanvirðu eða álitshnekkis eða varpað getur rýrð á það starf
   eða starfsgrein, er hann vinnur við.

                                    29. gr.
        [Skylt er starfsmanni að hlýða löglegum fyrirskipunum yfirmanna um
   starf sitt.
        Þrátt fyrir ákvæði laga um kjarasamninga opinberra starfsmanna er
   þeim er skipa eftirtalin störf óheimilt að gera verkfall:

   1.
           Starfsmenn Alþingis og stjórnarráðs.
   2.
           Starfsmenn skrifstofu forseta Íslands og starfsmenn íslenskra
           sendiráða erlendis.
   3.
           [Hæstaréttarritari og starfsmenn Hæstaréttar, héraðsdómarar,
           lögreglustjórar, fulltrúar lögreglustjórans í Reykjavík,
           [sýslumenn],^1) tollstjóri, tollgæslustjóri, vígslubiskupar,
           prófastar, sóknarprestar og sérþjónustuprestar.]^2)
   4.
           Starfsmenn ríkissáttasemjara, ríkissaksóknara og ríkislögmanns.
   5.
           Forstöðumenn stjórnsýslustofnana ríkisins og staðgenglar þeirra.
   6.
           Forstöðumenn atvinnurekstrar- og þjónustufyrirtækja ríkisins og
           staðgenglar þeirra nema þeir séu ráðnir sérstakri ráðningu.
   7.
           Aðrir þeir er gegna embættum sem öldungis verður jafnað til
           embætta þeirra manna sem getið er í 1.6. tölul.

        Fyrir 1. febrúar ár hvert skal fjármálaráðherra birta lista yfir þá
   starfsmenn sem falla undir 5. og 6. tölul. þessarar greinar.^3)
        Ágreiningur um það, hvort maður falli undir ákvæði 1.7. tölul.
   þessarar greinar, skal lagður fyrir Félagsdóm sem sker úr honum til
   fullnustu.]^4)

   ^1)[9]L. 92/1991, 31. gr.^2)[10]L. 45/1991, 2. gr.^3)Augl.
   65/1995.^4)[11]L. 90/1986, 1. gr.

                                    30. gr.
        Starfsmenn skulu koma stundvíslega til starfa, hvort heldur er að
   morgni eða eftir hlé. Skrifstofustjórar og aðrir yfirmenn skulu fylgjast
   með stundvísi starfsmanna. Hafa skal stimpilklukkur í skrifstofum og
   vinnustofum, þar sem því verður við komið, og halda skrá um, hvernig
   starfsmenn koma til vinnu.
        Starfsmanni er skylt að vinna án endurgjalds yfirvinnu allt að
   tvöföldum þeim tíma, er hann hefur verið frá starfi án gildra forfalla,
   eða hlíta því, að dregið sé af launum, sem því nemur.
        Nú sýnir starfsmaður óstundvísi og vanrækslu í starfi sínu og lætur
   ekki skipast við áminningu yfirboðara, og varðar það brottvikningu um
   stundarsakir eða fyrir fullt og allt, ef miklar sakir eru.

                                    31. gr.
        Skylt er starfsmönnum að vinna yfirvinnu, sem yfirboðarar telja
   nauðsynlega. Þó er engum starfsmanni, nema þeim, er gegnir lögreglustörfum
   eða annarri öryggisþjónustu, skylt að vinna meiri yfirvinnu í viku hverri
   en nemur þriðjungi af lögmæltum vikulegum vinnutíma.

                                    32. gr.
        Hverjum starfsmanni er skylt að gæta þagmælsku um atriði, er hann fær
   vitneskju um í starfi sínu og leynt skulu fara samkvæmt lögum, fyrirmælum
   yfirboðara eða eðli málsins. Þagnarskyldan helst, þótt látið sé af starfi.

                                    33. gr.
        Skylt er starfsmanni að hlíta breytingum lögum samkvæmt á störfum
   hans og verkahring frá því, er hann tók við starfi, enda hafi breytingin
   ekki áhrif til skerðingar á launakjörum hans eða réttindum. Sama er um
   breytingar, er yfirmaður ákveður, en þeirri ákvörðun má skjóta til
   ráðherra.

                                  VII. kafli.
                                 Um aukastörf.
                                    34. gr.
        Heimilt er að fela starfsmanni að vinna fyrir sanngjarnt endurgjald
   aukastörf í þágu ríkisins, enda valdi það ekki vanrækslu á þeim störfum,
   er stöðu hans fylgja.
        Áður en starfsmaður stofnar til atvinnurekstrar, hyggst að taka við
   starfi í þjónustu annars aðila en ríkisins gegn varanlegu kaupi eða ganga
   í stjórn atvinnufyrirtækis, ber honum að skýra því stjórnvaldi, er veitti
   stöðuna, frá því. Innan tveggja vikna skal starfsmanni skýrt frá því, ef
   áðurnefnd starfsemi telst ósamrýmanleg stöðu hans, og honum bannað að hafa
   hana með höndum. Bera má slíkt bann undir ráðherra.
        Rétt er að banna starfsmanni slíka starfsemi sem í 2. mgr. segir, ef
   það er síðar leitt í ljós, að hún megi ekki saman fara starfi hans í
   þjónustu ríkisins.

                                  VIII. kafli.
                              Starfsmenn Alþingis.
                                    35. gr.
        Forsetar Alþingis hafa aðild og úrskurðarvald um réttindi og skyldur
   starfsmanna þingsins samkvæmt lögum þessum.

                                   IX. kafli.
                           Um félagsskap starfsmanna.
                                    36. gr.
        Við samning reglugerða samkvæmt lögum þessum svo og við endurskoðun
   þeirra skal jafnan gefa Bandalagi starfsmanna ríkis og bæja kost á að
   fylgjast með og fjalla fyrir hönd félaga sinna um ágreiningsatriði þau,
   sem upp kunna að koma.

References

   Visible links
   1. http://www.althingi.is/dba-bin/lawformpr.pl?lnr=1954038
   2. file:///altext/stjt/1993.058.html
   3. file:///altext/stjtnr.html#1961044?g1
   4. file://1991019.html#g194
   5. file://1991019.html#g194
   6. file:///altext/stjt/1991.092.html
   7. file:///altext/stjtnr.html#1965027
   8. file://1992030.html#g23
   9. file:///altext/stjt/1991.092.html
  10. file:///altext/stjt/1991.045.html
  11. file:///altext/stjtnr.html#1986090?g1
