
   --------------------------------------------------------------------------

                                                                        Jarðalög

                             1976, nr. 65, 31. maí

   --------------------------------------------------------------------------

                                   I. kafli.

                                     1. gr.
           Tilgangur laga þessara er að tryggja, að nýting lands utan
   skipulagðra þéttbýlissvæða sé eðlileg og hagkvæm frá þjóðhagslegu
   sjónarmiði og að eignarráð á landi og búseta á jörðum sé í samræmi við
   hagsmuni sveitarfélaga og þeirra, sem landbúnað stunda.

                                     2. gr.
           Landbúnaðarráðherra hefur yfirstjórn þeirra mála, sem lög þessi
   taka til.

                                     3. gr.
           Lög þessi taka til jarða, jarðarhluta, afréttarlanda, öræfa og
   landspildna, svo og til ítaka, skóga, vatnsréttinda, veiðiréttinda og
   hvers konar annarra hlunninda, hvort sem þau eru skilin frá jörð eða ekki.
   Þéttbýlissvæði, sem skipulögð eru fyrir fasta búsetu manna, sem ekki
   stunda landbúnað, eru undanskilin ákvæðum laga þessara.
           Rísi ágreiningur um, hvað teljast skuli landbúnaður samkvæmt lögum
   þessum eða um starfssvið jarðanefnda að öðru leyti, sker
   landbúnaðarráðherra úr þeim ágreiningi.

                                   II. kafli.

                                Um jarðanefndir.

                                     4. gr.
           Í hverri sýslu skal starfa jarðanefnd skipuð þrem mönnum og
   jafnmörgum til vara, sem kosnir skulu hlutfallskosningu, ef óskað er.
   Búnaðarsamband viðkomandi sýslu tilnefnir 2 menn í jarðanefnd og
   [héraðsnefnd]^1) 1 mann. Skulu þeir, sem tilnefndir eru, kunna góð skil á
   byggð og búháttum í sýslunni. Ráðherra skipar formann nefndarinnar úr hópi
   tilnefndra manna.
           Allir jarðanefndarmenn skulu vera búsettir á starfssvæði
   nefndarinnar.
           Jarðanefnd skal skipuð til fjögurra ára í senn.

   ^1)[2]L. 108/1988, 37. gr.

                                     5. gr.
           Jarðanefndir skulu, hver á sínu svæði, vera sveitarstjórnum til
   aðstoðar við framkvæmd laga þessara, sbr. 1. gr., með því að:

           1. Fylgjast með eigendaskiptum og öðrum ráðstöfunum fasteigna
           samkvæmt nánari fyrirmælum laga þessara.
           2. [Gera tillögur um úthlutun landsvæða til félagsræktunar,
           byggingar sumarbústaða einstaklinga, orlofshúsa stéttarfélaga og
           til almennrar útivistar ef sóst er eftir landi í því skyni.]^1)
           3. Fylgjast með því, að sveitarstjórn gæti ákvæða gildandi laga um
           mannvirkjagerð í sveitum, töku hvers konar jarðefna og stuðla að
           góðri umgengni lands og mannvirkja.
           4. Gæta þess, ásamt sveitarstjórnum, að búseta á jörðum sé í
           samræmi við ákvæði ábúðarlaga.
           5. ...^2)

   ^1)[3]L. 37/1982, 1. gr.^2)[4]L. 90/1984, 1. gr.

                                     6. gr.
           Nú eru fyrirhuguð aðilaskipti að réttindum yfir fasteign eða
   stofnun slíkra réttinda, svo sem fyrir kaup, gjöf, skipti, nauðungarsölu,
   ...^1) bússkipti, félags- og sameignarslit, fyrirframgreiðslu arfs, lán
   eða leigu, og er þá jafnan skylt að tilkynna það sveitarstjórn og
   jarðanefnd og afla samþykkis þeirra til ráðstöfunarinnar. Sama gildir um
   eigendaskipti að hlutum í félögum, sem eiga fasteignir, sem lög þessi taka
   til.
           Nú telja sveitarstjórn og jarðanefnd, að ráðstöfun fasteignar sé
   andstæð hagsmunum sveitarfélagsins, og er þá rétt að synja um áformaða
   ráðstöfun eignarinnar.
           Nú verða sveitarstjórn og jarðanefnd ekki sammála um meðferð máls
   og getur þá hvor um sig skotið ágreiningsefninu til ráðherra, sem fellir
   úrskurð, að fenginni umsögn [Bændasamtaka Íslands]^2) ...^3)
           Samþykkis þarf ekki að afla:

           1. Ef eigandi ráðstafar fasteignaréttindum til einhvers þeirra,
           sem upp eru taldir í 1. tölul. [35. gr.]^4) laga þessara.
           2. [Þegar ríkissjóður eða ríkisstofnanir kaupa eða selja.]^5)
           3. Þegar banki eða önnur opinber lánastofnun, sem á veð í
           fasteign, lögveðshafar eða [fjárnámshafar vegna opinberra gjalda
           kaupa eign við nauðungarsölu].^1)
           4. Þegar veiðifélög ráðstafa veiðiréttindum.
           5. [Þegar leigð eru eða heimiluð með öðrum hætti afnot af slægjum,
           beit, námum, veiðiréttindum, vatnsréttindum, einstökum húsum og
           íbúðum, þar með töldum sumarbústöðum, og leigutími eða annar
           réttindatími er þrjú ár eða skemmri.]^5)
           [6. Þegar landið (fasteign) hefur verið tekið úr landbúnaðarnotum
           með leyfi skv. 1. mgr. 12. gr., enda hafi slíku leyfi verið
           þinglýst.
           7. Þegar aðilaskipti verða að sumarbústað í sumarbústaðahverfi,
           enda sé bústaðurinn reistur í samræmi við skipulag samkvæmt
           skipulagslögum. Það telst vera sumarbústaðahverfi þegar fjórir eða
           fleiri sumarbústaðir eru byggðir á sömu lóð (landi) eða á
           samtengdum lóðum.]^6)

           Ákvæði greinar þessarar taka ekki til aðilaskipta að
   eignarréttindum fyrir lögerfðir eða ráðstöfun slíkra réttinda til annars
   hjóna við [fjárslit milli hjóna],^7) en tilkynna skal þó sveitarstjórn og
   jarðanefnd um breytingar á eignaraðild, sem verða með þessum hætti.
           [Sveitarstjórn og jarðanefnd er heimilt að binda samþykki sitt
   samkvæmt þessari grein því skilyrði að sá sem öðlast réttindi yfir
   fasteign hafi í allt að tveimur árum fasta búsetu á eigninni eða innan
   eðlilegrar fjarlægðar frá henni til að nýta hana. Með sama hætti er
   heimilt að binda samþykki skilyrðum um að eignin verði nýtt til
   landbúnaðar eða annarrar atvinnustarfsemi í samræmi við þau áform sem lýst
   er í beiðni um samþykki. Slíkum skilyrðum skal þinglýst sem kvöð á
   eignina.
           Nú fullnægir aðili ekki þeim skilyrðum sem sett hafa verið skv. 6.
   mgr. og getur sveitarstjórn þá með samþykki ráðherra sett honum frest til
   að fullnægja skilyrðunum eða afsala fasteigninni til aðila sem fullnægir
   skilyrðunum. Hafi skilyrðunum ekki verið fullnægt innan þess frests getur
   sveitarstjórn að fengnu samþykki jarðanefndar og ráðherra leyst eignina
   til sín. Náist ekki samkomulag um verð skal um mat og greiðslu bóta fara
   eftir lögum um eignarnám.]^8)

   ^1)[5]L. 90/1991, 91. gr.^2)[6]L. 73/1996, 17. gr.^3)[7]L. 90/1984, 2.
   gr.^4)[8]L. 90/1984, 11. gr.^5)[9]L. 28/1995, 1. gr.^6)[10]L. 28/1995, 2.
   gr.^7)[11]L. 20/1991, 136. gr.^8)[12]L. 28/1995, 3. gr.

                                     7. gr.
           Þegar samþykkis sveitarstjórnar og jarðanefndar til ráðstöfunar á
   fasteign er leitað, ber þeim að afgreiða erindið innan 30 daga frá því að
   það barst. Hafi svar þá ekki borist, er hin áformaða ráðstöfun heimil
   næstu 6 mánuði.

                                     8. gr.
           Nú neita sveitarstjórn og/eða jarðanefnd að samþykkja áformaða
   sölu fasteignar, sbr. 6. gr., og ráðherra staðfestir þá ákvörðun, og getur
   þá eigandi eða umráðamaður eignarinnar gert kröfu til þess, að
   sveitarsjóður eða ríkissjóður kaupi eign þá, sem hann vildi láta af hendi.
   Náist ekki samkomulag um verð, skal kaupverð eignarinnar ákveðið samkvæmt
   [13]lögum um framkvæmd eignarnáms, nr. 11/1973.

                                     9. gr.
           Óheimilt er að þinglýsa skjölum varðandi ráðstöfun fasteignar, sem
   lög þessi taka til, nema fyrir liggi samþykki viðkomandi sveitarstjórnar
   og jarðanefndar, sbr. þó 6. og 7. gr.

                                    10. gr.
           [Óheimilt er að reisa sumarbústað á landi sem lögin taka til skv.
   3. gr. og ekki hefur verið leyst úr landbúnaðarnotum skv. 1. og 2. mgr.
   12. gr. nema jarðanefnd samþykki. Ekki er skylt að afla samþykkis skv. 1.
   og 2. mgr. 12. gr. vegna lóða fyrir sumarbústaði.
           Sumarbústaður samkvæmt lögum þessum er bygging sem reist er til
   þess að búa í að sumri til og einungis endrum og eins á öðrum tímum árs.
   Ákvæði greinar þessarar taka einnig til veiðihúsa.]^1)

   ^1)[14]L. 28/1995, 4. gr.

                                    11. gr.
           [Ef það er ætlun þess sem fá þarf samþykki til að öðlast réttindi
   yfir fasteign skv. 6. gr. að nýta hana til landbúnaðar skal samþykki ekki
   veitt nema viðkomandi hafi starfað við landbúnað í tvö ár hér á landi.
   Ráðherra getur veitt undanþágu frá þessu ákvæði að fenginni umsögn
   sveitarstjórnar og jarðanefndar.
           Ráðherra setur í reglugerð nánari ákvæði um hvaða starfsemi telst
   til landbúnaðar skv. 1. mgr., til hvaða fasteigna ákvæðið tekur og hvaða
   aðili/aðilar þurfa að uppfylla skilyrði 1. mgr. þegar félög og aðrir
   lögaðilar eða einstaklingar fleiri saman öðlast réttindi yfir
   fasteign.]^1)

   ^1)[15]L. 28/1995, 5. gr.

                                    12. gr.
           [Land, sem við gildistöku laga þessara er nýtt til landbúnaðar, má
   ekki taka til annarra nota, nema heimild sé til slíks í lögum. Að öðrum
   kosti þarf samþykki ráðherra, enda hafi það áður verið samþykkt af
   viðkomandi jarðanefnd og sveitarstjórn, og fyrir liggi umsögn Skipulags
   ríkisins og [Bændasamtaka Íslands].^1) Leyfi samkvæmt þessari grein skal
   þinglýst. [Með notkun til landbúnaðar í merkingu þessa ákvæðis er einnig
   átt við land sem nýtanlegt var til landbúnaðar við gildistöku [16]laga nr.
   65/1976, þar með taldar eyðijarðir og einstakar landspildur ef því hafði
   ekki með staðfestu skipulagi eða heimild í öðrum lögum verið ráðstafað til
   annarra nota.]^2)
           Óski stéttarfélag eftir landi til reksturs orlofshúsa fyrir
   félagsmenn er jarðanefnd rétt að heimila slík afnot lands rýri þau ekki
   til muna kosti jarðarinnar til búskapar.
           Til að skipta landi jarða og sameiginlegu landi fleiri jarða, til
   að sameina jarðir og til að leggja lönd eða jarðir til afrétta þarf
   samþykki jarðanefnda og sveitarstjórna og staðfestingu
   landbúnaðarráðuneytisins, að fenginni umsögn [Bændasamtaka Íslands].^1)
   Ákvæði þessarar málsgreinar taka einnig til landskipta samkvæmt [17]lögum
   nr. 46 27. júní 1941.
           Stofnun nýrra býla eða fleirbýlis á jörð er háð samþykki
   viðkomandi jarðanefndar, sveitarstjórnar og landbúnaðarráðuneytisins, skv.
   III. kafla laganna.]^3)

   ^1)[18]L. 73/1996, 17. gr.^2)[19]L. 28/1995, 6. gr.^3)[20]L. 90/1984, 5.
   gr.

                                    13. gr.
           Þar sem skipting jarðar hefur átt sér stað og bú er ekki rekið á
   úrskiptum jarðarhluta, er ráðherra heimilt, ef hagsmunir sveitarfélags
   krefjast, að leyfa eiganda og ábúanda jarðar þeirrar, sem skipt var úr, að
   fengnum meðmælum jarðanefndar og [stjórnar [Bændasamtaka Íslands]^1)],^2)
   að leysa til sín hinn úrskipta jarðarhluta og leggja hann til hinnar
   upphaflegu jarðar. Á sama hátt er eiganda og ábúanda nýbýlis heimilt að
   leysa til býlis síns það, sem eftir stendur af landi hinnar upphaflegu
   jarðar, sé ekki rekinn þar sjálfstæður búskapur. Séu nýbýlin fleiri en
   eitt, getur einn eigandi krafist þess lands, sem ónytjað er samkvæmt
   framansögðu. ...^2) Náist ekki samkomulag um verð, skal um mat og greiðslu
   bóta fara eftir lögum um eignarnám.

   ^1)[21]L. 73/1996, 17. gr.^2)[22]L. 90/1984, 6. gr.

                                    14. gr.
           Nú er jörð í sameign, en einn sameigenda rekur bú á jörðinni og
   hefur þar fasta búsetu, og getur ráðherra þá, ef hagsmunir sveitarfélags
   krefjast, leyft honum að leysa til sín eignarhluta meðeigenda sinna, enda
   hafi jarðanefnd og [stjórn [Bændasamtaka Íslands]^1)]^2) mælt með því.
   Náist ekki samkomulag um verð á hinum innleystu hlutum, skal fara um mat
   og greiðslu bóta eftir lögum um framkvæmd eignarnáms.

   ^1)[23]L. 73/1996, 17. gr.^2)[24]L. 90/1984, 7. gr.

                                    15. gr.
           Ef meðferð jarða, lands eða landsnytja er ekki í samræmi við
   ákvæði laga þessara og ábúðarlaga, og þörf er á landinu til bættrar
   aðstöðu viðkomandi byggðarlags, getur landbúnaðarráðherra heimilað
   sveitarstjórn eignarnám á slíkum eignum, enda hafi jarðanefnd og [stjórn
   [Bændasamtaka Íslands]^1)]^2) mælt með eignarnámi.

   ^1)[25]L. 73/1996, 17. gr.^2)[26]L. 90/1984, 8. gr.

                                    16. gr.
           Skylt er hreppstjórum, oddvitum, ráðunautum, eigendum og ábúendum
   jarða, og öðrum, sem til þess hafa aðstöðu, að láta í té upplýsingar um
   jarðir og ábúð á þeim, eftir því sem þörf kann að verða á samkvæmt lögum
   þessum.

                                    17. gr.
           [Ákvörðunum sveitarstjórna eða jarðanefnda samkvæmt lögum þessum
   er heimilt að skjóta innan eins mánaðar til landbúnaðarráðuneytisins og
   skal úrskurður ráðuneytisins kveðinn upp innan sex vikna frá því er kæra
   barst.]^1)

   ^1)[27]L. 28/1995, 7. gr.

                                    18. gr.
           Nú er fasteign ráðstafað andstætt fyrirmælum laga þessara, og
   varðar sú ráðstöfun refsingu, sbr. [70. gr.]^1) Auk þess getur
   sveitarstjórn þá, með samþykki jarðanefndar og ráðherra, höfðað mál til
   ógildingar ráðstöfuninni með kröfu um, að sveitarfélagið fái þau umráð og
   not fasteignar, er ráðstöfunin laut að og með sömu skilmálum. Þó getur
   sveitarstjórn krafist mats á endurgjaldi í samræmi við ákvæði [34. gr.]^1)
   Málsókn skal hefjast innan þriggja mánaða frá því að jarðanefnd barst
   vitneskja um ráðstöfunina, og ber að halda málinu áfram með eðlilegum
   hraða.

   ^1)[28]L. 90/1984, 11. gr.

                                    19. gr.
           Jarðanefnd skal ákveða aðsetursstað sinn í samráði við viðkomandi
   [héraðsnefnd]^1) og búnaðarsamband.
           Rétt er, þar sem við verður komið, að jarðanefnd og búnaðarsamband
   hafi samvinnu um skrifstofuhald.
           Jarðanefnd er heimilt að kaupa sérfræðilega aðstoð, þegar þörf
   krefur.
           Rita skal fundargerðir á öllum fundum jarðanefndar, og halda ber
   skýrslu yfir allar ráðstafanir fasteigna, sem nefndin fjallar um.

   ^1)[29]L. 108/1988, 37. gr.

                                    20. gr.
           [Kostnaður við störf jarðanefndar greiðist að hálfu af viðkomandi
   sveitarsjóðum og búnaðarsambandi og að hálfu af ríkissjóði.]^1)

   ^1)[30]L. 108/1988, 38. gr.

                                    [21. gr.
           Þar sem samþykki eða meðmæli jarðanefndar er áskilið í lögum
   þessum nægir samþykki bæjarstjórnar þegar um er að ræða land eða réttindi
   skv. 3. gr. sem lögin taka til innan lögsagnarumdæma kaupstaða.]^1)

   ^1)[31]L. 90/1984, 9. gr.

                                  [III. kafli.

            Um viðurkenningu á nýjum býlum, félagsbú og jarðaskrá.]

   ^1)

   ^1)[32]L. 90/1984, 10. gr.

                                    [22. gr.
           Til þess að stofna nýtt býli til búvöruframleiðslu, þar með talið
   til ylræktar, garðræktar, fiskræktar og loðdýraræktar eða til smáiðnaðar
   og þjónustu sem tengd er landbúnaði, þarf heimild
   landbúnaðarráðuneytisins, enda hafi viðkomandi sveitarstjórn og jarðanefnd
   samþykkt stofnun býlisins.
           Umsókn um stofnun nýs býlis skal senda landbúnaðarráðuneytinu
   ásamt upplýsingum um hvers konar búskap fyrirhugað er að stunda á býlinu.
   Þá skulu fylgja umsókn gögn er sýni að umsækjandi hafi tryggt sér
   umráðarétt yfir landi og annarri búrekstraraðstöðu.
           Ráðuneytið leitar umsagnar [Bændasamtaka Íslands]^1) og
   Framleiðsluráðs landbúnaðarins á hverri umsókn. [Bændasamtök Íslands
   láta]^1) gera úttekt á búrekstrarskilyrðum býlisins.]^2)

   ^1)[33]L. 73/1996, 17. gr.^2)[34]L. 90/1984, 10. gr.

                                    [23. gr.
           Ef um er að ræða býli þar sem stofna skal til sauðfjárræktar,
   nautgriparæktar og/eða hrossaræktar skal að jafnaði miða við að ræktanlegt
   land sé eigi minna en 100 ha. Þó er heimilt að víkja frá þeirri landstærð
   ef í staðinn koma t.d. beitilönd eða hlunnindi til lands og sjávar.
           Um landstærð og önnur skilyrði við stofnun nýrra býla af öðru
   tagi, sbr. 22. gr., skal fara eftir ákvæðum reglugerðar sem
   landbúnaðarráðherra setur.
           Við stofnun nýs býlis skal þess gætt að ekki sé raskað
   búrekstraraðstöðu nálægra jarða.]^1)

   ^1)[35]L. 90/1984, 10. gr.

                                    [24. gr.
           Jörð, sem ekki hefur verið nytjuð með fastri búsetu þess, sem á
   lögheimili á jörðinni, í tvö ár eða lengur, telst eyðijörð nema
   sveitarstjórn hafi veitt samþykki sitt samkvæmt [36]21. gr. ábúðarlaga,
   nr. 64 31. maí 1976.
           Samþykki landbúnaðarráðuneytisins, sveitarstjórnar og jarðanefndar
   þarf til þess að endurbyggja eyðijörð. Umsókn um það skal senda
   ráðuneytinu sem fer með hana eins og um stofnun nýs býlis væri að ræða,
   sbr. 22. og 23. gr.]^1)

   ^1)[37]L. 90/1984, 10. gr.

                                    [25. gr.
           Heimild landbúnaðarráðuneytisins þarf til að stofna félagsbú til
   búvöruframleiðslu á býli, enda hafi viðkomandi sveitarstjórn og jarðanefnd
   samþykkt stofnun félagsbúsins. Fara skal eftir ákvæðum 2. og 3. mgr. 22.
   gr. um umsókn og meðferð hennar.
           Það telst vera félagsbú þegar tveir eða fleiri einstaklingar gera
   með sér samning skv. 27. gr. um að standa sameiginlega að búrekstri á
   einni eða fleiri jörðum, enda hafi aðilar félagsbúsins meiri hluta tekna
   sinna af landbúnaði og séu allir búsettir á viðkomandi býli (býlum).
           Hjón ein sér eða með ófjárráða barni (börnum) geta ekki stofnað
   til félagsbús. Sama gildir um fólk í óvígðri sambúð ef það á sameiginlegt
   lögheimili og hefur átt eða á von á barni saman eða sambúðin hefur varað
   samfleytt í a.m.k. tvö ár.
           Um stærð á landi félagsbús skal fara eftir 23. gr. þannig að
   landið sé ekki minna en hver aðili félagsbúsins hefði stofnað nýtt
   býli.]^1)

   ^1)[38]L. 90/1984, 10. gr.

                                    [26. gr.
           Séu aðilar félagsbús ekki allir eigendur að jörð sem félagsbúið er
   stofnað á skal gera sérstakt byggingarbréf samkvæmt [39]ábúðarlögum, nr.
   64 31. maí 1976, milli aðila félagsbúsins og jarðareiganda og skal því
   þinglýst. Í slíku byggingarbréfi er heimilt að víkja frá ákvæðum
   [40]11.--[41]16. gr. ábúðarlaga, nr. 64 31. maí 1976.]^1)

   ^1)[42]L. 90/1984, 10. gr.

                                    [27. gr.
           Aðilar félagsbús skulu gera með sér skriflegan félagsbússamning
   þar sem getið sé stofnframlaga aðilanna til búsins, eignarhluta hvers
   þeirra, hvernig háttað sé ábyrgð á skuldum búsins, skiptingu tekna þess,
   ákvarðanatöku um málefni búsins og hvernig slitum félagsbúsins skuli
   háttað.
           Heimild til stofnunar félagsbús öðlast ekki gildi fyrr en
   landbúnaðarráðuneytið hefur áritað félagsbússamning um samþykki sitt.
           Landbúnaðarráðuneytið skal við hver áramót birta í
   Lögbirtingablaði skrá yfir samþykkt félagsbú á árinu.]^1)

   ^1)[43]L. 90/1984, 10. gr.

                                    [28. gr.
           Samþykkt á félagsbúi veitir hverjum aðila félagsbús sama rétt og
   ábúanda nýs býlis nema annað sé ákveðið í lögum.
           Félagsbú, sem stofnuð hafa verið fyrir gildistöku þessara laga,
   skulu fyrir 1. janúar 1985 senda landbúnaðarráðuneytinu til samþykktar
   félagsbússamning skv. 27. gr. Eftir 1. janúar 1985 skulu þau bú ein njóta
   réttinda sem félagsbú sem landbúnaðarráðuneytið hefur samþykkt
   félagsbússamning fyrir. Ráðherra getur þó, ef sérstaklega stendur á, veitt
   aðilum félagsbús, sem stofnað hefur verið fyrir gildistöku þessara laga,
   frest í tiltekinn tíma til að samræma félagsbússamning sinn ákvæðum 27.
   gr. og fá hann samþykktan.
           Ráðherra getur með reglugerð sett nánari reglur um stofnun
   félagsbúa.]^1)

   ^1)[44]L. 90/1984, 10. gr.

                                    [29. gr.
           Landbúnaðarráðuneytið lætur árlega gera jarðaskrá fyrir allt
   landið. Í jarðaskrá skulu tilgreindar allar jarðir eða lögbýli samkvæmt
   skilgreiningu [45]1. gr. ábúðarlaga, nr. 64 31. maí 1976, ásamt eigendum
   og ábúendum og öðrum þeim upplýsingum sem ráðherra ákveður með reglugerð.
           Eigendum og ábúendum jarða skv. [46]1. gr. ábúðarlaga, nr. 64 31.
   maí 1976, hreppstjórum, sveitarstjórnum, jarðanefndum ...^1) og
   sýslumönnum er skylt að láta í té upplýsingar um ábúð, eignarhald og annað
   er jarðir varðar vegna jarðaskrárinnar. Haft skal samráð við Fasteignamat
   ríkisins um öflun upplýsinga og gerð jarðaskrár.
           Ráðherra úrskurðar um ágreining sem rísa kann um skráningu á jörð
   í jarðaskrá, að fenginni umsögn viðkomandi sveitarstjórnar, jarðanefndar
   og stjórnar [Bændasamtaka Íslands].^2)
           Ráðherra getur með reglugerð sett nánari reglur um gerð og útgáfu
   jarðaskrár, öflun gagna til hennar og varðveislu. Þá er ráðherra heimilt
   með reglugerð að fela öðrum aðila að annast gerð jarðaskrár í umboði
   ráðuneytisins.
           Upplýsingar úr jarðaskrá skulu látnar í té gegn gjaldi sem
   ráðherra ákveður árlega.]^3)

   ^1)[47]L. 92/1991, 69. gr.^2)[48]L. 73/1996, 17. gr.^3)[49]L. 90/1984, 10.
   gr.

                                [IV. kafli.]^1)

                                Forkaupsréttur.

   ^1)[50]L. 90/1984, 11. gr.

                                  [30. gr.]^1)
           Eigi að selja fasteignarréttindi, sem lög þessi taka til, sbr. 3.
   gr., á sveitarstjórn þess sveitarfélags, þar sem eignin er, forkaupsrétt
   að þeim, nema um ráðstöfun ættaróðals sé að ræða, sbr. og [35. gr.]^1)
   laga þessara.
           Nú hefur leiguliði setið jörð í 10 ár eða lengur og á hann þá
   forkaupsrétt á undan sveitarstjórn enda taki hann jörðina til ábúðar og
   fullra nytja.
           [Sveitarstjórn, sem á forkaupsrétt skv. 1. mgr., er heimilt að
   framselja rétt sinn til Jarðasjóðs ríkisins, enda sé það gert innan 30
   daga frá því að forkaupsréttartilboð barst sveitarstjórn. Sveitarstjórn
   skal þegar senda tilkynningu um slíka ákvörðun til landbúnaðarráðherra
   f.h. Jarðasjóðs ríkisins og kaupanda og seljanda þeirrar eignar sem
   forkaupsrétturinn tekur til. Jarðasjóður hefur þá 60 daga frá því að
   forkaupsréttartilboð barst sveitarstjórn til að svara
   forkaupsréttartilboði skriflega. Hafi Jarðasjóður ekki svarað innan þess
   tíma hefur hann í það sinn glatað rétti sínum til að kaupa eignina. Að
   öðru leyti gilda ákvæði þessa kafla um forkaupsrétt Jarðasjóðs
   ríkisins.]^2)

   ^1)[51]L. 90/1984, 11. gr.^2)[52]L. 28/1995, 8. gr.

                                  [31. gr.]^1)
           [Ef fasteignarréttindi eru seld við nauðungarsölu getur
   forkaupsréttarhafi skv. 30. gr. gengið inn í hæsta boð, enda tilkynni hann
   það áður en lokið er að leita boða í eignina við uppboð eða innan fimm
   sólarhringa frá því honum er kynnt kauptilboð sem er aflað við
   nauðungarsölu á almennum markaði.]^2)

   ^1)[53]L. 90/1984, 11. gr.^2)[54]L. 90/1991, 91. gr.

                                  [32. gr.]^1)
           Forkaupsréttur skv. [30. gr.]^1) skal jafnan boðinn skriflega
   þeirri sveitarstjórn, sem hlut á að máli. Söluverð og aðrir skilmálar skal
   jafnframt tilgreint á tæmandi hátt. Ef um er að ræða makaskipti á
   fasteignarréttindum, tilgreini seljandi, hversu hátt hann metur hin
   framboðnu réttindi til peningaverðs, og hefur þá forkaupsréttarhafi rétt
   til þess að kaupa þau því verði eða á matsverði skv. [34. gr.]^1)
   Sveitarstjórn skal svara forkaupsréttartilboði skriflega [innan 30
   daga]^2) frá því að henni barst tilboð. Vanræki sveitarstjórn að svara
   innan þess tíma, hefur hún í það sinn glatað rétti sínum til að kaupa.
           Yfirlýsing um afsal forkaupsréttar skal miðuð við ákveðinn
   kaupanda og fellur úr gildi sex mánuðum frá dagsetningu.

   ^1)[55]L. 90/1984, 11. gr.^2)[56]L. 28/1995, 9. gr.

                                  [33. gr.]^1)
           Ef eigandi eða annar rétthafi fasteignar ráðstafar
   fasteignarréttindum andstætt fyrirmælum laga þessara um forkaupsrétt,
   getur forkaupsréttarhafi, sem órétti var beittur, krafist þess, að salan
   verði ógilt, enda sé málsókn til þess hafin innan sex mánaða frá því að
   hann fékk vitneskju um misfelluna og málinu fram haldið með hæfilegum
   hraða.

   ^1)[57]L. 90/1984, 11. gr.

                                  [34. gr.]^1)
           Nú er forkaupsréttarhafa boðið að neyta forkaupsréttar, en
   tilgreint kaupverð er óeðlilega hátt eða skilmálar ósanngjarnir miðað við
   almennar viðskiptavenjur, þannig að ætla má að gert sé í því skyni að
   halda forkaupsréttarhafa frá að neyta réttar síns. Forkaupsréttarhafi
   getur þá, að fengnu samþykki jarðanefndar, krafist mats dómkvaddra manna á
   eigninni og gildir það þá sem söluverð.
           Ákveði forkaupsréttarhafi að krefjast mats skal það gert innan 15
   daga frá því að tilboð barst og matsgerð lokið innan 3ja vikna þar frá.
           Forkaupsréttarhafa ber síðan innan einnar viku að ákveða, hvort
   hann neytir forkaupsréttar samkvæmt matsgerðinni.
           Matsmenn ákveða hvernig matskostnaður greiðist.

   ^1)[58]L. 90/1984, 11. gr.

                                  [35. gr.]^1)
           Ákvæði laga þessara um forkaupsrétt koma ekki til framkvæmda:

           1. Þegar jarðeigandi selur eða afhendir jörð maka sínum, barni
           sínu, barnabarni, kjörbarni, fósturbarni, systkini eða foreldri,
           enda taki viðtakandi jörðina til ábúðar og fullra nytja.
           2. Þegar ríkissjóður ráðstafar fasteignarréttindum.
           [3. Þegar ráðstafað er eignum sem falla undir 6. og 7. tölul. 6.
           gr.]^2)

           Falli fasteignarréttindi við erfðir til annarra en þeirra, er
   greinir í 1. tölul., á hreppsnefnd rétt á að fá þau keypt. Náist ekki
   samkomulag um verð, skal um mat og greiðslu bóta fara eftir lögum um
   eignarnám.

   ^1)[59]L. 90/1984, 11. gr.^2)[60]L. 28/1995, 10. gr.

                                 [V. kafli.]^1)

                          Um jarðir í opinberri eigu.

   ^1)[61]L. 90/1984, 11. gr.

                                  [36. gr.]^1)
           Jarðadeild landbúnaðarráðuneytisins fer með málefni jarða í
   ríkiseign, nema annað sé ákveðið í lögum.

   ^1)[62]L. 90/1984, 11. gr.

                                  [37. gr.]^1)
           Heimilt er að selja jarðir eða jarðarhluta í ríkiseign þeim
   sveitarfélögum, sem jarðirnar eru í, enda mæli jarðanefnd með sölu og geri
   tillögur um söluverð, sem endanlega er ákveðið af ráðherra eða samkvæmt
   matsgerð dómkvaddra manna.
           Ríkisjarðir, sem ekki byggjast samkvæmt ábúðarlögum og ekki eru
   teknar til sérstakra nota í þágu hins opinbera, er heimilt að leigja
   lengst til 10 ára í senn. Sé sótt um jörð til fastrar ábúðar, sem er leigð
   lausri leigu, er heimilt að segja slíkum samningi upp fyrir áramót miðað
   við næstu fardaga þar eftir. Leigusamninga um lóðir úr ríkislandi er
   heimilt að gera til allt að 50 ára, enda séu þeir gerðir í samræmi við
   skipulagsákvæði.
           [Heimilt er að veita ábúanda jarðar í ríkiseign, sem byggð er
   samkvæmt [63]ábúðarlögum, nr. 64 31. maí 1976, leyfi til að taka lán með
   veði í jörðinni til varanlegra húsabóta og annarra umbóta á jörðinni.]^2)
   [Þá er heimilt að veita ábúanda jarðar í ríkiseign leyfi til að taka lán
   hjá Stofnlánadeild landbúnaðarins til búvélakaupa með veði í jörðinni, að
   því marki að heildarskuldir ábúanda með veði í jörðinni nemi ekki hærri
   fjárhæð en svarar til eignarhluta hans í fasteignum á jörðinni að mati
   jarðadeildar.]^3)

   ^1)[64]L. 90/1984, 11. gr.^2)[65]L. 90/1984, 12. gr.^3)[66]L. 28/1995, 11.
   gr.

                                  [38. gr.]^1)
           Ábúendur ríkisjarða og jarða í eigu opinberra stofnana og sjóða,
   --- nema ákvæði gjafabréfa og skipulagsskráa mæli gegn því, --- sem hafa
   fengið erfða- eða lífstíðarábúð á jörðum sínum, hafa rétt til að fá
   ábúðarjarðir sínar keyptar, ef þeir fullnægja eftirtöldum skilyrðum:

           1. Hafa búið á jörðinni minnst 10 ár.
           [2.] ^2) Leggja fram yfirlýsingu hlutaðeigandi hreppsnefndar um,
           að ábúandi hafi setið jörðina vel og að hreppsnefndin mæli með, að
           hann fái jörðina keypta.
           [3.] ^2) Leggja fram meðmæli jarðanefndar viðkomandi sýslu með
           kaupum.

           Ákvæði greinar þessarar taka þó ekki til jarða, sem þörf er á til
   opinberra nota eða skiptingar í náinni framtíð, heldur ekki til jarða, sem
   að dómi [Bændasamtaka Íslands]^3) og hlutaðeigandi náttúruverndarnefndar
   eru líklegar til að verða nýttar til annars en búrekstrar, svo sem
   fólkvangar, sumarbústaðalönd eða til annarra útilífsnota, og ekki til
   þeirra jarða, sem að dómi Náttúruverndarráðs hafa sérstök náttúrufyrirbæri
   innan sinna landamarka.
           Námaréttindi og réttur til efnistöku skulu undanskilin sölu,
   sömuleiðis vatns- og jarðhitaréttindi umfram heimilisþörf, ásamt
   nauðsynlegri aðstöðu til að hagnýta þau réttindi.
           Náist ekki samkomulag um verð milli kaupanda og seljanda, skal mat
   dómkvaddra manna ráða.
           Sé áformuð sala jarðar eða jarðarhluta, sem seldur hefur verið af
   ríkissjóði samkvæmt grein þessari, á ríkissjóður forkaupsrétt fyrir
   hlutfallslega sama verð og jörðin var seld á að viðbættum verðmætisauka
   vegna framkvæmda eftir að ríkissjóður seldi jörðina.

   ^1)[67]L. 90/1984, 11. gr.^2)[68]L. 28/1995, 12. gr.^3)[69]L. 73/1996, 17.
   gr.

                                [VI. kafli.]^1)

   ...^2)

   ^1)[70]L. 90/1984, 11. gr.^2)[71]L. 34/1992, 7. gr.

                                [VII. kafli.]^1)

                                Um óðalsjarðir.

   ^1)[72]L. 90/1984, 11. gr.

                                  [47. gr.]^1)
           Sérhverjum jarðeiganda er heimilt að gera jörð sína að ættaróðali,
   ef þessi skilyrði eru fyrir hendi:

           a. Að jörðin sé svo stór eða svo gæðarík, að afraksturinn af búi,
           er jörðin getur borið, með hlunnindum, er henni fylgja, geti
           framfært að minnsta kosti meðalfjölskyldu, að dómi [Bændasamtaka
           Íslands]^2) og viðkomandi jarðanefndar.
           b. Að fyrir liggi samþykki barna jarðeiganda, 16 ára og eldri, um
           að jörðin sé gerð að ættaróðali.
           c. Að á jörðinni hvíli ekki aðrar veðskuldir en þær, sem kunna að
           hafa verið teknar í Stofnlánadeild Búnaðarbanka Íslands, Orkusjóði
           eða Lífeyrissjóði bænda vegna þeirra framkvæmda á jörðinni, sem
           þessar stofnanir lána til, eða lánastofnanir, sem koma kunna í
           þeirra stað.

           [Með sama hætti er eiganda ættaróðals heimilt að stofna til
   félagsbús með erfingja sem ákveðið hefur verið að erfi óðalið, enda séu
   uppfyllt skilyrði 25.--28. gr.]^3)

   ^1)[73]L. 90/1984, 11. gr.^2)[74]L. 73/1996, 17. gr.^3)[75]L. 28/1995, 13.
   gr.

                                  [48. gr.]^1)
           Þegar jörð er gerð að ættaróðali, skal skylt að láta fylgja henni
   hlunnindi og annað það, er jörðinni hefur fylgt og jarðeigandi á, enn
   fremur afurðir, sem framleiddar eru á jörðinni og eru nauðsynlegar við
   búreksturinn, svo sem áburð, hey o.fl. Jarðeigandi skal auk þess láta
   fylgja jörðinni skjöl, er varða jörðina frá fyrri tíð og eru í hans
   vörslu, einnig myndir og muni, er hafa minningargildi fyrir þá bændur eða
   bændaætt, er situr eða setið hefur jörðina.

   ^1)[76]L. 90/1984, 11. gr.

                                  [49. gr.]^1)
           Nú óskar jarðeigandi að gera jörð sína að ættaróðali, og skal hann
   þá afhenda sýslumanni yfirlýsingu þar að lútandi ásamt lýsingu af jörð og
   jarðarhúsum og skilríki fyrir því, að fullnægt sé ákvæðum [47. gr.]^1)
           Þegar sýslumaður hefur sannfært sig um, að fullnægt sé ákvæðum
   laganna um stofnun ættaróðals, skal hann færa jörðina á skrá um ættaróðul
   í sérstaka bók, er fylgi embættinu. Enn fremur skal hann senda
   [Bændasamtökum Íslands]^2) um hver áramót skýrslu um þær jarðir, sem
   gerðar hafa verið að ættaróðali á árinu í umdæmi hans, ásamt staðfestu
   samriti af gerningi þar að lútandi.
           [Yfirlýsingu um, að jörð sé gerð að ættaróðali, skal þinglýsa. Í
   yfirlýsingu skal sérstaklega getið fylgifjár, sem jörð er lagt til eftir
   [48. gr.]^1)]^3)
           [Bændasamtök Íslands]^2) skulu láta gera fyrirmynd, í samráði við
   landbúnaðarráðuneytið, að gerningi, þar sem fram sé tekið, auk þess sem
   áður er tilgreint, þáverandi fasteignamat jarðarinnar, jarðarverð sér og
   húsaverð sér, svo og tölur, er sýni stærð ræktaðs lands og ræktanlegs,
   meðaltal af afrakstri jarðarinnar síðustu 3 árin, hlunnindi og aðra
   aðstöðu til búrekstrar.
           Verði misbrestur á, að stjórn [Bændasamtaka Íslands]^2) berist þau
   gögn, er að framan greinir, skal stjórn félagsins krefjast, að úr því
   verði bætt.

   ^1)[77]L. 90/1984, 11. gr.^2)[78]L. 73/1996, 17. gr.^3)[79]L. 71/1978, 1.
   gr.

                                  [50. gr.]^1)
           Allar tryggingar, sem stofnað hefur verið til vegna ættaróðalsins
   eða þess, sem því fylgir, tilheyra óðalinu ásamt skaðabótum, sem greiddar
   eru samkvæmt þeim.

   ^1)[80]L. 90/1984, 11. gr.

                                  [51. gr.]^1)
           Nú hefur bóndi gert jörð sína að ættaróðali, og eiga þá
   skylduerfingjar hans kröfu til þess, að viðtakandi (óðalserfingi) greiði
   fráfaranda eða búi hans fjárhæð sem svarar hálfu fasteignamati
   jarðarinnar.
           Frá þessari greiðslu ber að draga áhvílandi veðskuldir, er
   viðtakandi tekur að sér.

   ^1)[81]L. 90/1984, 11. gr.

                                  [52. gr.]^1)
           Eignir óðalsbónda og konu hans, aðrar en ættaróðalið og fylgifé
   þess, erfast samkvæmt ákvæðum erfðalaga.

   ^1)[82]L. 90/1984, 11. gr.

                                  [53. gr.]^1)
           Skylt er þeim, sem óðal hlýtur, að lofa fyrrverandi óðalsbónda og
   konu hans, ef með þarf, að dveljast á óðalsjörðinni meðan þau kjósa, enda
   sé honum það ekki um megn.
           Rísi ágreiningur um þetta atriði, sker sýslumaður úr.

   ^1)[83]L. 90/1984, 11. gr.

                                  [54. gr.]^1)
           Erfðafjárskattur greiðist ekki af ættaróðali eða fylgifé þess við
   afhendingu óðalsins til erfingja eða viðtakanda.

   ^1)[84]L. 90/1984, 11. gr.

                                  [55. gr.]^1)
           Jarðeigandi og aðrir geta ánafnað ættaróðali fylgifé, svo sem
   kvikfénað, verkfæri, húsmuni eða annað, og er það þá fylgifé óðalsins, sem
   skylt er að halda við og endurnýja. Jarðræktarstyrkur, byggingarstyrkur og
   aðrir opinberir styrkir, sem veittir eru til umbóta á óðalsjörðum, verða
   eign óðalsins.

   ^1)[85]L. 90/1984, 11. gr.

                                  [56. gr.]^1)
           Heimilt er eiganda ættaróðalsins, að fengnu samþykki skv. 12. gr.
   laga þessara að skipta því milli erfingja í tvö eða fleiri býli, enda
   fullnægi hin nýju býli ákvæðum [47. gr.]^1)
           Þegar skipti eru ákveðin, skal gera landamerki milli hinna nýju
   ættaróðala, svo sem þörf krefur. Skjöl og minjagripir, sem til eru,
   tilheyra gamla óðalinu.

   ^1)[86]L. 90/1984, 11. gr.

                                  [57. gr.]^1)
           Heimilt er óðalsbónda að taka lán með veði í óðalinu til húsbóta
   eða annarra varanlegra umbóta á jörðinni í Stofnlánadeild Búnaðarbanka
   Íslands, í Orkusjóði og Lífeyrissjóði bænda, samkvæmt þeim reglum, er um
   slík lán gilda á hverjum tíma.

   ^1)[87]L. 90/1984, 11. gr.

                                  [58. gr.]^1)
           Þegar eigendaskipti verða á óðalsjörð, skal kveðja til
   úttektarmenn hreppsins.
           Úttektarmenn skulu færa í úttektarbók lýsingu á jörðinni,
   mannvirkjum hennar og fylgifé, svo að auðvelt sé að gera sér grein fyrir
   ástandi jarðarinnar og öðru, er henni fylgir.
           Verði ágreiningur um afhendingu ættaróðals, sem úttektarmenn geta
   ekki jafnað, getur hvor aðili um sig krafist yfirúttektar og fer um það
   samkvæmt 44. gr. ábúðarlaga.

   ^1)[88]L. 90/1984, 11. gr.

                                  [59. gr.]^1)
           Nú krefst skuldheimtumaður, að gerð sé aðför í ættaróðali vegna
   áhvílandi veðskulda eða opinberra gjalda af eigninni, og skal sýslumaður
   þá tilkynna óðalseiganda um kröfuna með símskeyti eða á annan jafntryggan
   hátt. Geti óðalseigandi ekki innan mánaðar fullnægt skuldheimtumanni, svo
   að hann taki kröfuna aftur, skal sýslumaður þá þegar kveðja til fundar þá,
   er vegna frændsemi koma til greina sem erfingjar óðalsins, eða forráðamenn
   þeirra ásamt óðalseiganda með auglýsingu í Lögbirtingablaðinu.
   Skuldheimtumanni eða umboðsmanni hans ber að koma á slíkan fund. Á
   fundinum skal sýslumaður hlutast til um, að ákveðið sé, hver taki við
   óðalinu og taki að sér aðkallandi greiðslur.
           Nú vill enginn af hlutaðeigendum taka við jörðinni, og skal þá
   sýslumaður selja hana með tilheyrandi fylgifé, enda hafi hlutaðeigandi
   hreppur hafnað kaupum á jörðinni.

   ^1)[89]L. 90/1984, 11. gr.

                                  [60. gr.]^1)
           Eigi má gera aðför í ættaróðali eða selja það til lúkningar
   skuldum öðrum en áhvílandi veðskuldum eða opinberum sköttum, er hvíla á
   eigninni sjálfri. Sama gildir um fylgifé óðalsins.

   ^1)[90]L. 90/1984, 11. gr.

                                  [61. gr.]^1)
           [Óðalsbóndi getur með leyfi landbúnaðarráðherra fengið óðalið
   leyst frá óðalsákvæðum, enda mæli jarðanefnd með því og þeir ættingjar,
   sem rétt hafa til óðalsins, hafa lýst því yfir skriflega að þeir óski ekki
   eftir að taka við því til ábúðar. Samþykki landbúnaðarráðherra lausn óðals
   frá óðalsákvæðum er óðalsréttarhafa heimilt að selja það við því verði og
   þeim kaupanda er hann kýs, enda hafi þeir sem forkaupsrétt eiga að lögum
   hafnað honum.]^2)

   ^1)[91]L. 90/1984, 11. gr.^2)[92]L. 28/1995, 14. gr.

                                  [62. gr.]^1)
           Nú tekur maður af annarri ætt við ættaróðalinu, og falla þá
   minjagripir ættarinnar til erfingja fráfarandi óðalsbónda ásamt andvirði
   jarðarinnar að frádregnum veðskuldum og kostnaði.

   ^1)[93]L. 90/1984, 11. gr.

                                  [63. gr.]^1)
           Ættaróðal og fylgifé þess gengur óskipt til eftirgreindra aðila og
   í þessari röð, ef óðalseigandi hefur ekki gert aðrar ráðstafanir:

           a. Það hjóna, er lengur lifir, heldur réttinum, meðan það lifir.
           b. Til barna þess hjónanna, sem óðalsréttinn stofnaði eða erfði. Á
           sama hátt fá kjörbörn óðalsrétt.
           c. Til barnabarna óðalsbónda, systkina hans og barna þeirra.

   ^1)[94]L. 90/1984, 11. gr.

                                  [64. gr.]^1)
           Foreldrar koma sér saman um, hvert af börnum eða fjarskyldari
   erfingjum, að börnum frágengnum, skuli erfa óðalið. Þessi ráðstöfun skal
   tilkynnt sýslumanni ekki síðar en þegar óðalsbóndi er fullra 60 ára, og
   skal sýslumaður hlutast til um, að þessi ákvörðun sé gerð í viðurvist
   hans.
           Verði hjón eigi ásátt um, hvert af börnunum skuli hljóta réttinn,
   skal það hjónanna, er erfði óðalið, ráða viðtakanda.
           Sé engin ákvörðun tekin, skal skiptafundur ákveða viðtakanda eða
   viðtakendur, ef heimilt er að skipta jörðinni, sbr. [56. gr.],^1) og sitji
   það barn eða þau börn fyrir, sem hafa að staðaldri unnið með foreldrum
   sínum á jörðinni og eru líklegust til að stunda þar áframhaldandi búskap.
   [Verði ágreiningur um þetta skal leyst úr honum eftir ákvæðum laga um
   skipti á dánarbúum o.fl.]^2)

   ^1)[95]L. 90/1984, 11. gr.^2)[96]L. 20/1991, 136. gr.

                                  [65. gr.]^1)
           Þegar svo stendur á, að óðalserfingi hefur ekki náð lögaldri, er
   skipti fara fram, skal fjárráðamaður hans byggja jörðina öðrum um
   stundarsakir, óski erfingi eða fjárráðamaður fyrir hans hönd ekki að taka
   jörðina til ábúðar. Á umráðamanni (eftirlifandi maka, óðalserfingja eða
   lögráðamanni) hvíla sömu skyldur gagnvart óðalinu og á óðalsbónda, meðan
   hann fer með það. En hafi óðalseigandi ekki tekið jörðina til ábúðar,
   þegar hann er 26 ára gamall, skal sýslumaður ráðstafa henni til næstu
   erfingja, sbr. [61. gr.]^1)
           Óski ekkert barnanna að nota óðalsréttinn og nytja jörðina áfram,
   þá er foreldrum heimilt að ánafna hana fósturbarni. Nú er óðalsbóndi eða
   kona hans síðasti maður, er erfðarétt hefur til óðalsins, eða enginn af
   þeim, sem rétt hefur til óðalsins, treystist til að taka við því, er þau
   bregða búi eða að þeim látnum, og er þá óðalsbónda og maka hans heimilt að
   gefa óðalið, enda verði það ættaróðal þiggjanda.

   ^1)[97]L. 90/1984, 11. gr.

                                  [66. gr.]^1)
           Nú deyr það hjónanna, er óðalsréttinn erfði, barnlaust, enda hafi
   hjónin ekki tekið kjörbarn, og hafa þá næstu erfingjar rétt til að taka
   við óðali, þó ekki fyrr en að einu ári liðnu frá andláti óðalseiganda.
           Slíti óðalseigandi og kona hans samvistum, heldur það hjónanna
   óðalinu, sem erfði það.

   ^1)[98]L. 90/1984, 11. gr.

                                  [67. gr.]^1)
           Enginn óðalseigandi getur átt nema eitt ættaróðal. Nú erfir maður
   fleiri en eitt ættaróðal, og er honum þá heimilt að velja milli þeirra, en
   sá, er næstur stendur til arfs, tekur við hinu.
           Við ákvörðun á búshluta maka og erfðahlutum erfingja, skal telja
   óðal á því verði, sem viðtakanda þess ber að gjalda fyrir það samkvæmt
   [51. gr.]^1)
           Ákvæði erfðalaga um skylduarf eru því ekki til fyrirstöðu, að
   óðalsbóndi ráðstafi óðali til eins erfingja samkvæmt því, sem nánar
   greinir í þessum kafla, en andvirði óðalsins samkvæmt [51. gr.]^1) rennur
   í búið.

   ^1)[99]L. 90/1984, 11. gr.

                                  [68. gr.]^1)
           Óðalsbóndi fyrirgerir óðalsrétti sínum, ef hann:

           a. Greiðir ekki samningsbundna vexti og afborganir af þeim
           skuldum, sem á ættaróðalinu hvíla, svo að það leiði til kröfu um
           sölu, sem hann getur ekki afstýrt.
           b. Telur sér heimili annars staðar en á ættaróðalinu eða hættir að
           reka búskap, sbr. þó [65. gr.]^1)
           c. Ef hann að áliti sýslunefndar, enda skal leitað umsagnar
           viðkomandi hreppsnefndar og jarðanefndar, situr óðalið svo illa,
           að það mundi varða útbyggingu eftir ábúðarlögum.

   ^1)[100]L. 90/1984, 11. gr.

                                  [69. gr.]^1)
           Þegar óðalsbóndi verður að bregða búi vegna elli, vanheilsu eða af
   öðrum þeim ástæðum, sem valda því, að honum er ókleift að halda áfram
   búskap, er landbúnaðarráðherra heimilt að leysa óðalið frá óðalsákvæðum,
   ef engir þeirra ættingja, sem rétt hafa til óðalsins, vilja taka við því
   til ábúðar, enda mæli [héraðsnefnd],^2) [Bændasamtök Íslands]^2) og
   jarðanefnd með þeirri ráðstöfun. Samþykki landbúnaðarráðherra lausn óðals
   frá óðalsákvæðum, er óðalsréttarhafa heimilt að selja það við því verði og
   þeim kaupanda, er hann kýs, enda hafi þeir, sem forkaupsrétt eiga að
   lögum, hafnað honum.

   ^1)[101]L. 90/1984, 11. gr.^2)[102]L. 73/1996, 17. gr.

                                  [70. gr.]^1)
           Brot gegn lögum þessum varða sektum. ...^2) Mál út af brotum gegn
   lögum þessum skulu sæta meðferð opinberra mála.

   ^1)[103]L. 90/1984, 11. gr.^2)[104]L. 10/1983, 34. gr.

                                  [71. gr.]^1)
           Lög þessi öðlast þegar gildi.
           ...

   ^1)[105]L. 90/1984, 11. gr.

                                    [72. gr.
           ...
           Landbúnaðarráðherra setur með reglugerð nánari ákvæði er
   nauðsynleg þykja um framkvæmd laga þessara.]^1)

   ^1)[106]L. 90/1984, 13. gr.

References

   Visible links
   1. http://www.althingi.is/dba-bin/lawformpr.pl?lnr=1976065
   2. file://ekkitil/ekkitil.html?1988108#g37
   3. file://ekkitil/ekkitil.html?1982037#g1
   4. file://ekkitil/ekkitil.html?1984090#g1
   5. file://1991090.html#g91
   6. file://ekkitil/ekkitil.html?1996073#g17
   7. file://ekkitil/ekkitil.html?1984090#g2
   8. file://ekkitil/ekkitil.html?1984090#g11
   9. file://ekkitil/ekkitil.html?1995028#g1
  10. file://ekkitil/ekkitil.html?1995028#g2
  11. file://1991020.html#g136
  12. file://ekkitil/ekkitil.html?1995028#g3
  13. file://1973011.html
  14. file://ekkitil/ekkitil.html?1995028#g4
  15. file://ekkitil/ekkitil.html?1995028#g5
  16. file://1976065.html
  17. file://1941046.html
  18. file://ekkitil/ekkitil.html?1996073#g17
  19. file://ekkitil/ekkitil.html?1995028#g6
  20. file://ekkitil/ekkitil.html?1984090#g5
  21. file://ekkitil/ekkitil.html?1996073#g17
  22. file://ekkitil/ekkitil.html?1984090#g6
  23. file://ekkitil/ekkitil.html?1996073#g17
  24. file://ekkitil/ekkitil.html?1984090#g7
  25. file://ekkitil/ekkitil.html?1996073#g17
  26. file://ekkitil/ekkitil.html?1984090#g8
  27. file://ekkitil/ekkitil.html?1995028#g7
  28. file://ekkitil/ekkitil.html?1984090#g11
  29. file://ekkitil/ekkitil.html?1988108#g37
  30. file://ekkitil/ekkitil.html?1988108#g38
  31. file://ekkitil/ekkitil.html?1984090#g9
  32. file://ekkitil/ekkitil.html?1984090#g10
  33. file://ekkitil/ekkitil.html?1996073#g17
  34. file://ekkitil/ekkitil.html?1984090#g10
  35. file://ekkitil/ekkitil.html?1984090#g10
  36. file://1976064.html#g21
  37. file://ekkitil/ekkitil.html?1984090#g10
  38. file://ekkitil/ekkitil.html?1984090#g10
  39. file://1976064.html
  40. file://1976064.html#g11
  41. file://1976064.html#g16
  42. file://ekkitil/ekkitil.html?1984090#g10
  43. file://ekkitil/ekkitil.html?1984090#g10
  44. file://ekkitil/ekkitil.html?1984090#g10
  45. file://1976064.html#g1
  46. file://1976064.html#g1
  47. file://ekkitil/ekkitil.html?1991092#g69
  48. file://ekkitil/ekkitil.html?1996073#g17
  49. file://ekkitil/ekkitil.html?1984090#g10
  50. file://ekkitil/ekkitil.html?1984090#g11
  51. file://ekkitil/ekkitil.html?1984090#g11
  52. file://ekkitil/ekkitil.html?1995028#g8
  53. file://ekkitil/ekkitil.html?1984090#g11
  54. file://1991090.html#g91
  55. file://ekkitil/ekkitil.html?1984090#g11
  56. file://ekkitil/ekkitil.html?1995028#g9
  57. file://ekkitil/ekkitil.html?1984090#g11
  58. file://ekkitil/ekkitil.html?1984090#g11
  59. file://ekkitil/ekkitil.html?1984090#g11
  60. file://ekkitil/ekkitil.html?1995028#g10
  61. file://ekkitil/ekkitil.html?1984090#g11
  62. file://ekkitil/ekkitil.html?1984090#g11
  63. file://1976064.html
  64. file://ekkitil/ekkitil.html?1984090#g11
  65. file://ekkitil/ekkitil.html?1984090#g12
  66. file://ekkitil/ekkitil.html?1995028#g11
  67. file://ekkitil/ekkitil.html?1984090#g11
  68. file://ekkitil/ekkitil.html?1995028#g12
  69. file://ekkitil/ekkitil.html?1996073#g17
  70. file://ekkitil/ekkitil.html?1984090#g11
  71. file://1992034.html#g7
  72. file://ekkitil/ekkitil.html?1984090#g11
  73. file://ekkitil/ekkitil.html?1984090#g11
  74. file://ekkitil/ekkitil.html?1996073#g17
  75. file://ekkitil/ekkitil.html?1995028#g13
  76. file://ekkitil/ekkitil.html?1984090#g11
  77. file://ekkitil/ekkitil.html?1984090#g11
  78. file://ekkitil/ekkitil.html?1996073#g17
  79. file://ekkitil/ekkitil.html?1978071#g1
  80. file://ekkitil/ekkitil.html?1984090#g11
  81. file://ekkitil/ekkitil.html?1984090#g11
  82. file://ekkitil/ekkitil.html?1984090#g11
  83. file://ekkitil/ekkitil.html?1984090#g11
  84. file://ekkitil/ekkitil.html?1984090#g11
  85. file://ekkitil/ekkitil.html?1984090#g11
  86. file://ekkitil/ekkitil.html?1984090#g11
  87. file://ekkitil/ekkitil.html?1984090#g11
  88. file://ekkitil/ekkitil.html?1984090#g11
  89. file://ekkitil/ekkitil.html?1984090#g11
  90. file://ekkitil/ekkitil.html?1984090#g11
  91. file://ekkitil/ekkitil.html?1984090#g11
  92. file://ekkitil/ekkitil.html?1995028#g14
  93. file://ekkitil/ekkitil.html?1984090#g11
  94. file://ekkitil/ekkitil.html?1984090#g11
  95. file://ekkitil/ekkitil.html?1984090#g11
  96. file://1991020.html#g136
  97. file://ekkitil/ekkitil.html?1984090#g11
  98. file://ekkitil/ekkitil.html?1984090#g11
  99. file://ekkitil/ekkitil.html?1984090#g11
 100. file://ekkitil/ekkitil.html?1984090#g11
 101. file://ekkitil/ekkitil.html?1984090#g11
 102. file://ekkitil/ekkitil.html?1996073#g17
 103. file://ekkitil/ekkitil.html?1984090#g11
 104. file://ekkitil/ekkitil.html?1983010#g34
 105. file://ekkitil/ekkitil.html?1984090#g11
 106. file://ekkitil/ekkitil.html?1984090#g13
