
   --------------------------------------------------------------------------

                            Lög um skipan ferðamála

                              2005 nr. 73 24. maí

   --------------------------------------------------------------------------

                 Ferill málsins á Alþingi.   Frumvarp til laga.

Tóku gildi 1. janúar 2006. Breytt með l. 142/2007 (tóku gildi 29. des. 2007), l.
167/2007 (tóku gildi 1. jan. 2008), [1]l. 88/2008 (tóku gildi 1. jan. 2009 nema
   brbákv. VII sem tók gildi 21. júní 2008), l. 28/2010 (tóku gildi 10. apríl
 2010), [2]l. 38/2010 (tóku gildi 7. maí 2010), l. 53/2010 (tóku gildi 12. júní
               2010) og l. 126/2011 (tóku gildi 30. sept. 2011).

                       I. kafli. Tilgangur og yfirstjórn.
1. gr. Tilgangur laga þessara er að stuðla að þróun ferðamála sem atvinnugreinar
  og mikilvægs þáttar í íslensku atvinnu- og mannlífi. Þjóðhagsleg hagkvæmni,
 menning þjóðarinnar, umhverfisvernd, fagmennska og neytendavernd verði höfð að
                                  leiðarljósi.
 2. gr. [Ráðherra]^1) fer með yfirstjórn mála sem lög þessi taka til nema annað
                             sé ákveðið í lögum.^2)
                   ^1)L. 126/2011, 406. gr. ^2)Augl. A 90/2005.
3. gr. Ferðamálastofa fer með framkvæmd ferðamála samkvæmt lögum þessum og eins
                       og henni er falið með öðrum lögum.
    [Ráðherra]^1) skipar ferðamálastjóra til fimm ára í senn og veitir hann
Ferðamálastofu forstöðu. Ferðamálastjóri ræður annað starfsfólk stofnunarinnar.
                             ^1)L. 126/2011, 406. gr.
                   4. gr. Verkefni Ferðamálastofu eru einkum:
   1. Útgáfa leyfa, skráning á starfsemi og eftirlit með að skilyrðum fyrir þeim
                                  sé fullnægt.
    2. Þróunar-, gæða- og skipulagsmál ferðaþjónustu, þ.e. framkvæmd markaðrar
    ferðamálastefnu, samræming umhverfis- og fræðslumála, miðlun upplýsinga,
                   svæðisbundin þróun og alþjóðlegt samstarf.
    3. Markaðs- og kynningarmál ferðaþjónustu, í samræmi við ákvörðun ráðherra
                                 hverju sinni.
     Ráðherra getur með reglugerð kveðið nánar á um hlutverk og starfshætti
                   Ferðamálastofu og einstök verkefni hennar.
Ferðamálastofu er heimilt með samþykki ráðherra að fela öðrum að annast ákveðin
  verkefni og vera aðili að samstarfsverkefnum, þar á meðal eiga eignarhluta í
                   fyrirtækjum sem starfa á ákveðnum sviðum.
    5. gr. Ráðherra skipar ferðamálaráð. Í ferðamálaráði skulu eiga sæti tíu
 fulltrúar. Skulu formaður og varaformaður skipaðir af ráðherra án tilnefningar
    en aðra fulltrúa skipar ráðherra eftir tilnefningu eftirtalinna: Samtaka
 ferðaþjónustunnar sem tilnefna þrjá fulltrúa, Sambands íslenskra sveitarfélaga
 sem tilnefnir tvo fulltrúa, Ferðamálasamtaka Íslands sem tilnefna tvo fulltrúa
 og [Íslandsstofu]^1) sem tilnefnir einn. Skipunartími ferðamálaráðs skal vera
   fjögur ár en skipunartími formanns og varaformanns skal þó takmarkaður við
                             embættistíma ráðherra.
 Ferðamálastjóri og fulltrúi ráðuneytisins sitja fundi ráðsins með málfrelsi og
                                  tillögurétt.
                             ^1)[3]L. 38/2010, 8. gr.
6. gr. Ferðamálaráð gerir, árlega eða oftar, tillögu til ráðherra um markaðs- og
 kynningarmál ferðaþjónustunnar. Jafnframt skal ferðamálaráð vera ráðherra til
    ráðgjafar um áætlanir í ferðamálum. Ferðamálaráð skal veita umsagnir um
 breytingar á lögum og reglum er varða ferðamál og annað sem ráðherra felur því
        eða ráðið telur ástæðu til að taka upp í þágu ferðaþjónustunnar.
       Ráðherra er heimilt að setja reglugerð um starfsemi ferðamálaráðs.

                            II. kafli. Orðskýringar.
      7. gr. Í lögum þessum er merking eftirfarandi hugtaka sem hér segir:
         1. Ferðaskipuleggjandi merkir í lögum þessum aðili, hvort sem er
einstaklingur eða lögaðili sem, hvort sem er að eigin frumkvæði eða eftir beiðni
  viðskiptavinar, setur saman, býður fram og selur í atvinnuskyni eftirfarandi
                     ferðatengda þjónustu fyrir almenning:
    a. [Skipulagningu ferða hópa og einstaklinga, innan lands og erlendis.]^1)
      b. Skipulagningu funda, sýninga og ráðstefna og hvers kyns þjónustu því
                         tengda, innan lands sem utan.
   c. Hvers konar umboðs- og endursölu farmiða með skipum, bifreiðum, flugvélum
                                eða járnbrautum.
    d. [Dagsferðir sem fela í sér ýmiss konar afþreyingu og frístundaiðju, svo
     sem hestaferðir, vélsleðaferðir, fljótasiglingar og ævintýraferðir með
                           sérútbúnum ökutækjum.]^1)
               e. Ferðir og veitingar sem hluta af veittri þjónustu.
    2. Ferðaskrifstofa merkir í lögum þessum aðili, hvort sem er einstaklingur
  eða lögaðili, sem setur saman, býður fram og selur alferðir í atvinnuskyni,
hvort sem er að eigin frumkvæði eða eftir beiðni viðskiptavinar, innan lands eða
                                   erlendis.
   Ferðaskrifstofa getur jafnframt haft með höndum og veitt alla þá ferðatengdu
 þjónustu sem ferðaskipuleggjandi gerir, hvort sem hún er veitt í formi alferða
                                   eða ekki.
   Hugtakið ferðaskrifstofa nær bæði til ferðaheildsala og ferðasmásala samkvæmt
                       [4]lögum nr. 80/1994, um alferðir.
          3. Bókunarþjónusta merkir í lögum þessum starfræksla hvers kyns
bókunarþjónustu til almennings, fyrir ferðaskipuleggjendur og ferðaskrifstofur,
  hvort sem er innan lands eða erlendis, þar með talin rafræn bókunarþjónusta.
      4. Upplýsingamiðstöð merkir í lögum þessum aðili sem stundar hlutlausa
 upplýsingagjöf til almennings. Upplýsingamiðstöð hvorki setur saman, býður til
            sölu né auglýsir ferðir eða aðra ferðatengda starfsemi.
     5. Alferð merkir í lögum þessum fyrirframákveðin samsetning ekki færri en
 tveggja eftirtalinna atriða: flutnings, gistingar og/eða annarrar þjónustu við
 viðskiptavin sem tekur til verulegs hluta ferðarinnar, þegar ferð er seld eða
boðin til sölu á heildarverði og þegar þjónustan tengd ferðinni tekur til a.m.k.
  24 klst. eða í henni er falin gisting. Það telst alferð þótt reikningar séu
 gerðir sérstaklega fyrir hvern hluta ferðar og greitt sé fyrir ferð í hlutum.
   6. Leyfisskyld starfsemi er öll starfsemi og þjónusta ferðaskipuleggjanda og
ferðaskrifstofu sem fellur undir skilgreiningu laganna, hvort sem hún er innt af
                  hendi af einstaklingi, fyrirtæki eða félagi.
        7. Skráningarskyld starfsemi samkvæmt lögum þessum er öll starfsemi
bókunarþjónustu og upplýsingamiðstöðva, hvort sem starfsemin er innt af hendi af
                      einstaklingi, fyrirtæki eða félagi.
         8. Viðskiptavinur samkvæmt lögum þessum getur verið hvort sem er
                  einstaklingur, fyrirtæki, félag eða stofnun.
                              ^1)L. 142/2007, 1. gr.

           III. kafli. Ferðaskipuleggjanda- og ferðaskrifstofuleyfi.
  8. gr. Hver sá sem hyggst starfa sem ferðaskipuleggjandi eða ferðaskrifstofa
      skal hafa til þess leyfi Ferðamálastofu. Leyfisbréf skal gefið út af
   Ferðamálastofu og skal leyfishafi hafa það sýnilegt fyrir viðskiptavini á
                               starfsstöð sinni.
  [Ferðamálastofa skal eiga myndrænt auðkenni sem leyfishafi skal nota í hvers
kyns auglýsingum um starfsemi sína og á heimasíðu sinni. Í sérstökum tilvikum er
 Ferðamálastofu heimilt að veita undanþágu frá ákvæði þessu og skal leyfishafi
                sækja um slíka undanþágu til Ferðamálastofu.]^1)
   Leyfi til reksturs ferðaskipuleggjanda og ferðaskrifstofu er ótímabundið.
 Þeim einum er heimilt að hafa orðið ferðaskipuleggjandi eða ferðaskrifstofa í
      nafni starfsemi sinnar sem hlotið hefur leyfi samkvæmt lögum þessum.
Starfsemi ferðaskipuleggjanda og ferðaskrifstofu skal rekin á fastri starfsstöð
 sem opin skal almenningi á tilgreindum tíma. Heimilt er þó að víkja frá þessu
   skilyrði ef þjónusta er einungis rekin á rafrænan hátt og skal leyfishafi
   uppfylla skilyrði [5]6. gr. laga nr. 30/2002, um rafræn viðskipti og aðra
            rafræna þjónustu, um það sem koma skal fram á heimasíðu.
     Heimilt er að reka útibú frá ferðaskipuleggjanda eða ferðaskrifstofu á
grundvelli leyfisins og skal forsvarsmaður útibús einnig fullnægja skilyrðum 9.
                                      gr.
 Ferðamálastofa skal halda skrá yfir þá sem leyfi hafa samkvæmt lögum þessum og
  birta hana með aðgengilegum hætti, svo sem á heimasíðu sinni. Jafnframt skal
                      auglýsa á heimasíðu brottfall leyfa.
  Ferðamálastofa ákveður hvaða íslensk ferðafélög eru undanþegin ákvæðum laga
                 þessara að því er lýtur að ferðum innan lands.
                              ^1)L. 142/2007, 2. gr.
 9. gr. Sækja skal um leyfi til reksturs ferðaskipuleggjanda og ferðaskrifstofu
til Ferðamálastofu að minnsta kosti tveimur mánuðum áður en fyrirhuguð starfsemi
                                 skal hefjast.
  Til að öðlast leyfi þarf umsækjandi eða forsvarsmaður umsækjanda, ef hann er
                  lögaðili, að uppfylla eftirfarandi skilyrði:
         a. [hafa búsetu innan aðildarríkja Evrópska efnahagssvæðisins eða
   aðildarríkja stofnsamnings Fríverslunarsamtaka Evrópu eða í Færeyjum],^1)
                             b. hafa náð 20 ára aldri,
         c. vera lögráða og hafa ekki á síðustu fjórum árum í tengslum við
     atvinnurekstur hlotið dóm fyrir refsiverðan verknað samkvæmt almennum
hegningarlögum eða lögum um hlutafélög, einkahlutafélög, bókhald, ársreikninga,
                  gjaldþrot eða opinber gjöld né lögum þessum,
                            d. hafa forræði á búi sínu,
    e. hafa ekki verið sviptur ferðaskipuleggjanda- eða ferðaskrifstofuleyfi á
                        síðustu þremur árum frá umsókn,
   [f. leggja fram staðfestingu um ábyrgðartryggingu frá vátryggingafélagi.]^2)
        [Ferðamálastofu er heimilt að óska frekari gagna í tengslum við
                              leyfisveitingu.]^2)
Staðfestingu á tryggingu skv. V. kafla skal leggja fram áður en starfsleyfi til
                       reksturs ferðaskrifstofu er veitt.
 Í umsókn um leyfi skal koma fram heiti ferðaskipuleggjanda eða ferðaskrifstofu
 og skal geta um öll hjáheiti sem aðili hyggst nota í starfsemi sinni. Óheimilt
    er að reka starfsemina undir öðrum heitum en þeim sem leyfi hljóðar um.
  Heimilt er að bæta hjáheitum við þegar fengið leyfi með sérstakri umsókn frá
 leyfishafa til Ferðamálastofu sem þá skal gefa út nýtt leyfisbréf, án gjalds.
 Erlendur ferðaskipuleggjandi eða ferðaskrifstofa sem hyggst opna starfsstöð á
Íslandi skal sækja um leyfi og leggja fram skírteini um tryggingu eins og nánar
                        er mælt fyrir um í lögum þessum.
Leyfishafa er heimilt að leggja leyfið inn til Ferðamálastofu en ferðaskrifstofu
   er óheimilt að segja upp tryggingu sinni samkvæmt lögum þessum fyrr en að
           fenginni staðfestingu Ferðamálastofu á innlögn leyfisins.
                    ^1)L. 28/2010, 1. gr. ^2)L. 53/2010, 1. gr.
 10. gr. [Ráðherra er heimilt að setja nánari reglur í reglugerð um umsóknir um
  leyfi, framkvæmd leyfisveitinga og eftirlit með leyfishöfum, þar á meðal um
                        flokkun leyfa og öryggismál.]^1)
                               ^1)L. 53/2010, 2. gr.

                     IV. kafli. Skráningarskyld starfsemi.
  11. gr. Hver sá sem hyggst stunda starfsemi sem er skráningarskyld samkvæmt
  lögum þessum skal senda skriflega tilkynningu þess efnis til Ferðamálastofu.
 Ferðamálastofa gefur út skírteini til staðfestingar á að starfsemi hafi verið
        tilkynnt og uppfylli ákvæði laga þessara um tilkynningarskyldu.
Ferðamálastofa skal halda skrá yfir skráningarskylda aðila sem tilkynnt hafa um
   starfsemi og birta hana með aðgengilegum hætti, svo sem á heimasíðu sinni.
        12. gr. Þeim einum er heimilt að nota heitin bókunarþjónusta og
 upplýsingamiðstöð í nafni starfsemi er undir þessi lög fellur sem hefur fengið
                    útgefið skírteini samkvæmt lögum þessum.
   Skráðir aðilar hafa heimild til að nota myndrænt auðkenni Ferðamálastofu.
  Upplýsingamiðstöðvar sem njóta opinbers fjárstuðnings skulu halda þeim þætti
  starfseminnar fjárhagslega aðskildum frá öðrum þáttum starfseminnar, svo sem
   bókunarþjónustu. Ráðherra er heimilt að setja nánari reglur um bókhald og
  fjárhagslegan aðskilnað þjónustu sem nýtur opinbers fjárstuðnings og annars
                                   reksturs.
13. gr. Í tilkynningu til Ferðamálastofu um skráningarskylda starfsemi skal koma
                     fram eftirfarandi eftir því sem við á:
         a. Nafn starfseminnar, kennitala, heimili, símanúmer og netfang.
                        b. Nafn og kennitala forráðamanns.
                             c. Rekstrarfyrirkomulag.
                          d. Ítarleg lýsing á starfsemi.
             e. Hvort og þá hvaða opinberra styrkja starfsemin nýtur.
                           f. Opnunartími starfsstöðvar.
    Ferðamálastofu er heimilt að fella skráðan aðila af skrá ef hinni skráðu
 starfsemi hefur verið hætt eða starfsemi er útvíkkuð þannig að hún falli undir
    skilgreiningu á ferðaskipuleggjanda eða ferðaskrifstofu. Ferðamálastofa
       úrskurðar ef ágreiningur rís um til hvaða flokks starfsemi heyrir.

                   V. kafli. Tryggingarskylda vegna alferða.
    14. gr. Tryggingarskyld starfsemi samkvæmt lögum þessum er sala alferða.
Ferðaskrifstofa skal hafa tryggingu fyrir endurgreiðslu fjár sem viðskiptavinur
       hefur greitt vegna alferðar sem enn er ófarin og til heimflutnings
 viðskiptavinar úr alferð, hvort sem hann er innan lands eða erlendis, komi til
 gjaldþrots eða rekstrarstöðvunar ferðaskrifstofu. Trygging skal einnig ná til
   þess að gera viðskiptavini kleift að ljúka alferð í samræmi við upphaflega
                                 áætlun hennar.
                       Trygging skv. 2. mgr. getur verið:
         a. Fé sem lagt er inn í viðurkenndan banka eða sparisjóð í nafni
                          Ferðamálastofu, sbr. 17. gr.
   b. Ábyrgð viðskiptabanka eða sparisjóðs eða vátrygging hjá vátryggingafélagi.
  Skulu þessir aðilar hafa starfsleyfi á Evrópska efnahagssvæðinu. Þeir skulu
jafnframt leggja fram yfirlýsingu um að gildissvið og fjárhæð tryggingarinnar sé
                            í samræmi við lög þessi.
     c. Önnur trygging sem Ferðamálastofa metur sambærilega. Leggja skal fram
yfirlýsingu um að gildissvið og fjárhæð slíkrar tryggingar sé í samræmi við lög
                                     þessi.
      15. gr. Trygging skv. 14. gr. skal gilda á meðan leyfi til reksturs
ferðaskrifstofu er í gildi. Trygging skal vera tiltæk í allt að sex mánuði eftir
         brottfall leyfis skv. 21. gr. eða eftir að starfsemi er hætt.
  16. gr. Þeim viðskiptavinum ferðaskrifstofu sem þegar eru í alferð skal gert
  kleift að ljúka ferð sinni. Í því felst að allt það sem viðskiptavinur hefur
þegar greitt og er í samræmi við fyrirframákveðna alferð, hvort sem um flutning,
   gistingu eða aðra fyrirframgreidda hluta ferðar er að ræða, skal greiða af
  tryggingarfé svo að honum sé kleift að ljúka ferð sinni. Ekki er hins vegar
 skylt að greiða það sem viðskiptavinur kaupir aukalega, þ.e. hluta ferðar sem
                 ekki teljast til fyrirframákveðinnar alferðar.
    Viðskiptavinur sem hefur greitt inn á alferð hjá ferðaskrifstofu skal fá
  endurgreitt það fé sem hann hefur greitt, hvort sem endanlegur samningur um
      alferðina hefur komist á eða ekki, enda leggi hann fram fullnægjandi
                         sönnunargögn um innáborgunina.
Þeir sem hafa greitt alferð að hluta eða öllu leyti en ekki hafið ferð skulu fá
                 endurgreitt það fé sem þeir hafa þegar greitt.
Hafi tryggingarfé verið notað til að gera viðskiptavini kleift að ljúka alferð í
   samræmi við upphaflegan samning eru frekari kröfur ekki teknar til greina.
 Þegar um heimflutning farþega er að ræða fyrir milligöngu Ferðamálastofu vegna
rekstrarstöðvunar eða gjaldþrots ferðaskrifstofu, áður en alferð er lokið, skal
  aðeins greiddur sá hluti alferðarinnar er viðskiptavini tókst ekki að ljúka.
     Einungis beint fjárhagslegt tjón af alferð skal greitt af tryggingarfé
ferðaskrifstofu en ekkert tjón sem rekja má til hugsanlegra óþæginda eða miska.
      17. gr. Fjárhæð tryggingar skv. 14. gr. skal ákvörðuð samkvæmt einum
    eftirfarandi liða og skal sú niðurstaða gilda sem gefur hæsta tryggingu:
                a. 60% af veltu tveggja söluhæstu mánaðanna í röð,
              b. 35% af veltu fjögurra söluhæstu mánaðanna í röð eða
                           c. 15% af heildarveltu á ári.
           Trygging skal þó aldrei nema lægri fjárhæð en 1 millj. kr.
 [Ráðherra]^1) skal setja reglur^2) um bókhald og reikningsskil ferðaskrifstofa
   til að aðskilja sölu alferða frá annarri starfsemi og til að nauðsynlegar
              upplýsingar við mat á tryggingarfjárhæð liggi fyrir.
Ferðamálastofu er heimilt að krefjast hærri tryggingar í þeim tilfellum þegar um
    sérstaklega áhættusaman rekstur er að ræða eða að öðru leyti er ljóst að
     trygging samkvæmt lögum þessum mun ekki nægja komi til gjaldþrots eða
                       rekstrarstöðvunar ferðaskrifstofu.
                    ^1)L. 126/2011, 406. gr. ^2)Rg. 1100/2005.
[17. gr. a. Vegna mikilla breytinga á neytendamarkaði er Ferðamálastofu heimilt
  samkvæmt rökstuddri beiðni ferðaskrifstofu og framlagningu tilskilinna gagna
       skv. 4. mgr. 18. gr. að veita tímabundna undanþágu varðandi mat á
   tryggingarfjárhæð fyrir árið 2010. Skilyrði fyrir undanþágunni eru þau að
  verulegur samdráttur hafi orðið í sölu alferða ferðaskrifstofu. Við ákvörðun
Ferðamálastofu um veitingu undanþágu samkvæmt ákvæðinu skal tekið mið af 14. gr.
                       Að öðru leyti gilda ákvæði 17. gr.
  Ferðamálastofu er heimilt að endurskoða ákvörðun sína til hækkunar ef í ljós
   kemur að aukning hefur orðið á farþegafjölda og/eða alferðum hefur fjölgað
 og/eða rekstrartekjur vegna alferða hafa aukist hjá ferðaskrifstofu sem hlotið
  hefur undanþágu skv. 1. mgr. Við mat á því hvort aukning hjá ferðaskrifstofu
     hafi orðið svo mikil að rétt sé að endurskoða ákvörðun skal leggja til
                       grundvallar hagsmuni neytenda.]^1)
                               ^1)L. 53/2010, 3. gr.
 18. gr. Til að unnt sé að meta upphæð tryggingar skal umsækjandi um leyfi til
  reksturs ferðaskrifstofu leggja fram með umsókn ítarlega áætlun um rekstur,
greiðslustreymi og efnahag fyrir yfirstandandi og næsta ár. Áætluninni skal vera
         skipt á mánuði og áætluð tryggingarskyld velta sérgreind. ^1)
Ferðamálastofa leggur mat á forsendur áætlunarinnar og er heimilt að óska eftir
  samningum og öðrum frekari gögnum sem stofnunin telur nauðsynleg til mats á
    áætluninni. [Ferðamálastofa leggur mat á fjárhæð tryggingar á grundvelli
    fyrirliggjandi gagna og er heimilt að leita umsagnar endurskoðanda.]^1)
   Ferðaskrifstofur skulu fyrir [1. október]^2) ár hvert senda Ferðamálastofu
  [ársreikning áritaðan samkvæmt [6]lögum um ársreikninga, nr. 3/2006],^1) og
   önnur gögn sem áskilin eru í reglum, sbr. 2. mgr. 17. gr., auk áætlunar um
  fyrirhuguð umsvif á starfsárinu. Ferðamálastofa tekur ákvörðun á grundvelli
   þeirra upplýsinga um hvort þörf sé á breytingu á tryggingarfjárhæð [og er
                heimilt að óska eftir umsögn endurskoðanda].^1)
 [Óski ferðaskrifstofa eftir undanþágu skv. 1. mgr. 17. gr. a er Ferðamálastofu
   heimilt að taka beiðnina til athugunar þegar eftirfarandi gögn hafa borist
                                     henni:
                        a. rökstudd beiðni fyrir undanþágu,
    b. endurskoðaður ársreikningur fyrir árið á undan; þó er heimilt að leggja
          fram óendurskoðaðan ársreikning, áritaðan af endurskoðanda,
   c. tryggingarskyld velta ársins á undan, sundurgreind eftir mánuðum, staðfest
                               af endurskoðanda,
    d. áætlun yfir tryggingarskylda veltu yfirstandandi árs, sundurgreind eftir
                      mánuðum, staðfest af endurskoðanda.
     Að öðru leyti gilda ákvæði 3. mgr. um árleg skil ferðaskrifstofa.]^3)
   Ferðamálastofu er heimilt að taka gjöld af ferðaskrifstofum sem renna til
Ferðamálastofu til að standa straum af eftirliti samkvæmt lögum þessum. Fjárhæð
 gjaldanna skal koma fram í reglum sem [ráðherra]^4) setur skv. 2. mgr. 17. gr.
   að fengnum tillögum Ferðamálastofu. Gjöldin skulu standa undir kostnaði af
   bókhaldsrannsóknum og öðru því sem nauðsynlegt er til að sannreyna fjárhæð
                           tryggingar á hverjum tíma.
     ^1)L. 28/2010, 2. gr. ^2)L. 142/2007, 3. gr. ^3)L. 53/2010, 4. gr. ^4)L.
                               126/2011, 406. gr.
     19. gr. Komi til rekstrarstöðvunar eða gjaldþrots ferðaskrifstofu skal
Ferðamálastofa láta birta áskorun um kröfulýsingu í Lögbirtingablaði. Í áskorun
      skal skora á viðskiptavini að leggja fram skriflegar kröfulýsingar í
   tryggingarfé innan 60 daga frá birtingu áskorunar. Með kröfulýsingum skulu
   fylgja nauðsynleg sönnunargögn um kröfuna, svo sem farseðlar og kvittanir.
    Ferðamálastofa ákveður hvaða gögn eru fullnægjandi sem sönnun um kröfu.
             Ákvörðunum Ferðamálastofu má skjóta til ráðuneytisins.
20. gr. Ferðamálastofu er heimilt að tilnefna umsjónarmann til að sjá um uppgjör
 tryggingarfjár. Umsjónarmaður skal hafa með höndum umsýslu vegna heimflutnings
 farþega og endurgreiðslu af tryggingarfé ferðaskrifstofu. Kostnaður við störf
                  umsjónarmanns skal greiddur af tryggingarfé.

                          VI. kafli. Brottfall leyfis.
 21. gr. Leyfi til reksturs ferðaskipuleggjanda og ferðaskrifstofu fellur niður
ef leyfishafi eða forsvarsmaður leyfishafa [er úrskurðaður]^1) gjaldþrota eða er
sviptur fjárræði. Einnig fellur leyfið niður ef trygging sú sem ferðaskrifstofu
  er skylt að setja skv. V. kafla fellur niður eða fullnægir ekki ákvæðum laga
                                    þessara.
 Ferðamálastofa getur fellt úr gildi leyfi til reksturs ferðaskipuleggjanda eða
 ferðaskrifstofu ef leyfishafi eða forsvarsmaður uppfyllir ekki lengur skilyrði
9. gr. og jafnframt ef leyfishafi eða forsvarsmaður verður uppvís að misnotkun á
leyfi eða myndrænu auðkenni Ferðamálastofu eða brýtur á annan hátt gegn ákvæðum
                                    laganna.
    Einnig er Ferðamálastofu heimilt að fella leyfi niður ef ferðaskrifstofa
uppfyllir ekki skilyrði 18. gr. um skil á ársreikningum og öðrum gögnum sem eru
  nauðsynleg til mats á fjárhæð tryggingar skv. 14. gr. eða ef ferðaskrifstofa
sinnir ekki ákvörðun Ferðamálastofu um hækkun tryggingarfjárhæðar innan mánaðar
                   frá því að ákvörðun um hækkun er tilkynnt.
                              ^1)L. 142/2007, 4. gr.
    22. gr. Áður en leyfi er fellt úr gildi skv. 2. og 3. mgr. 21. gr. skal
 Ferðamálastofa senda viðvörun um fyrirhugaða niðurfellingu leyfis þar sem koma
 skal fram tilefni niðurfellingar og skal leyfishafa gefinn frestur í a.m.k. 14
                         daga til að bæta úr annmörkum.
Ef til niðurfellingar skv. 2. og 3. mgr. 21. gr. kemur skal Ferðamálastofa senda
  leyfishafa skriflega tilkynningu þess efnis og um frá hvaða tíma leyfi telst
                                 niður fallið.
     Ferðaskipuleggjandi eða ferðaskrifstofa sem svipt er leyfi skal skila
   leyfisbréfi til Ferðamálastofu án tafar frá því að tilkynning skv. 2. mgr.
                                     berst.
 Ferðamálastofa skal auglýsa með tryggilegum hætti þegar um brottfall leyfis er
     að ræða bæði í Lögbirtingablaði og á heimasíðu sinni. Jafnframt getur
  Ferðamálastofa auglýst brottfall leyfis á annan hátt eins og heppilegt þykir
                                 hverju sinni.
Niðurfelling leyfis ferðaskrifstofu skv. 2. og 3. mgr. 21. gr. jafngildir því að
        um rekstrarstöðvun sé að ræða og gilda ákvæði V. kafla er varðar
                tryggingarskylda starfsemi ferðaskrifstofunnar.

                            VII. kafli. Ýmis ákvæði.
 23. gr. Ráðherra er heimilt að setja reglugerð um skipulag ferðamála samkvæmt
                                 lögum þessum.
  24. gr. Öll þjónusta ferðaskrifstofu sem veitt er á rafrænan hátt skal fara
   eftir [7]lögum nr. 30/2002, um rafræn viðskipti og aðra rafræna þjónustu.
    25. gr. Stjórnsýsluákvörðunum Ferðamálastofu, svo sem um synjun á útgáfu
ferðaskipuleggjanda- eða ferðaskrifstofuleyfis, ákvörðun um brottfall leyfis eða
 ákvörðun um til hvaða flokks þjónusta heyrir samkvæmt lögum þessum, má skjóta
til ráðuneytisins. Um málsmeðferð fer samkvæmt [8]stjórnsýslulögum, nr. 37/1993.
   26. gr. [Hver sá sem rekur leyfisskylda eða skráningarskylda starfsemi án
tilskilins leyfis eða skráningar skal sæta sektum nema þyngri refsing liggi við
 samkvæmt öðrum lögum. Gildir þetta jafnt um þá sem reka starfsemi án leyfis og
þegar starfsemi samræmist ekki útgefnu leyfi eða skráningu. Heimilt er jafnframt
 í tilefni brota að beita úrræði 3. mgr. um lokun starfsstöðvar þar sem brot er
                                  framið.]^1)
                                      ^2)
   [Ef leyfis- og skráningarskyld starfsemi samkvæmt lögum þessum er rekin án
tilskilins leyfis eða skráningar ber lögreglustjóra, að beiðni Ferðamálastofu og
    án fyrirvara eða aðvörunar, að stöðva starfsemina, þar á meðal með lokun
      starfsstöðvar og lokun heimasíðu. Á það við um eftirfarandi tilvik:
    1. Þegar ekki hefur verið gefið út leyfi vegna leyfisskyldrar starfsemi eða
     skráningarskyld starfsemi ekki skráð, leyfi hefur verið lagt inn, það
                    afturkallað eða leyfishafi sviptur því.
     2. Þegar leyfis- og skráningarskyld starfsemi fer út fyrir mörk útgefins
                           leyfis eða skráningar.]^1)
                 ^1)L. 142/2007, 5. gr. ^2)[9]L. 88/2008, 233. gr.
27. gr. Ferðamálastofa innheimtir gjald fyrir útgáfu starfsleyfa og skráningu á
 starfsemi samkvæmt gjaldskrá, staðfestri af ráðherra. Við gjaldtöku skal taka
                   mið af kostnaði við veitingu þjónustunnar.
  28. gr. Ráðherra er heimilt að ákveða, að fenginni umsögn Ferðamálastofu, að
  greitt skuli sanngjarnt gjald fyrir þjónustu sem veitt er á ferðamannastöðum
  enda sé fé það sem þannig safnast, að frádregnum innheimtukostnaði, eingöngu
   notað til verndar, fegrunar og snyrtingar viðkomandi staðar og til að bæta
                        aðstöðu til móttöku ferðamanna.
       Ákvæði þessi taka þó ekki til þjóðgarða eða annarra svæða á vegum
               Umhverfisstofnunar nema samþykki hennar komi til.

                            VIII. kafli. Gildistaka.
                  29. gr. Lög þessi taka gildi 1. janúar 2006.
  Ákvæði til bráðabirgða. Við gildistöku laga þessara tekur Ferðamálastofa við
öllum einkaréttarlegum réttindum og skuldbindingum skrifstofu Ferðamálaráðs, svo
 sem aðild að leigusamningum og samstarfssamningum innan lands og utan. Eignir
    Ferðamálaráðs renna til Ferðamálastofu. Þá gilda ráðningarsamningar sem
     skrifstofa Ferðamálaráðs hefur gert við starfsfólk sitt áfram gagnvart
   Ferðamálastofu. Skipun ferðamálastjóra skal jafnframt halda gildi sínu út
                                 skipunartíma.
 Leyfishafar, sem hafa útgefin og gild leyfi til reksturs ferðaskrifstofu þegar
  lög þessi taka gildi, skulu skila leyfum og sækja um á ný til Ferðamálastofu
                 innan sex mánaða frá gildistöku laga þessara.
Öll leyfi til reksturs ferðaskrifstofu sem gefin hafi verið út fyrir gildistöku
       laga þessara falla úr gildi sex mánuðum eftir gildistöku laganna.

References

   Visible links
   1. file://2008088.html
   2. file://2010038.html
   3. file://2010038.html#g8
   4. file://1994080.html
   5. file://2002030.html#g6
   6. file://2006003.html
   7. file://2002030.html
   8. file://1993037.html
   9. file://2008088.html#g233
