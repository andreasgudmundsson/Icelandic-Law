
   --------------------------------------------------------------------------

                  Lög um nálgunarbann og brottvísun af heimili

                              2011 nr. 85 23. júní

   --------------------------------------------------------------------------

                 Ferill málsins á Alþingi.   Frumvarp til laga.

                           Tóku gildi 30. júní 2011.

                       I. kafli. Skilgreiningar og aðild.
1. gr. Með nálgunarbanni samkvæmt lögum þessum er átt við þau tilvik þegar manni
  er bannað að koma á tiltekinn stað eða svæði, veita eftirför, heimsækja eða
               setja sig með öðru móti í samband við annan mann.
  2. gr. Með brottvísun af heimili samkvæmt lögum þessum er átt við þau tilvik
  þegar manni er vísað brott af heimili sínu eða dvalarstað og honum bannað að
                      koma þangað aftur í tiltekinn tíma.
 3. gr. Sá maður sem misgert er við, brotaþoli, fjölskylda hans eða annar honum
 nákominn, getur borið fram beiðni til lögreglu um að maður, sakborningur, sem
 brotið hefur gegn honum eða raskað friði hans á annan hátt, sæti nálgunarbanni
                         og/eða brottvísun af heimili.
  Sömu heimild skv. 1. mgr. hefur lögráðamaður brotaþola og sá sem kemur fram
  fyrir hönd félagsþjónustu og/eða barnaverndarnefndar í sveitarfélagi þar sem
                            viðkomandi er búsettur.
Lögreglustjóri getur einnig að eigin frumkvæði tekið mál til meðferðar samkvæmt
                     lögum þessum ef hann telur ástæðu til.

                              II. kafli. Skilyrði.
                  4. gr. Heimilt er að beita nálgunarbanni ef:
     a. rökstuddur grunur er um að sakborningur hafi framið refsivert brot eða
                    raskað á annan hátt friði brotaþola, eða
           b. hætta er á að viðkomandi brjóti gegn brotaþola skv. a-lið.
              5. gr. Heimilt er að beita brottvísun af heimili ef:
    a. rökstuddur grunur er um að sakborningur hafi framið refsivert brot gegn
ákvæðum XXII.XXIV. kafla almennra hegningarlaga og/eða 108. gr., 233. gr., 233.
gr. b, 253. gr. og/eða 257. gr. sömu laga og verknaður hefur beinst að öðrum sem
 er honum nákominn og tengsl þeirra þykja hafa aukið á grófleika verknaðarins,
              enda varði brotið fangelsi allt að sex mánuðum, eða
           b. hætta er á að viðkomandi brjóti gegn brotaþola skv. a-lið.
 Heimilt er að beita nálgunarbanni samhliða brottvísun af heimili ef það þykir
                 nauðsynlegt til að tryggja hagsmuni brotaþola.
Lögreglu er heimilt að handtaka sakborning á heimili eða þar sem til hans næst í
þágu meðferðar og ákvörðunar vegna nálgunarbanns og/eða brottvísunar af heimili.
6. gr. Nálgunarbanni og/eða brottvísun af heimili verður aðeins beitt þegar ekki
þykir sennilegt að friðhelgi brotaþola verði vernduð með öðrum og vægari hætti.
   Skal þess þá gætt að ekki sé farið strangar í sakirnar en nauðsyn ber til.
 Við mat skv. 1. mgr. er heimilt að líta til þess hvort sakborningur hafi áður
   þurft að sæta nálgunarbanni og/eða brottvísun af heimili sem og þess hvort
  háttsemi hans á fyrri stigum hafi verið þannig háttað að hætta er talin á að
        hann muni fremja háttsemi sem lýst er í 4. gr. og 1. mgr. 5. gr.

                  III. kafli. Málsmeðferð hjá lögreglustjóra.
   7. gr. Lögreglustjóri, eða löglærður fulltrúi hans, á heimilisvarnarþingi
    brotaþola tekur ákvörðun um nálgunarbann og/eða brottvísun af heimili, á
  grundvelli beiðni skv. 1. eða 2. mgr. 3. gr., eða ef ríkir almannahagsmunir,
  einkahagsmunir eða hagsmunir vegna rannsóknar og/eða dómsmeðferðar sakamáls
                                 krefjast þess.
Hraða skal meðferð máls og taka ákvörðun skv. 1. mgr. svo fljótt sem auðið er og
eigi síðar en sólarhring eftir að beiðni hefur borist skv. 1. eða 2. mgr. 3. gr.
                       eða mál komið upp með öðrum hætti.
  Nálgunarbanni skal markaður ákveðinn tími, þó ekki lengur en eitt ár í senn.
 Ekki er heimilt að framlengja nálgunarbann nema til komi ný ákvörðun, enda séu
                      skilyrði 4. gr. enn þá fyrir hendi.
  Brottvísun af heimili skal markaður ákveðinn tími, þó ekki lengur en fjórar
vikur í senn. Ekki er heimilt að framlengja brottvísun af heimili nema til komi
           ný ákvörðun, enda séu skilyrði 5. gr. enn þá fyrir hendi.
8. gr. Lögreglustjóra er skylt að tilnefna sakborningi verjanda vegna meðferðar
 máls samkvæmt lögum þessum og fer um slíka tilnefningu skv. IV. kafla laga um
meðferð sakamála. Brotaþola skal jafnframt tilnefndur réttargæslumaður og fer um
             þá tilnefningu skv. V. kafla laga um meðferð sakamála.
   Nú skilur sakborningur eða brotaþoli íslensku ekki nægilega vel og skal þá
  lögregla, ef þess er talin þörf, kalla til löggiltan dómtúlk eða annan hæfan
 mann til að annast túlkun þess sem fram fer. Ef sakborningur eða brotaþoli er
   ekki fær um að eiga orðaskipti á mæltu máli skal á sama hátt kallaður til
 kunnáttumaður til aðstoðar. Þóknun til handa túlki eða kunnáttumanni og annar
 kostnaður vegna starfa þeirra greiðist úr ríkissjóði. Um störf þeirra og hæfi
gilda að öðru leyti ákvæði 12. gr. laga um meðferð sakamála eftir því sem við á.
9. gr. Ákvörðun um nálgunarbann og/eða brottvísun af heimili skal vera skrifleg,
     rökstudd og tilgreina sakborning og brotaþola. Tímamörk, gildissvið og
    gildistaka nálgunarbanns og/eða brottvísunar skulu jafnframt tilgreind í
                                   ákvörðun.
 Ákvörðun skal birt fyrir sakborningi eða fyrir verjanda hans eða öðrum lögráða
   manni sem fengið hefur skriflegt umboð frá honum til að taka við birtingu.
    Réttaráhrif ákvörðunar miðast við birtingu ákvörðunar. Við birtingu skal
  leiðbeina um réttaráhrif ákvörðunar og málsmeðferð fyrir héraðsdómi skv. IV.
                              kafla þessara laga.
10. gr. Beiðni skv. 1. eða 2. mgr. 3. gr. skal synjað ef skilyrði II. kafla laga
 þessara eru ekki talin vera fyrir hendi. Ekki er skylt að gefa þeim sem hlut á
           að máli kost á að tjá sig áður en slík ákvörðun er tekin.
  Nú er beiðni synjað og er lögreglustjóra þá skylt að tilkynna það brotaþola
ásamt rökstuðningi. Skal brotaþola jafnframt bent á að honum sé heimilt að kæra
ákvörðunina til ríkissaksóknara innan eins mánaðar frá því honum er tilkynnt um
             hana, eða hann fékk vitneskju um hana með öðrum hætti.
  Ríkissaksóknara ber að taka afstöðu til kærunnar innan viku frá því málsgögn
 vegna hinnar kærðu ákvörðunar berast frá lögreglustjóra. Felli ríkissaksóknari
    ákvörðun lögreglustjóra úr gildi skal lögreglustjóri leggja málið fyrir
héraðsdóm samkvæmt reglum IV. kafla laga þessara nema ríkissaksóknari mæli fyrir
                                   um annað.
 11. gr. Þegar ástæður þær sem lágu til grundvallar ákvörðun um beitingu úrræða
skv. 4. gr. og/eða 5. gr. eru ekki lengur fyrir hendi skal lögreglustjóri fella
 bannið og/eða brottvísunina úr gildi með nýrri ákvörðun. Skylt er að gefa þeim
      sem hlut á að máli kost á að tjá sig áður en slík ákvörðun er tekin.
Nú er ákvörðun um úrræði skv. 4. gr. og/eða 5. gr. felld úr gildi og er lögreglu
     þá skylt að tilkynna það brotaþola og sakborningi ásamt rökstuðningi.
Ákvörðun lögreglu um að fella úr gildi nálgunarbann og/eða brottvísun af heimili
 verður ekki borin undir dómara en heimilt er að kæra hana eftir sömu reglum og
     gilda um kæru ákvörðunar lögreglu um að fella niður rannsókn sakamáls.

                       IV. kafli. Málsmeðferð fyrir dómi.
12. gr. Lögreglustjóri skal bera ákvörðun um beitingu úrræðis skv. 4. og/eða 5.
 gr. undir héraðsdóm til staðfestingar svo fljótt sem auðið er og eigi síðar en
   þremur sólarhringum eftir að ákvörðun var birt fyrir sakborningi. Hið sama
     gildir um ákvörðun um framlengingu nálgunarbanns og/eða brottvísunar.
    Málsmeðferð fyrir héraðsdómi frestar ekki réttaráhrifum ákvörðunar nema
                       lögreglustjóri hafi ákveðið annað.
  13. gr. Eftir að héraðsdómi hefur borist krafa lögreglustjóra ákveður dómari
 stað og stund þinghalds þar sem mál verður tekið fyrir. Þinghald skal háð svo
 fljótt sem auðið er og eigi síðar en þremur sólarhringum eftir að gögn málsins
                            hafa borist héraðsdómi.
    Dómari gefur út fyrirkall á hendur sakborningi sem greini stað og stund
   þinghalds ásamt áskorun til hans um að sækja þing. Telji dómari að afstaða
   sakbornings til kröfunnar liggi nægilega fyrir í gögnum lögreglu er dómara
heimilt að taka fram í fyrirkalli að fjarvist sakbornings verði metin til jafns
 við afstöðu hans við meðferð máls hjá lögreglustjóra og að úrskurður kunni að
 ganga um málið þótt hann sæki ekki þing. Ella skal þess getið í fyrirkalli að
 lögregla megi færa sakborning fyrir dóm, með valdi ef með þarf, sinni hann því
                                     ekki.
 Dómari skal einnig tilkynna brotaþola, eða réttargæslumanni hans, hvenær þing
                                  verður háð.
Fyrirkall skal birt fyrir sakborningi eða fyrir lögmanni hans eða öðrum lögráða
   manni sem fengið hefur skriflegt umboð frá honum til að taka við birtingu.
 14. gr. Sakborningi skal skipaður verjandi vegna meðferðar máls fyrir dómi og
    fer um þá skipun skv. IV. kafla laga um meðferð sakamála. Brotaþola skal
 jafnframt skipaður réttargæslumaður og fer um þá skipun skv. V. kafla laga um
                               meðferð sakamála.
 15. gr. Um málsmeðferð fyrir héraðsdómi gilda ákvæði XV. kafla laga um meðferð
   sakamála eftir því sem við á. Ef sakborningur sækir þing við uppkvaðningu
 úrskurðar telst úrskurður birtur fyrir honum, enda standi honum þegar til boða
  endurrit úrskurðarins. Nú verður úrskurður ekki birtur á dómþingi og skal þá
birta úrskurð fyrir sakborningi eða fyrir lögmanni hans eða öðrum lögráða manni
      sem fengið hefur skriflegt umboð frá honum til að taka við birtingu.
 Réttaráhrif úrskurðar héraðsdóms miðast við birtingu nema dómari hafi ákveðið
                                     annað.

                       V. kafli. Tengsl við sveitarfélög.
   16. gr. Þegar manni hefur verið vísað brott af heimili sínu samkvæmt lögum
   þessum skal lögregla tilkynna brottvísunina til félagsþjónustu viðkomandi
    sveitarfélags. Í því skyni er lögreglu heimil miðlun upplýsinga um nöfn
sakbornings og heimilisfólks að því marki sem hún verður talin nauðsynleg vegna
                                vinnslu málsins.
17. gr. Ef barn býr á heimili þar sem brottvísun manns á sér stað skal lögregla
  ávallt tilkynna brottvísunina til barnaverndarnefndar. Hið sama gildir þegar
                      manni er gert að sæta nálgunarbanni.

                      VI. kafli. Gildissvið og gildistaka.
  18. gr. Ákvæði laga um meðferð sakamála gilda um málsmeðferð samkvæmt lögum
  þessum, eftir því sem við á og ekki er sérstaklega tilgreint í lögum þessum.
                  19. gr. Lög þessi öðlast gildi þegar í stað.
                                      ...
                     20. gr. Breytingar á öðrum lögum. ...
