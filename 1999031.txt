                                    dálkum.

   --------------------------------------------------------------------------

                        Lög um alþjóðleg viðskiptafélög

                              1999 nr. 31 19. mars

   --------------------------------------------------------------------------

Tóku gildi 30. mars 1999. Breytt með [2]l. 79/2002 (tóku gildi 17. maí 2002) og
  [3]l. 133/2003 (tóku gildi 1. jan. 2004). Lögin falla úr gildi 1. jan. 2008.
Samhliða falla úr gildi starfsleyfi starfandi alþjóðlegra viðskiptafélaga, sbr.
                             [4]l. 133/2003, 2. gr.

                    I. kafli. Almenn ákvæði. Skilgreiningar.
              1. gr. Lög þessi gilda um alþjóðleg viðskiptafélög.
Með alþjóðlegu viðskiptafélagi er í lögum þessum átt við félag sem stofnað er og
      skráð hér á landi og hefur starfsleyfi skv. II. kafla þessara laga.
Alþjóðlegum viðskiptafélögum er einungis heimilt að stunda starfsemi sem kveðið
                             er á um í III. kafla.
  Alþjóðlegum viðskiptafélögum er skylt og einum heimilt að hafa í heiti sínu
      orðin alþjóðlegt viðskiptafélag eða skammstöfunina a.v., a/v eða av.
 2. gr. Í lögum þessum hafa eftirfarandi orð og hugtök merkingu sem hér segir:
   Atvinnufyrirtæki erlendis er félag sem skráð er erlendis og er að öllu leyti
                      með atvinnustarfsemi sína erlendis.
        Erlendur aðili er einstaklingur, búsettur erlendis, án tillits til
 ríkisfangs, félag, stofnun, sjóður eða annar lögaðili sem á heimili erlendis.
  Einstaklingur telst búsettur erlendis ef hann á lögheimili erlendis samkvæmt
  skilgreiningu lögheimilislaga. Lögaðili telst eiga heima erlendis ef hann er
     skráður til heimilis erlendis eða telur heimili sitt erlendis samkvæmt
                               samþykktum sínum.
      Innlendur aðili er einstaklingur, búsettur hér á landi, án tillits til
ríkisfangs, félag, stofnun, sjóður eða annar lögaðili sem á heimili hér á landi.
 Einstaklingur telst búsettur hér á landi ef hann á lögheimili sitt hér á landi
 samkvæmt skilgreiningu lögheimilislaga. Lögaðili telst eiga heimili sitt hér á
landi ef hann er skráður hér á landi eða ef hann telur heimili sitt hér á landi
                           samkvæmt samþykktum sínum.
   Íslensk lögsaga er efnahagslögsaga Íslands eins og hún er skilgreind í lögum
                                á hverjum tíma.

                       II. kafli. Stofnun og starfsleyfi.
  3. gr. Alþjóðlegt viðskiptafélag verður einungis stofnað sem hlutafélag eða
    einkahlutafélag. Til að hefja starfsemi alþjóðlegs viðskiptafélags þarf
starfsleyfi nefndar skv. 4. gr. laganna. Skráning félags sem fyrirhugar að sækja
 um starfsleyfi sem alþjóðlegt viðskiptafélag í hlutafélagaskrá veitir félaginu
               ekki sjálfkrafa rétt til að hefja slíka starfsemi.
4. gr. Sérstök fimm manna nefnd, starfsleyfisnefnd, veitir starfsleyfi samkvæmt
   lögum þessum. Viðskiptaráðherra skipar nefndina og skulu dómsmálaráðherra,
   samgönguráðherra, sjávarútvegsráðherra og utanríkisráðherra tilnefna sinn
   manninn hver, en sá fimmti skal skipaður án tilnefningar og skal hann vera
          formaður nefndarinnar. Varamenn skulu skipaðir á sama hátt.
   Viðskiptaráðherra lætur nefndinni í té starfsaðstöðu og greiðir kostnað af
              starfi hennar. Ráðherra ákveður þóknun nefndarmanna.
  5. gr. Umsókn um starfsleyfi skal vera skrifleg. Henni skal fylgja lýsing á
  starfseminni þar sem fram kemur, meðal annars, hvaða starfsemi ætlunin er að
  stunda og viðskiptaáætlun. Jafnframt skulu fylgja upplýsingar um stofnendur,
hluthafa og stjórnarmenn og aðra stjórnendur auk annarra upplýsinga og gagna sem
 starfsleyfisnefnd ákveður. Félagssamþykktir skulu fylgja umsókn um starfsleyfi
                          alþjóðlegs viðskiptafélags.
  Stofnendur, hluthafar, stjórnarmenn og aðrir stjórnendur félags sem sækir um
 starfsleyfi alþjóðlegs viðskiptafélags skulu vera lögráða og fjár síns ráðandi
  og mega ekki á síðustu þremur árum hafa hlotið dóm fyrir refsiverðan verknað
   samkvæmt almennum hegningarlögum eða lögum um hlutafélög, einkahlutafélög,
  bókhald, ársreikninga, gjaldþrot eða opinber gjöld eða samkvæmt sambærilegum
    erlendum lögum eða tengjast með einhverjum hætti refsiverðri starfsemi.
Starfsleyfisnefnd kannar umsókn og þær upplýsingar og gögn sem henni fylgja eða
 nefndin aflar sjálf. Ákvörðun nefndarinnar um veitingu starfsleyfis skal tekin
svo fljótt sem unnt er og eigi síðar en þremur mánuðum eftir að fullbúin umsókn
  ásamt þeim upplýsingum og gögnum sem umsókn eiga að fylgja berast nefndinni.
Nefndin skal synja um starfsleyfi ef skilyrði laga þessara eru ekki uppfyllt eða
 ef hún telur að starfs- eða viðskiptaferill stofnenda, hluthafa, stjórnarmanna
eða annarra stjórnenda viðkomandi félags sé með þeim hætti að hæfi þeirra til að
 starfrækja alþjóðlegt viðskiptafélag með heilbrigðan og traustan rekstur verði
dregið í efa. Ákvörðun nefndarinnar um að synja umsækjanda um starfsleyfi sætir
                             ekki stjórnsýslukæru.
      Birta skal tilkynningar um starfsleyfi alþjóðlegra viðskiptafélaga í
 Lögbirtingablaði. Viðskiptaráðuneytið lætur halda sérstaka skrá yfir alþjóðleg
                                viðskiptafélög.
  Greiða skal gjald í ríkissjóð til að mæta kostnaði við undirbúning og útgáfu
  starfsleyfis. Um gjaldið fer samkvæmt ákvæðum laga um aukatekjur ríkissjóðs.
  6. gr. Um stofnun alþjóðlegs viðskiptafélags fer að öðru leyti eftir ákvæðum
          laga um hlutafélög eða einkahlutafélög, eftir því sem við á.

                             III. kafli. Starfsemi.
 7. gr. Alþjóðlegt viðskiptafélag má stunda viðskipti í eigin nafni við erlenda
    aðila utan Íslands, eða hafa milligöngu um slík viðskipti, með vörur sem
samningurinn um Evrópska efnahagssvæðið tekur ekki til og ekki eiga uppruna sinn
hér á landi, en ekki með aðrar vörur. Það má ekki stunda viðskipti í eigin nafni
með vörur við aðila hér á landi, sbr. þó 2. mgr. 10. gr., eða við innlenda aðila
utan Íslands eða hafa milligöngu um slík viðskipti. Þá er því einnig óheimilt að
vinna vöru að hluta til eða að öllu leyti hér á landi, sbr. þó 1. mgr. 10. gr.,
eða eiga þátt í útflutningi vara sem eiga uppruna sinn hér á landi. Við ákvörðun
   um það hvort vara teljist eiga uppruna sinn hér á landi skal fara samkvæmt
             upprunareglum samningsins um Evrópska efnahagssvæðið.
 8. gr. Alþjóðlegt viðskiptafélag má hafa milligöngu um viðskipti með þjónustu
milli erlendra aðila utan íslenskrar lögsögu. Það má ekki veita aðra þjónustu en
   þá sem um ræðir í 1. málsl. né veita öðrum en þar um ræðir slíka þjónustu.
 9. gr. Alþjóðlegt viðskiptafélag getur verið eignaraðili að öðrum alþjóðlegum
       viðskiptafélögum, en ekki að öðrum íslenskum lögaðilum. Alþjóðlegu
 viðskiptafélagi er heimilt að vera eignaraðili að atvinnufyrirtækjum erlendis
   auk annarrar starfsemi samkvæmt lögum þessum. Enn fremur er því heimilt að
  starfa eingöngu sem eignarhaldsfélag sem eigi, fjárfesti í og njóti arðs af
                  eignarhlutum í atvinnufyrirtækjum erlendis.
  Heimilt er alþjóðlegu viðskiptafélagi að eiga, fjárfesta í og njóta arðs af
    eignarréttindum sem skráð eru opinberri skráningu utan Íslands, svo sem
      vörumerkjum, einkaleyfum og hönnunarréttindum. Einnig er alþjóðlegu
 viðskiptafélagi heimilt að eiga, fjárfesta í og njóta arðs af útgáfuréttindum
                                   erlendis.
 10. gr. Alþjóðlegu viðskiptafélagi skal heimilt að flytja um Ísland vörur sem
það annast viðskipti með skv. 7. gr. vegna umflutnings varanna milli svæða utan
  Íslands. Vinnsla sem breytir uppruna slíkra vara er óheimil hér á landi. Um
  meðhöndlun og umsýslu með vörur alþjóðlegs viðskiptafélags sem eru á Íslandi
        vegna umflutnings fer að öðru leyti samkvæmt ákvæðum tollalaga.
 Alþjóðlegu viðskiptafélagi er heimilt að kaupa rekstrarvörur og þjónustu hér á
   landi til eigin nota. Því skal einnig heimilt að eiga viðskipti við önnur
   alþjóðleg viðskiptafélög bæði hér á landi og erlendis. Þá skal alþjóðlegu
   viðskiptafélagi heimilt að eiga peningalegar eignir hér á landi til nota í
 daglegum rekstri og taka lán hér á landi jafnt sem erlendis í eðlilegu samræmi
                              við starfsemi sína.
  11. gr. Alþjóðlegt viðskiptafélag má eiga eða hafa umráð yfir og skrá hér á
landi flugvélar og skip, önnur en fiskiskip, enda sinni slíkar flugvélar og skip
 einungis verkefnum sem alþjóðlegu viðskiptafélagi er heimilt að annast skv. 7.
gr. Alþjóðlegu viðskiptafélagi er einnig heimilt að eiga eða hafa umráð yfir og
skrá hér á landi flugvélar og skip, önnur en fiskiskip, og leigja eða framleigja
             erlendum aðilum til flutninga utan íslenskrar lögsögu.
   Alþjóðlegu viðskiptafélagi er heimilt að öðlast hér á landi eignarrétt og
  afnotarétt yfir fasteign eða öðrum rekstrarfjármunum til beinnar notkunar í
   atvinnustarfsemi sinni. Óheimilt skal alþjóðlegu viðskiptafélagi að leigja
    slíkar eignir út eða hafa af þeim aðrar tekjur frá þriðja aðila. Þó skal
alþjóðlegu viðskiptafélagi heimilt að leigja öðrum alþjóðlegum viðskiptafélögum
   afnot af framangreindum eignum sínum, enda séu slíkar leigutekjur einungis
               óverulegur hluti rekstrartekna viðkomandi félags.

                              IV. kafli. Rekstur.
  12. gr. Rekstur alþjóðlegs viðskiptafélags skal vera fjárhagslega óháður og
      aðskilinn frá rekstri annarra aðila. Óheimilt er að láta alþjóðlegt
  viðskiptafélag bera annan kostnað eða hafa aðrar tekjur en þær sem stafa af
heimilli starfsemi skv. III. kafla eða færa kostnað eða tekjur af starfsemi þess
yfir á aðra aðila. Sé aðstaða eða starfsfólk alþjóðlegs viðskiptafélags samnýtt
    með öðrum skal gerður skriflegur samningur um samnýtinguna og skiptingu
                                   kostnaðar.
  Öll viðskipti alþjóðlegra viðskiptafélaga við aðila þeim tengda skulu gerð á
        grundvelli almennra kjara og venju í viðskiptum óskyldra aðila.

                    V. kafli. Reikningsskil og endurskoðun.
13. gr. [Alþjóðlegt viðskiptafélag getur fengið heimild ársreikningaskrár til að
    færa bókhald sitt í erlendum gjaldmiðli í samræmi við ákvæði [5]laga nr.
145/1994, um bókhald, með síðari breytingum, og semja og birta ársreikning sinn
      í erlendum gjaldmiðli í samræmi við ákvæði [6]laga nr. 144/1994, um
                    ársreikninga, með síðari breytingum.]^1)
                             ^1)[7]L. 79/2002, 1. gr.
14. gr. Ársreikningur alþjóðlegs viðskiptafélags skal endurskoðaður af löggiltum
endurskoðanda eða endurskoðunarfélagi í samræmi við ákvæði laga um ársreikninga
og laga þessara. Skal endurskoðandi sannreyna að tekjur og gjöld hafi stofnast í
  samræmi við ákvæði III. og IV. kafla og skal slíkt koma skýrt fram í áritun
                                     hans.
   Hafi endurskoðandi alþjóðlegs viðskiptafélags ástæðu til að ætla að lög og
reglugerðir eða reglur sem gilda um félagið eða starfsleyfi félagsins hafi verið
brotin skal endurskoðandi tafarlaust gera stjórn félagsins og starfsleyfisnefnd
    viðvart. Ákvæði þessarar málsgreinar brjóta ekki í bága við þagnarskyldu
                  endurskoðenda samkvæmt ákvæðum annarra laga.

                              VI. kafli. Eftirlit.
   15. gr. Starfsleyfisnefnd hefur eftirlit með því að starfsemi alþjóðlegra
   viðskiptafélaga sé í samræmi við ákvæði laga þessara, reglugerða og reglna
      settra samkvæmt þeim og starfsleyfi og samþykktir viðkomandi félaga.
 Til að mæta kostnaði við eftirlit skv. 1. mgr. skal alþjóðlegt viðskiptafélag
    árlega greiða gjald í ríkissjóð. Um gjaldið fer samkvæmt ákvæðum laga um
                             aukatekjur ríkissjóðs.
16. gr. Alþjóðlegt viðskiptafélag skal eigi síðar en sex mánuðum eftir lok hvers
 reikningsárs skila starfsleyfisnefnd skýrslu um starfsemi sína í formi sem hún
                                    ákveður.

                      VII. kafli. Afturköllun starfsleyfa.
       17. gr. Starfsleyfisnefnd getur afturkallað starfsleyfi alþjóðlegs
                                viðskiptafélags:
        1. hafi hlutaðeigandi félag fengið starfsleyfið á grundvelli rangra
                    upplýsinga eða á annan óeðlilegan hátt,
    2. komi að öðru leyti í ljós að fyrir hendi voru við veitingu starfsleyfis
 atvik eða atriði sem hefðu orðið þess valdandi að starfsleyfi hefði ekki verið
                       veitt hefði verið um þau kunnugt,
    3. nýti hlutaðeigandi félag ekki starfsleyfið innan tólf mánaða frá því að
                                 það var veitt,
        4. uppfylli hlutaðeigandi félag ekki lengur skilyrði til að öðlast
starfsleyfi eða brjóti alvarlega eða ítrekað gegn lögum þessum, reglugerðum eða
              reglum settum samkvæmt þeim eða gegn starfsleyfi eða
        5. séu aðstæður með þeim hætti að starfsleyfisnefnd telji hluthafa,
   stjórnarmenn eða aðra stjórnendur ekki hæfa með tilliti til heilbrigðs og
                      trausts reksturs viðkomandi félags.
 Áður en til afturköllunar kemur skv. 1. mgr. skal hlutaðeigandi félagi veittur
                  hæfilegur frestur til úrbóta sé þess kostur.
   18. gr. Afturköllun á starfsleyfi alþjóðlegs viðskiptafélags skal rökstudd
skriflega. Tilkynningu um afturköllun skal birta í Lögbirtingablaði. Ákvörðun um
              afturköllun starfsleyfis sætir ekki stjórnsýslukæru.
      Komi til afturköllunar á starfsleyfi alþjóðlegs viðskiptafélags skal
                        hlutaðeigandi félagi slitið. ^1)
  [Afsali alþjóðlegt viðskiptafélag starfsleyfi sínu starfar félagið áfram sem
hlutafélag eða einkahlutafélag, sbr. lög um hlutafélög og einkahlutafélög. Sama
    gildir er starfsleyfi alþjóðlegs viðskiptafélags fellur niður við afnám
                                  laganna.]^1)
                             ^1)[8]L. 133/2003, 1. gr.

                           VIII. kafli. Ýmis ákvæði.
19. gr. Um alþjóðleg viðskiptafélög fer að öðru leyti en kveðið er á um í lögum
 þessum samkvæmt ákvæðum laga um hlutafélög eða einkahlutafélög, eftir því sem
               við á, og ákvæðum almennra laga sem við geta átt.
 20. gr. Viðskiptaráðherra fer með framkvæmd laga þessara. Honum er heimilt að
                kveða nánar á um framkvæmd þeirra með reglugerð.

                              IX. kafli. Viðurlög.
   21. gr. Fyrir brot á lögum þessum skal refsað með sektum liggi ekki þyngri
                    refsing við broti samkvæmt öðrum lögum.

                             X. kafli. Gildistaka.
                     22. gr. Lög þessi öðlast þegar gildi.
  Ákvæði til bráðabirgða. Viðskiptaráðherra skal fyrir árslok 2001 leggja fram
           skýrslu á Alþingi um áhrif laganna á íslenskt efnahagslíf.
  [Eftir 1. mars 2004 verða ekki gefin út ný starfsleyfi. Fullbúna umsókn sem
      berst fyrir það tímamark er starfsleyfisnefnd þó heimilt að taka til
                                afgreiðslu.]^1)
                            ^1)[9]L. 133/2003, brbákv.

References

   Visible links
   1. http://www.althingi.is/dba-bin/lawformpr.pl?lnr=1999031
   2. file:///altext/stjt/2002.079.html
   3. file:///altext/stjt/2003.133.html
   4. file:///altext/stjt/2003.133.html
   5. file://1994145.html
   6. file://1994144.html
   7. file:///altext/stjt/2002.079.html
   8. file:///altext/stjt/2003.133.html
   9. file:///altext/stjt/2003.133.html
