
   --------------------------------------------------------------------------

                                                             Lög um Landsvirkjun

                              1983 nr. 42 23. mars

   --------------------------------------------------------------------------

                                     1. gr.
          Landsvirkjun er sameignarfyrirtæki ríkissjóðs, Reykjavíkurborgar og
     Akureyrarbæjar. Heimili þess og varnarþing er í Reykjavík. Fyrirtækið er
          sjálfstæður réttaraðili með sjálfstæðan fjárhag og reikningshald. Á
        ríkissjóður 50% eignarhluta í fyrirtækinu, Reykjavíkurborg 44,525% og
                                                         Akureyrarbær 5,475%.
         Hver eigandi um sig er í einfaldri ábyrgð fyrir öllum skuldbindingum
            fyrirtækisins en um innbyrðis skiptingu á ábyrgð þeirra fer eftir
   eignarhlutföllum. Eiganda er óheimilt að ganga úr fyrirtækinu án samþykkis
                                                               sameigendanna.

                                     2. gr.
                                                 Tilgangur Landsvirkjunar er:

   1.
           Að vinna, flytja og selja í heildsölu raforku til
           almenningsrafveitna svo og til iðjufyrirtækja samkvæmt sérstökum
           samningum að svo miklu leyti sem almenningsrafveitur hafa ekki
           milligöngu um slíka raforkusölu.
   2.
           Að byggja og reka raforkuver og meginstofnlínukerfi landsins.
   3.
           Að annast áætlanagerð um ný raforkuver og stofnlínur á orkusvæði
           Landsvirkjunar.
   4.
           Að vinna að því, í samvinnu við rafveitur á orkusvæði sínu, að
           raforka komi í stað annarra orkugjafa eftir því sem hagkvæmt er
           talið.
   5.
           Að hafa með viðunandi öryggi tiltæka nægilega raforku til þess að
           anna þörfum viðskiptavina sinna á hverjum tíma.

                                     3. gr.
             Orkusvæði Landsvirkjunar er landið allt eftir því sem raforkuver
                                             hennar og stofnlínukerfi spanna.
                 Landsvirkjun er heimilt með samningum að kaupa raforkuver og
                stofnlínukerfi af öðrum aðilum og starfrækja þessi mannvirki.
                  Verkefni og orkusvæði Landsvirkjunar skal nánar tilgreint í
                                                                   reglugerð.

                                     4. gr.
                     Landsvirkjun er eigandi raforkuvera, annarra mannvirkja,
    vatnsréttinda og búnaðar sem fyrirtækið hefur eignast fyrir setningu laga
                                                                     þessara.
                    Samkvæmt sameignarsamningi ríkisins, Reykjavíkurborgar og
       Akureyrarbæjar, dagsettum 27. febrúar 1981, tekur Landsvirkjun hinn 1.
        júlí 1983 við eignarhlut ríkissjóðs og Akureyrarbæjar í Laxárvirkjun.

                                     5. gr.
          Ríkissjóður, Reykjavíkurborg og Akureyrarbær hafa lagt Landsvirkjun
      til stofnframlög, sbr. 4. gr. og sameignarsamning aðila frá 27. febrúar
                                                                        1981.
        Landsvirkjun greiðir eigendum arð af sérstökum eiginfjárframlögum sem
      þeir hafa lagt fram til Landsvirkjunar og Laxárvirkjunar og munu leggja
                                                     fram til Landsvirkjunar.
           Eiginfjárframlög skv. 2. mgr. skulu framreiknuð til verðlags hvers
             tíma samkvæmt byggingarvísitölu og ákveður stjórn Landsvirkjunar
                           arðgreiðsluna sem hundraðshluta þeirrar fjárhæðar.
              Arðgreiðslan skal ákveðin með hliðsjón af afkomu fyrirtækisins.

                                     6. gr.
               Landsvirkjun reisir og rekur, samkvæmt [2]lögum nr. 60/1981 um
         raforkuver og samkvæmt sérstöku samkomulagi við ríkisstjórn Íslands,
      dagsettu 11. ágúst 1982, eftirtalin raforkuver að fengnu leyfi ráðherra
                 orkumála skv. 7. gr.: Blönduvirkjun með allt að 180 MW afli.
    Fljótsdalsvirkjun með allt að 330 MW afli. Villinganesvirkjun með allt að
                                                                  40 MW afli.
                [Landsvirkjun reisir og rekur, samkvæmt [3]lögum nr. 60/1981,
   eftirtalin raforkuver, að fengnu leyfi iðnaðarráðherra skv. 7. gr. þessara
      laga: Búrfellsvirkjun, með allt að 310 MW afli, Sultartangavirkjun, með
          allt að 130 MW afli, Hrauneyjafossvirkjun, með allt að 280 MW afli,
    Sigölduvirkjun, með allt að 200 MW afli, Kröfluvirkjun, með allt að 60 MW
                                                                        afli.
         Landsvirkjun er heimilt, að fengnu samþykki iðnaðarráðherra, að gera
       ráðstafanir til að tryggja rekstur orkuvera á Þjórsársvæðinu, m.a. með
       Kvíslaveitu, stækkun Þórisvatnsmiðlunar og stíflu við Sultartanga.]^1)
          Landsvirkjun ber að hafa forgöngu um virkjanir á orkusvæði sínu svo
        að tryggt verði að afl- og orkuþörf viðskiptavina fyrirtækisins verði
   ávallt fullnægt. Einnig ber Landsvirkjun að kappkosta styrkingu og frekari
     uppbyggingu meginstofnlínukerfis síns með það fyrir augum að tryggja sem
                         best rekstraröryggi Landsvirkjunarkerfisins í heild.

   ^1)[4]L. 74/1990, 4. gr.

                                     7. gr.
        Til byggingar nýrra raforkuvera og meginstofnlína þarf Landsvirkjun
   leyfi ráðherra þess sem fer með orkumál. Áður en byrjað er á nýjum
   mannvirkjum, hvort heldur eru raforkuver eða meginstofnlínur, skal
   Landsvirkjun senda ráðherra þeim, sem fer með orkumál, uppdrætti af hinum
   fyrirhuguðu mannvirkjum, ásamt lýsingu á þeim.
        Getur ráðherra krafist þeirra breytinga á fyrirhugaðri tilhögun
   mannvirkja sem nauðsynlegar kunna að þykja vegna almenningshagsmuna.

                                     8. gr.
        Stjórn Landsvirkjunar skal skipuð níu mönnum. Sameinað Alþingi kýs
   fjóra stjórnarmenn hlutfallskosningu, borgarstjórn Reykjavíkur kýs þrjá
   stjórnarmenn og bæjarstjórn Akureyrar kýs einn. Sameiginlega skipa
   eignaraðilar níunda manninn og skal hann vera formaður stjórnarinnar. Nái
   eignaraðilar ekki samkomulagi um skipun formanns, skal hann skipaður af
   Hæstarétti.
        Varamenn, jafnmargir, skulu kosnir og skipaðir á sama hátt.
        Kjörtímabil stjórnarinnar skal vera 4 ár í senn. Heimilt er að
   endurskipa stjórnarmenn.
        Nánari ákvæði um starfshætti stjórnarinnar og starfskjör
   stjórnarmanna skulu sett í reglugerð.
        Ráðherra sá sem fer með orkumál tilnefnir einn mann ásamt varamanni
   til setu á fundum stjórnar og skal hann hafa þar málfrelsi og tillögurétt.

                                     9. gr.
        Stjórn Landsvirkjunar hefur á hendi yfirstjórn á rekstri
   fyrirtækisins, framkvæmdum þess og undirbúningi þeirra.
        Stjórn Landsvirkjunar ræður forstjóra er veitir fyrirtækinu forstöðu.
        Forstjóri skal annast allan daglegan rekstur fyrirtækisins og skal
   hann eiga sæti á stjórnarfundum.
        Stjórnarmenn og fastráðnir starfsmenn Landsvirkjunar hafa réttindi og
   skyldur opinberra sýslunarmanna.
        Nánari ákvæði um starfssvið stjórnar og forstjóra skulu sett í
   reglugerð.

                                    10. gr.
        Halda skal í aprílmánuði ár hvert ársfund Landsvirkjunar. Fulltrúar á
   ársfundi skulu vera sem hér segir:

           Fjórir menn tilnefndir af ráðherra orkumála, fjórir menn kosnir af
           Reykjavíkurborg, fjórir menn kosnir af Akureyrarbæ og fjórir
           kosnir á aðalfundi hverra hinna einstöku landshlutasamtaka
           sveitarfélaga. Í reglugerð skal nánar kveðið á um kosningu
           fulltrúa á ársfund. Varamenn skulu skipaðir eða kosnir á sama hátt
           og aðalmenn.

        Stjórn og forstjóri Landsvirkjunar skulu sitja ársfundinn.
        Verði um að ræða fjölgun eignaraðila skal taka skipan ársfundar til
   endurskoðunar.

                                    11. gr.
        Á ársfundinum skal kynna afkomu Landsvirkjunar og áætlanir og ræða
   þau atriði er þar koma fram. Skal þar sérstaklega fjalla um mál er varða
   öryggi í vinnslu og flutning raforku um landið svo og atriði er varða
   raforkuverð. Þá skal á ársfundi ræða raforkumál er varða einstaka
   landshluta eftir því sem ástæða er til.
        Nánari ákvæði um fundarsköp og starfssvið ársfundarins skal setja í
   reglugerð.

                                    12. gr.
        Stjórn Landsvirkjunar ræður löggiltan endurskoðanda til að endurskoða
   og staðfesta reikninga fyrirtækisins. Enn fremur er eignaraðilum hverjum
   um sig heimilt að tilnefna endurskoðanda til að endurskoða reikningana.
   Ársskýrsla fyrirtækisins skal lögð fyrir eignaraðila til staðfestingar
   innan þriggja mánaða frá lokum hvers reikningsárs.
        Nánari ákvæði um reikningshald og endurskoðun skal setja í reglugerð.

                                    13. gr.
        Sama gjaldskrá skal gilda um afhendingu rafmagns til
   almenningsrafveitna á afhendingarstöðum Landsvirkjunar.
        Stjórn Landsvirkjunar setur, að fenginni tillögu Þjóðhagsstofnunar,
   gjaldskrá fyrir Landsvirkjun. Í gjaldskrá skal raforkuverðið við það miðað
   að eðlilegur afrakstur fáist af því fjármagni sem á hverjum tíma er bundið
   í rekstri fyrirtækisins. Einnig skal að því stefnt að fyrirtækið skili
   nægilegum greiðsluafgangi til þess að það geti jafnan með eigin fjármagni
   og hæfilegum lántökum tryggt notendum sínum næga raforku.
        Landsvirkjun gerir orkusölusamninga við almenningsrafveitur og
   iðjuver innan þeirra marka sem segir í 2. gr. Til orkusölusamninga til
   langs tíma, við iðjuver sem nota meira en 100 millj. kwst. á ári, þarf
   Landsvirkjun leyfi ráðherra þess er fer með orkumál. Slíkir samningar mega
   ekki að dómi ráðherra valda hærra raforkuverði til almenningsrafveitna en
   ella hefði orðið.
        Landsvirkjun gerir samrekstrarsamninga við aðra raforkuframleiðendur
   sem tengjast stofnlínukerfi fyrirtækisins.

                                    14. gr.
        Landsvirkjun er heimilt að taka lán til þarfa fyrirtækisins og að
   taka ábyrgð á greiðslum og öðrum skuldbindingum í sama skyni. Að því leyti
   sem nýjar skuldbindingar og ábyrgðir fara fram úr 5% af höfuðstól
   (bókfærðu eigin fé í lok næstliðins árs) á ári hverju, þarf Landsvirkjun
   að leita samþykkis eignaraðila.
        Af hálfu ríkisins þurfa iðnaðar- og fjármálaráðherra að staðfesta
   slíkt samþykki.

                                    15. gr.
        Heimilt er vegna virkjanaframkvæmda skv. 1. mgr. 6. gr. að fella
   niður eða endurgreiða aðflutningsgjöld, sérstakt tímabundið vörugjald og
   söluskatt af efni, vélum og tækjum til virkjana og stofnlína þeim
   tilheyrandi. Sama skal gilda um eldsneytisaflstöðvar.
        Niðurfelling gjalda skv. 1. mgr. nær ekki til vinnuvéla vegna
   framkvæmdanna. Þó skal heimilt að endurgreiða gjöld vegna notkunar
   vinnuvéla við virkjunarframkvæmdir skv. 1. mgr. Við ákvörðun endurgreiðslu
   gjalda af vinnuvélum skal höfð hliðsjón af fyrningu vélanna vegna notkunar
   þeirra við virkjunarframkvæmdirnar.
        Fjármálaráðherra setur nánari reglur um framkvæmd þessarar greinar og
   getur þar m.a. kveðið á um fyrningargrunn og fyrningarhlutföll vegna
   endurgreiðslna gjalda af vinnuvélum.

                                    16. gr.
        [Landsvirkjun er undanþegin tekjuskatti, eignarskatti, stimpilgjöldum
   vegna lána sem fyrirtækið tekur eða vegna eignaafsala til fyrirtækisins,
   útsvari, aðstöðugjaldi svo og öðrum gjöldum til sveitarfélaga. Þó skal
   Landsvirkjun greiða til sveitarfélaga þau opinber gjöld sem gert er að
   greiða af húseignum Landsvirkjunar samkvæmt öðrum lagafyrirmælum.]^1)

   ^1)[5]L. 108/1988, 21. gr.

                                    17. gr.
        [Sveitarfélögum, samtökum þeirra og sameignarfélögum þeirra er
   heimilt að gerast eignaraðilar að Landsvirkjun með þessum skilyrðum:]^1)

   1.
           Sá sem hyggst hagnýta sér rétt til að gerast eignaraðili skal
           tilkynna það stjórn Landsvirkjunar með 12 mánaða fyrirvara.
   2.
           Sá sem eignaraðildar óskar tekur á sig þær skuldbindingar sem
           fylgja eignaraðild í Landsvirkjun.
   3.
           Sá sem eignaraðildar óskar skal leggja fram verðmæti er nema skulu
           minnst 1% af endurmetnum höfuðstól Landsvirkjunar í upphafi þess
           árs er eignaraðild kemur til framkvæmda.

        Áður en eignaraðild kemur til framkvæmda skal hinn nýi eignaraðili
   inna af hendi framlag sitt til fyrirtækisins. Verði eignarhlutur ríkisins
   samkvæmt þessu undir helmingi skal ríkisstjórnin leggja Landsvirkjun til
   nýtt fjárframlag eða taka að sér greiðslu skulda, þannig að tryggð verði
   helmingseign af hálfu ríkisins.
        Ef nýr eignaraðili á minni hlut í Landsvirkjun en sá sem minnstan
   hlut á við gildistöku laga þessara, þarf ekki að leita samþykkis hans til
   lántöku, sbr. 14. gr.
        Ef fjölgun eignaraðila leiðir til þess að nýr eignaraðili hafi jafnan
   eða stærri hlut en sá aðili sem minnstan hlut á við gildistöku laga
   þessara, skal taka skipan stjórnar til endurskoðunar og fjölga
   stjórnarmönnum án þess þó að stjórnarhlutdeild raskist milli ríkisins
   annars vegar og sveitarfélaganna hins vegar.

   ^1)[6]L. 108/1988, 22. gr.

                                    18. gr.
        Ráðherra getur heimilað Landsvirkjun að taka eignarnámi
   vatnsréttindi, lönd, mannvirki og önnur réttindi sem nauðsynleg eru til
   framkvæmda samkvæmt lögum þessum. Um framkvæmd eignarnámsins fari eftir
   [7]lögum nr. 11/1973 um framkvæmd eignarnáms.

                                    19. gr.
        Mál er varða framkvæmd laga þessara og aðild ríkisins að Landsvirkjun
   falla undir ráðherra þann er fer með orkumál.

                                    20. gr.
        Nýr sameignarsamningur um Landsvirkjun milli ríkisins,
   Reykjavíkurborgar og Akureyrarbæjar, sem gerður var 27. febrúar 1981,
   tekur gildi hinn 1. júlí 1983. Fellur þá úr gildi sameignarsamningur milli
   ríkisstjórnar Íslands og Reykjavíkurborgar um Landsvirkjun, dags. 1. júlí
   1965.
        Eignaraðilar undirbúi, í samráði við stjórn Landsvirkjunar,
   reglugerð^1) fyrir fyrirtækið þar sem setja skal nánari ákvæði um
   framkvæmd laga þessara. Reglugerðina setur ráðherra sá sem fer með
   orkumál.
        ...

   ^1)Rg. 760/1983.

References

   Visible links
   1. http://www.althingi.is/dba-bin/lawformpr.pl?lnr=1983042
   2. file://1981060.html
   3. file://1981060.html
   4. file:///altext/stjt/1990.074.html
   5. file:///altext/stjt/1988.108.html
   6. file:///altext/stjt/1988.108.html
   7. file://1973011.html
