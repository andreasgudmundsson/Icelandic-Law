
   --------------------------------------------------------------------------

                               Lög um Orkustofnun

                              2003 nr. 87 26. mars

   --------------------------------------------------------------------------

       Tóku gildi 10. apríl 2003 en komu til framkvæmda 1. júlí sama ár.
     1. gr. Orkustofnun er sérstök ríkisstofnun sem heyrir undir yfirstjórn
                                iðnaðarráðherra.
                       2. gr. Hlutverk Orkustofnunar er:
   1. að vera ríkisstjórninni til ráðuneytis um orkumál og önnur auðlindamál sem
stofnuninni eru falin með lögum og veita stjórnvöldum ráðgjöf og umsagnir um þau
                                      mál,
   2. að standa fyrir rannsóknum á orkubúskap þjóðarinnar, á orkulindum landsins
og hafsbotnsins og á öðrum jarðrænum auðlindum þannig að unnt sé að meta þær og
     veita stjórnvöldum ráðgjöf um skynsamlega og hagkvæma nýtingu þeirra,
   3. að safna gögnum um orkulindir og aðrar jarðrænar auðlindir, nýtingu þeirra
og orkubúskap landsmanna, varðveita þau og miðla upplýsingum til stjórnvalda og
                                  almennings,
      4. að vinna að áætlanagerð til langs tíma um orkubúskap þjóðarinnar og
  hagnýtingu orkulinda og annarra jarðrænna auðlinda landsins og hafsbotnsins,
     5. að stuðla að samvinnu þeirra sem sinna orkurannsóknum og samræmingu á
                              rannsóknarverkefnum,
   6. að fylgjast í umboði ráðherra með framkvæmd opinberra leyfa sem gefin eru
út til rannsóknar og nýtingar jarðrænna auðlinda og reksturs orkuvera og annarra
                          meiri háttar orkumannvirkja,
                          7. að annast umsýslu Orkusjóðs.
Orkustofnun skal enn fremur annast önnur stjórnsýsluverkefni sem stofnuninni eru
       falin samkvæmt lögum, stjórnvaldsfyrirmælum eða ákvörðun ráðherra.
Orkustofnun er heimilt að gera samninga við fyrirtæki eða stofnanir um framkvæmd
  skilgreindra verkefna, sbr. 2. og 3. tölul. 1. mgr. Leita skal staðfestingar
      ráðherra á samningum sem gerðir eru til lengri tíma en tveggja ára.
     Orkustofnun er heimilt að hafa samvinnu við stofnanir eða fyrirtæki um
  þjónustustarfsemi, svo sem rekstur húsnæðis, símvörslu, tölvuþjónustu o.fl.
 3. gr. Starfsemi vatnamælinga Orkustofnunar skal rekin sem sjálfstæð eining og
 vera fjárhagslega aðgreind frá annarri starfsemi stofnunarinnar. Skal einingin
 standa undir þeim kostnaði sem af starfsemi hennar hlýst með sölu á þjónustu.
Í reikningum og fjárveitingum til Orkustofnunar skal sérgreina það fé sem varið
er til rannsókna skv. 2. og 3. tölul. 1. mgr. 2. gr. Jafnframt skal fé sem varið
                er til kaupa á þjónustu vatnamælinga sérgreint.
  4. gr. Orkustofnun skal gera framkvæmdaáætlun til fjögurra ára í senn um þau
 verkefni sem stofnunin vinnur að skv. 2. og 3. tölul. 1. mgr. 2. gr. Skal hún
          endurskoðuð árlega og lögð fyrir ráðherra til staðfestingar.
 5. gr. Ráðherra skipar forstöðumann Orkustofnunar til fimm ára í senn. Nefnist
     hann orkumálastjóri. Orkumálastjóri fer með stjórn og daglegan rekstur
      Orkustofnunar. Orkumálastjóri ræður annað starfslið stofnunarinnar.
6. gr. Hjá Orkustofnun skal starfa orkuráð. Ráðherra skipar fimm menn í orkuráð
   til fjögurra ára í senn. Verkefni orkuráðs skulu m.a. fólgin í ráðgjöf við
    framkvæmd verkefna skv. 2. tölul. 1. mgr. 2. gr. og að gera tillögur um
lánveitingar og greiðslur úr Orkusjóði. Um starfssvið orkuráðs skal nánar mælt í
                                   reglugerð.
 7. gr. Ef ráðist er í orkuframkvæmdir sem undirbúnar hafa verið með rannsóknum
 og áætlunargerð sem kostaðar hafa verið með fé ríkisins skal framkvæmdaraðili
    endurgreiða Orkustofnun þann kostnað þegar honum er veitt virkjunar- eða
 nýtingarleyfi. Kostnaðarliðir skulu framreiknaðir með vísitölu neysluverðs til
        gjalddaga. Orkustofnun skal leggja fram rökstudda greinargerð um
 endurgreiðslukröfu í hverju tilviki. Rísi ágreiningur um greiðsluna skal hann
   lagður í gerð þriggja manna að kröfu annars aðila eða beggja á grundvelli
 [2]laga nr. 53/1989, um samningsbundna gerðardóma. Endurgreiðslu skal að fullu
 lokið eigi síðar en sjö árum eftir að leyfi hefur verið gefið út. Endurgreiddu
 fé skal varið til að fjármagna rannsóknir á orkulindum landsins sem gerðar eru
                  skv. 2. tölul. 1. mgr. 2. gr. laga þessara.
  8. gr. Orkusjóður er eign ríkisins og ber það ábyrgð á skuldbindingum hans.
 Yfirumsjón með sjóðnum er í höndum iðnaðarráðherra. Orkustofnun annast daglega
                               umsýslu Orkusjóðs.
  Hlutverk Orkusjóðs er að stuðla að hagkvæmri nýtingu orkulinda landsins með
    styrkjum eða lánum, einkum til aðgerða er miða að því að draga úr notkun
                  jarðefnaeldsneytis. Þetta skal gert með því:
   1. að veita lán til að leita að jarðvarma þar sem hagkvæmt þykir til að draga
                úr kostnaði þjóðfélagsins við upphitun húsnæðis,
    2. að veita styrki eða áhættulán til hönnunar eða smíði frumgerðar tækja og
                 búnaðar til rannsóknar og nýtingar orkulinda,
    3. að veita styrki til sérstakra verkefna á sviði hagkvæmrar orkunotkunar,
                   þ.m.t. til fræðslu og upplýsingastarfsemi,
   4. að veita styrki til verkefna sem stuðla að nýtingu á innlendri orku í stað
        jarðefnaeldsneytis og styrkja alþjóðasamvinnu um slík verkefni.
 Orkusjóði er ekki heimilt að veita Orkustofnun styrki eða lán af fé sjóðsins.
                             Tekjur Orkusjóðs eru:
                             1. vextir af fé sjóðsins,
                 2. fé það sem veitt er í fjárlögum hverju sinni.
Heimilt er að semja við aðila, sem hafa leyfi til fjárvörslu lögum samkvæmt, um
                     umsjón og trygga vörslu á fé sjóðsins.
 Orkuráð skal gera tillögur til ráðherra um lánveitingar og einstakar greiðslur
          úr Orkusjóði samkvæmt fjárhags- og greiðsluáætlun sjóðsins.
 Í reglugerð^1) skal mæla nánar fyrir um skilyrði fyrir framlögum úr Orkusjóði,
   undirbúning úthlutunar, lánveitingar, þ.m.t. um vexti og önnur útlánakjör,
 greiðslur, eftirlit með framkvæmdum sem Orkusjóður veitir fé til og heimildir
                til að fella niður endurgreiðsluskyldu lántaka.
                                ^1)[3]Rg. 514/2003.
9. gr. Ráðherra getur í reglugerð^1) mælt nánar fyrir um starfsemi Orkustofnunar
                           og framkvæmd laga þessara.
                                ^1)[4]Rg. 632/1996.
   10. gr. Lög þessi öðlast þegar gildi en koma til framkvæmda 1. júlí 2003.
  Ákvæði til bráðabirgða. Iðnaðarráðherra ákveður í samráði við Orkustofnun og
 Íslenskar orkurannsóknir hvaða eignir og skuldir Orkustofnunar skuli tilheyra
hvorri stofnun. Þó skulu allar rannsóknaniðurstöður og gagnasöfn sem fjármögnuð
           hafa verið með opinberu fé áfram vera eign Orkustofnunar.

References

   Visible links
   1. http://www.althingi.is/dba-bin/lawformpr.pl?lnr=2003087
   2. file://1989053.html
   3. http://www.reglugerd.is/interpro/dkm/WebGuard.nsf/key2/514-2003
   4. http://www.reglugerd.is/interpro/dkm/WebGuard.nsf/key2/632-1996
