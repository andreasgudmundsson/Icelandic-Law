
   --------------------------------------------------------------------------

                                                             Lög um dánarvottorð

                             1962 nr. 64 25. apríl

   --------------------------------------------------------------------------

                                     1. gr.
             Dánarvottorð samkvæmt ákvæðum laga þessara skal rita fyrir hvern
                            mann, er deyr hér á landi, sbr. þó ákvæði 10. gr.
           Landlæknir semur leiðbeiningar um ritun dánarvottorða, er ráðherra
                                                                  staðfestir.
          Dánarvottorð ritar löggiltur læknir á eyðublað, er landlæknir gerir
                                                      úr garði og lætur í té.

                                     2. gr.
        Þá er maður deyr í kaupstað eða kauptúni, þar sem læknir situr, eða í
      næsta nágrenni læknis, þó að utan kaupstaðar sé eða kauptúns, og læknir
     hefur stundað hinn látna í banalegunni, skoðar sá hinn sami læknir líkið
                                           og ritar að því búnu dánarvottorð.
          Nú er ekki auðið að ná til læknis þess, er stundaði hinn látna, eða
      hafi enginn læknir séð hann í banalegunni, og skal þá innan sólarhrings
                         sækja lækni til að skoða líkið og rita dánarvottorð.

                                     3. gr.
         Þá er maður deyr utan kaupstaðar eða kauptúns, þar sem læknir situr,
       eða utan næsta nágrennis læknis (sbr. 2. gr.), og læknir hefur stundað
            hinn látna í banalegunni, ritar sá hinn sami læknir dánarvottorð.
          Nú er ekki auðið að ná til læknis þess, er stundaði hinn látna, eða
    hafi enginn læknir séð hann í banalegunni, og skal þá, svo fljótt sem við
   verður komið, tilkynna hlutaðeigandi héraðslækni mannslátið og skýra honum
         nákvæmlega frá tildrögum þess. Ritar héraðslæknir síðan dánarvottorð
                                                   samkvæmt þeim upplýsingum.

                                     4. gr.
            Þá er maður deyr erlendis eða á höfum úti eða í lofti og líkið er
      flutt hingað til lands til að gera hér útför hans, fer um ritun og skil
      dánarvottorðs hins látna eins og hann hefði andast á þeim stað, þar sem
                                                       líkið er flutt á land.

                                     5. gr.
           Dánarvottorð skal ávallt afhenda sóknarpresti eða safnaðarstjóra í
      því prestakalli, þar sem látið bar að, samkvæmt nánari fyrirmælum 2.7.
    mgr. þessarar greinar. Nú er jarðsettur hér á landi maður, sem dáið hefur
         erlendis, og skal þá dánarvottorð það, er fylgir líkinu, afhent þeim
         sóknarpresti eða safnaðarstjóra, sem annast útfararathöfn hans. Sama
     gildir, þá er sóknarprestur eða safnaðarstjóri aðstoðar við jarðsetningu
        eða hliðstæða ráðstöfun á ösku látins manns, sem brenndur hefur verið
                                                                    erlendis.
          Nú fer útför látins manns fram í prestakallinu, þar sem hann dó, og
   skal þá dánarvottorð hans afhent þeim sóknarpresti eða safnaðarstjóra, sem
                                                     annast útfararathöfnina.
             Nú annast útfararathöfn prestvígður maður annar en hlutaðeigandi
   sóknarprestur (safnaðarstjóri), og skal hann þá fullvissa sig um það, áður
   en athöfnin fer fram, að dánarvottorð hins látna sé fyrir hendi. Hann skal
       enn fremur annast um, að dánarvottorðið sé, áður en athöfnin fer fram,
   afhent sóknarpresti þess prestakalls, þar sem dánarheimili hins látna var,
    og gildir þetta hvort sem hinn látni var í þjóðkirkjunni eða utan hennar.
         Loks skal hann tilkynna útförina bæði sóknarpresti prestakallsins og
      Hagstofunni innan þriggja daga.  Ákvæði 2. málsl. þessarar málsgreinar
     eiga ekki við, þegar hinn látni hefur dáið í öðru prestakalli en hann er
    jarðsettur í, en í þess stað skal hlutaðeigandi annast um, að staðfesting
                 samkvæmt 6. gr. komist í hendur sóknarpresti prestakallsins.
              Nú er ekki presti eða safnaðarstjóra ætlað að aðstoða við útför
      manns, og skal þá afhenda dánarvottorðið sóknarpresti þess prestakalls,
       þar sem dánarheimili hins látna var, og kvittar prestur fyrir viðtöku.
    Gildir þetta hvort sem hinn látni var í þjóðkirkjunni eða utan hennar. Er
   slík útför óheimil, nema fyrir hendi sé vottorð hlutaðeigandi sóknarprests
          til staðfestingar því, að í vörslu hans sé dánarvottorð hins látna.
          Nú er lík látins manns flutt úr því prestakalli, þar sem hann dó, í
           annað prestakall til útfarar, og skal þá afhenda dánarvottorð hans
      sóknarpresti þess prestakalls, þar sem dánarheimili hans var, hvort sem
    hinn látni var í þjóðkirkjunni eða utan hennar. Sama gildir, þegar lík er
        flutt úr landi. Skal þá enn fremur afhenda viðkomandi skipaútgerð eða
     flugfélagi staðfest eftirrit hlutaðeigandi sóknarprests af dánarvottorði
      hins látna, og fylgi eftirritið líkinu til viðtakanda þess erlendis. Má
    ekki taka við líki til útflutnings til útlanda, nema þessum fyrirmælum sé
                                                                       fylgt.
              Ef fleiri en einn sóknarprestur aðstoða við útför, skal afhenda
    dánarvottorðið þeim sóknarpresti, sem kastar rekum við athöfnina, enda sé
     um að ræða þau atvik, er um ræðir í 2. mgr. og í 2. og 3. málsl. 1. mgr.
                                                            þessarar greinar.
          Reykjavíkurprófastsdæmi skoðast sem eitt prestakall við framkvæmd á
         ákvæðum 2. mgr. og 1. málsl. 5. mgr. þessarar greinar. Heimilt er að
   ákveða, að sama skuli gilda um tvö eða fleiri prestaköll, sem liggja hvert
                                                                     að öðru.

                                     6. gr.
             Þá er lík er flutt úr einu prestakalli í annað til útfarar, skal
    sóknarprestur sá, er veitir dánarvottorðinu viðtöku samkvæmt 1. málsl. 5.
      mgr. 5. gr., láta í té skriflega staðfestingu þess, að hann hafi fengið
   það í hendur. Má enginn taka lík til flutnings milli prestakalla, nema því
    fylgi slík staðfesting, og skal hún fest við fylgibréfið, þegar um það er
                  að ræða. Sá, er annast líkflutninginn, ber ábyrgð á því, að
     staðfestingarskjali þessu sé skilað með líkinu, og skal það afhent þeim,
                                          er annast útfararathöfn hins látna.

                                     7. gr.
                Nú annast útfararstjóri undirbúning að flutningi líks úr einu
                prestakalli í annað til útfarar, og skal hann þá sjá um öflun
     staðfestingar þeirrar, er um ræðir í 6. gr., og hann skal jafnframt gera
      ráðstafanir til, að hún fylgi líkinu til móttakanda. Útfararstjóri, sem
         annast móttöku líks frá útlöndum (sbr. 2. málsl. 1. mgr. 5. gr.) eða
     undirbýr flutning líks til útlanda (sbr. 2. málsl. 5. mgr. 5. gr.), skal
               sömuleiðis sjá svo um, að hlutaðeigandi sóknarpresti sé afhent
                                                     dánarvottorð hins látna.

                                     8. gr.
         Ekki má gera útför manns, nema sá, sem hana annast, hafi áður fengið
         í hendur dánarvottorð hins látna samkvæmt 5. gr. eða staðfestingu um
                                        móttöku dánarvottorðs samkvæmt 6. gr.
                       Þá er sérstök vandkvæði eru á því vegna fjarlægðar eða
    samgönguerfiðleika, að hlutaðeiganda geti borist dánarvottorð samkvæmt 5.
    gr., áður en útför er gerð, má í þess stað koma tilkynning (símleiðis eða
         á annan hátt) frá héraðslækni um, að hann hafi ritað og eigi í sínum
                                             vörslum dánarvottorð hins látna.

                                     9. gr.
          Sóknarprestar (safnaðarstjórar) tölusetja og árita dánarvottorð, er
           þeim berast, og láta þeirra getið við nöfn hinna látnu í dánarskrá
      ministerialbókar (safnaðarbókar). Sóknarprestar og safnaðarstjórar láta
         einnig getið á sama hátt staðfestinga samkvæmt 6. gr., er þeir veita
                                                                     viðtöku.
        Sóknarprestar (safnaðarstjórar) skulu senda Hagstofunni dánarvottorð,
     er þeir veita viðtöku, á sömu tímum og með sömu frestum og þessir aðilar
                   senda Hagstofunni aðrar skýrslur samkvæmt ákvörðun hennar.
         Hagstofan semur upp úr dánarvottorðum skýrslur um dánarorsakir hér á
         landi, í samræmi við alþjóðareglur, sem Ísland hefur gerst aðili að.

                                    10. gr.
        Í mannskaðaskýrslur samkvæmt ákvæðum laga nr. 42 1913 sækir Hagstofan
            m.a. vitneskju um mannskaða, er verða, án þess að lík finnist, og
               fyrirmæli um dánarvottorð samkvæmt lögum þessum taka ekki til.
           Fyrir andvana fædd börn eru ekki rituð dánarvottorð, en prestar og
                ljósmæður tilkynna þau Hagstofunni með lifandi fæddum börnum.
           Óheimilt er að setja lík andvana fædds barns eða látins ungbarns í
    kistu með öðru líki, nema hlutaðeigandi presti (safnaðarstjóra) hafi áður
       verið tilkynnt það. Útfararstjóri ber ábyrgð á því, að þessu ákvæði sé
                                                                       fylgt.

                                    11. gr.
        Í viðurkenndum sjúkrahúsum er heimilt að fela sérfræðingi að rannsaka
          lík látinna sjúklinga í því skyni að leiða ítarlega í ljós banamein
        þeirra, sbr. einnig ákvæði 6. gr. laga nr. 66 1933, varðandi rannsókn
     banameina í sambandi við framkvæmd opinberra sóttvarnarráðstafana.^1) Þá
   er slík rannsókn fer fram, skal ekki rita dánarvottorð fyrr en niðurstöður
                                                           hennar eru kunnar.

   ^1)Sjá [2]l. 34/1954.

                                    12. gr.
        Brot gegn ákvæðum laga þessara varða sektum, ...^1) nema þyngri
   refsingu varði samkvæmt almennum lögum.

   ^1)[3]L. 116/1990, 30. gr.

References

   Visible links
   1. http://www.althingi.is/dba-bin/lawformpr.pl?lnr=1962064
   2. file://1954034.html
   3. file:///altext/stjt/1990.116.html
