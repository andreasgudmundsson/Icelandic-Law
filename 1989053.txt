
   --------------------------------------------------------------------------

                                                Lög um samningsbundna gerðardóma

                             1989, nr. 53, 24. maí

   --------------------------------------------------------------------------

                                     1. gr.
           Lög þessi taka til samningsbundinna gerðardóma.
           Aðilar geta með samningi ákveðið að leggja réttarágreining sín á
   milli í gerð ef þeir hafa forræði á sakarefninu. Slíkan samning má gera
   hvort heldur er um ágreining sem upp er kominn eða síðar kann að koma upp
   í tilteknum lögskiptum aðila.

                                     2. gr.
           Hafi mál verið höfðað fyrir almennum dómstólum um ágreiningsefni
   sem á undir gerðardóm samkvæmt gildum gerðarsamningi skal ekki vísa því
   frá dómi nema krafa komi fram um það.

                                     3. gr.
           Gerðarsamningur skal vera skriflegur. Þar skal koma skýrt fram að
   um gerðarsamning sé að ræða, hverjir séu aðilar samningsins og úr hvaða
   réttarágreiningi skuli leyst.
           Gerðarsamningur skuldbindur ekki aðila ef í verulegum atriðum er
   vikið frá ákvæðum 1. mgr., ef úrlausnarefni má ekki leggja í gerð eða ef
   ákvæði um skipun gerðarmanna, málsmeðferð eða önnur atriði þykja ekki
   veita fullnægjandi réttarvernd.
           Gerðardómurinn kýs sér formann nema annað sé ákveðið í
   gerðarsamningi. Sé frestur til að útnefna gerðarmenn ekki tiltekinn í
   gerðarsamningi skulu aðilar tilnefna þá innan hæfilegs tíma.

                                     4. gr.
           Rísi ágreiningur um skipun í gerðardóminn getur aðili leitað til
   þess héraðsdómara sem hefði dómsvald um sakarefnið ef gerðarsamningur lægi
   ekki fyrir og leysir hann úr ágreiningnum með úrskurði.
           Aðili getur með sama hætti snúið sér til héraðsdómara ef gagnaðili
   fullnægir ekki skyldum sínum samkvæmt gerðarsamningi um skipun gerðarmanns
   eða ef aðilar ná ekki samkomulagi um skipun gerðarmanns. Getur dómari þá
   skipað þann eða þá gerðarmenn. Sama gildir ef gerðardómur verður
   óstarfhæfur sakir þess að gerðarmaður tekur ekki þátt í störfum gerðardóms
   vegna veikinda eða annarra atvika.
           Sé ákvæði um skipun og fjölda gerðarmanna ekki til að dreifa í
   gerðarsamningi og ekki næst samkomulag um aðra tilhögun skal dómari, eftir
   kröfu aðila, tilnefna þrjá menn í gerðardóm, þar af einn sem skal vera
   formaður.

                                     5. gr.
           Beiðni skv. 4. gr. skal vera skrifleg og koma fram strax og
   tilefni er til. Í henni skal m.a. tilgreina aðila málsins, ágreining þann
   sem gerðarmál snýst um, tildrög þess að leitað er til héraðsdómara og
   hverra aðgerða er óskað. Gerðarsamningur eða afrit hans skal fylgja
   beiðni.
           Dómari gerir aðilum viðvart hvenær mál verði tekið fyrir. Sé þess
   óskað getur gagnaðili fengið stuttan frest til að semja greinargerð, en að
   því loknu tekur dómari ágreiningsefnið til úrskurðar eftir að aðilar hafa
   tjáð sig um það munnlega. Dómari er óbundinn af áliti því er liggur til
   grundvallar úrskurði ef á það reynir í dómsmáli síðar. Úrskurði verður
   ekki skotið til Hæstaréttar. Þó má kæra til Hæstaréttar úrskurði þar sem
   synjað er tilnefningu gerðarmanns.

                                     6. gr.
           Gerðarmenn skulu vera nægjanlega líkamlega og andlega hraustir til
   að fara með gerðarmál. Þeir skulu vera lögráða og hafa forræði fjár síns.
   Þeir skulu hafa óflekkað mannorð.
           Gerðarmenn skulu fullnægja sérstökum hæfisskilyrðum héraðsdómara
   til meðferðar einstaks máls.
           Formaður gerðardóms sker úr ágreiningi um hæfisskilyrði
   gerðarmanna. Þá úrlausn getur aðili borið undir héraðsdómara með þeim
   hætti og með þeim áhrifum sem um getur í 5. gr. Héraðsdómari kveður upp
   úrskurð um ágreiningsefnið og verður honum ekki skotið til Hæstaréttar.

                                     7. gr.
           Kröfur aðila fyrir gerðardómi skulu vera skýrar. Gerðarmenn skulu
   ávallt gefa aðilum kost á að gera kröfur, færa fram sönnunargögn, kynna
   sér gögn málsins og tjá sig um sakarefnið. Gæta skal jafnræðisreglu.
           Að öðru leyti fer um málsmeðferð fyrir gerðardómi eftir
   gerðarsamningi. Þar sem slíkar reglur er ekki að finna ákveður gerðardómur
   sjálfur málsmeðferð og skal hraða gerðarmáli svo sem kostur er.
           Gerðarmenn skulu allir taka þátt í störfum dómsins. Formaður
   gerðardóms getur þó einn tekið við skjölum og sinnt öðrum minni háttar
   framkvæmdaratriðum. Í gerðarsamningi má einnig fela formanni gerðardóms
   einum að taka ákvarðanir um atriði sem varða rekstur gerðarmáls.
           Afl atkvæða í gerðardómi ræður úrslitum.

                                     8. gr.
           Gerðardómur skal vera skriflegur, skýr, rökstuddur í meginatriðum
   og undirritaður af þeim gerðarmönnum sem að dómi standa. Sátt fyrir
   gerðardómi skal vera skrifleg og undirrituð af aðilum og gerðarmönnum.

                                     9. gr.
           Verði verulegur dráttur á meðferð gerðarmáls sem aðili telur að
   rekja megi til vanrækslu gerðarmanna á starfsskyldum sínum getur hann
   snúið sér til héraðsdómara með þeim hætti sem segir í 4. og 5. gr. með
   kröfu á hendur gagnaðila og gerðarmönnum um að gerðarmenn, einn eða
   fleiri, verði leystir frá störfum og aðrir skipaðir í þeirra stað.
           Héraðsdómari tekur ákvörðun um þetta með úrskurði sem kæra má til
   Hæstaréttar.

                                    10. gr.
           Gerðarmenn eiga rétt á endurgjaldi fyrir verk sitt, svo og
   ferðakostnaði eftir reikningi. Verði ágreiningur getur aðili borið hann
   undir héraðsdómara með þeim hætti sem 5. gr. áskilur. Héraðsdómari leysir
   úr ágreiningsefninu með úrskurði sem kæra má til Hæstaréttar.

                                    11. gr.
           Gerðardómur kveður á um greiðslu málskostnaðar milli aðila eftir
   kröfu þeirra, þar á meðal kostnaðar sem leiðir af starfsemi gerðardómsins.
   Frá þessu má víkja með ákvæði í gerðarsamningi.

                                    12. gr.
           Gerðardóm má ógilda að nokkru leyti eða öllu með málsókn í héraði:

           1. ef gerðarsamningur var ógildur,
           2. ef gerðarmenn voru vanhæfir,
           3. ef málsmeðferð var áfátt í verulegum atriðum,
           4. ef gerðarmenn hafa farið út fyrir valdsvið sitt,
           5. ef gerðardómur er ekki í lögmætu formi,
           6. ef gerðardómur er bersýnilega reistur á ólögmætum sjónarmiðum
           eða fer í bága við allsherjarreglu.

           Hafi mál verið höfðað skv. 1. mgr., en mótmæli ekki áður komið
   fram um þau atriði sem málsókn er reist á, verður gerðardómur ekki ógiltur
   nema mótmælin skipti ekki máli eða afsakanlegt var að slík mótmæli kæmu
   ekki fram. Sátt fyrir gerðardómi má ógilda með sama hætti og réttarsátt
   með málsókn í héraði.

                                    13. gr.
           Sé annað ekki ákveðið í gerðarsamningi skal gerðardómur eða sátt,
   sem gerð er fyrir honum, vera aðfararhæf. Um skilyrði aðfarar,
   aðfararfrest og framkvæmd aðfarar fer eftir reglum aðfararlaga.
           Ef aðili byggir rétt fyrir dómi á gerðardómi eða sátt sem gerð er
   fyrir gerðardómi getur gagnaðili vefengt gildi hans vegna þeirra atriða
   sem greind eru í 12. gr. og sker dómurinn þá úr.

                                    14. gr.
           Gerðardómar, sem kveðnir eru upp í samræmi við þjóðréttarsamninga
   sem Ísland er aðili að, skulu öðlast viðurkenningu og aðfararhæfi hér á
   landi eftir því sem efni þeirra stendur til.
           Aðrir alþjóðlegir gerðardómar skulu öðlast viðurkenningu og
   aðfararhæfi ef þeir fullnægja fyrirmælum íslenskra laga um gerðardóma.

                                    15. gr.
           Lög þessi öðlast gildi 1. janúar 1990.

                                    16. gr.
           ...

References

   Visible links
   1. http://www.althingi.is/dba-bin/lawformpr.pl?lnr=1989053
