
   --------------------------------------------------------------------------

                                       Lög um tilkynningarskyldu íslenskra skipa

                             1977, nr. 40, 13. maí

   --------------------------------------------------------------------------

                                     1. gr.
           Öll íslensk skip, sem búin eru talstöð, önnur en varðskip, skulu
   tilkynna:

           a. brottför skipsins úr höfn;
           b. staðsetningu skipsins a.m.k. einu sinni á sólarhring, fiskiskip
           samkvæmt ákvörðun eftirlitsmiðstöðvar og farþegaskip eftir
           aðstæðum;
           c. komu skipsins í höfn.

                                     2. gr.
           Texti tilkynningarinnar skal vera sem hér segir:

           Við brottför: Skipsheiti, kallmerki eða skipaskrárnúmer,
           brottfararstaður og tími.
           Á sjó: Skipsheiti, kallmerki eða skipaskrárnúmer, reitnúmer,
           stefna og tími.
           Við komu í höfn: Skipsheiti, kallmerki eða skipaskrárnúmer,
           komustaður og tími.

                                     3. gr.
           Öllu hafsvæðinu í kringum landið skal skipt í tilkynningarreiti.
   Við tilkynningum af reitum þessum taki síðan strandstöðvar, beint eða um
   aðrar stöðvar ef beint samband næst ekki. Tilkynningarnar skal senda strax
   til eftirlitsmiðstöðvar, sem fylgist með að engar skyldutilkynningar
   vanti. Telji eftirlitsmiðstöðin að ástæða sé til eftirgrennslunar, leitar
   eða björgunar, skal hún þegar gera nauðsynlegar ráðstafanir og hafa um þær
   samráð við alla þá aðila er aðstoð geta veitt við eftirgrennslan, leit eða
   björgun.

                                     4. gr.
           Náist ekki beint samband við landstöðvar, skal tilkynna með aðstoð
   eftirlitsskips, sé það á miðunum, annars um önnur skip.

                                     5. gr.
           Fiskibátar, sem eigi eru búnir talstöðvum, skulu tilkynna
   viðkomandi eftirlitsstöð eða þeim, er hún tilnefnir, brottför sína,
   áformaðar ferðir og komu samkvæmt nánari ákvæðum í reglugerð, sem sett
   skal í samráði við [Siglingastofnun Íslands]^1) og Slysavarnafélag
   Íslands.

   ^1)[2]L. 7/1996, 6. gr.

                                     6. gr.
           Stærð tilkynningarreita þeirra, sem um ræðir í 3. gr., ákvarðast
   af eftirlitsmiðstöð í Reykjavík og skal hún sjá um útgáfu og dreifingu
   reitakorta.
           Sé reitakort ekki fyrir hendi skal gefa staðarákvörðun í breidd og
   lengd.

                                     7. gr.
           Landssími Íslands skal sjá um að strandstöðvar séu til staðar til
   móttöku þessara tilkynninga og áframhaldandi sendingar þeirra til
   eftirlitsmiðstöðvar.
           Landssíminn skal einnig sjá um, að skipum á þeim hafsvæðum hér við
   land, sem búa við mjög slæm móttökuskilyrði, verði bætt aðstaðan með
   uppsetningu nýrra strandstöðva.

                                     8. gr.
           Slysavarnafélag Íslands fer með yfirstjórn tilkynningarskyldunnar
   og eftirlitsmiðstöðvarinnar í Reykjavík.

                                     9. gr.
           Fyrir þjónustu tilkynningarskyldunnar greiða eigendur skipanna til
   Landssíma Íslands ákveðið gjald. Skal það miðast við stærð skips.

                                    10. gr.
           Brot gegn lögum þessum varða sektum sem fari hækkandi við ítrekuð
   brot. Sektarfé skal renna til ríkissjóðs.

                                    11. gr.
           Allur kostnaður við tilkynningarskylduna, þar með talinn
   fjarskiptakostnaður, greiðist úr ríkissjóði.

                                    12. gr.
           Ákveða skal með reglugerð^1) greiðslu útgerðarinnar til Landssíma
   Íslands svo og um nánari framkvæmd þessara laga.

   ^1)[3]Rg. 256/1979.

References

   Visible links
   1. http://www.althingi.is/dba-bin/lawformpr.pl?lnr=1977040
   2. file://ekkitil/ekkitil.html?1996007#g6
   3. file://ekkitil/ekkitil.html?REGL/1979256
