                                    dálkum.

   --------------------------------------------------------------------------

        Lög um réttindi og skyldur kennara og skólastjórnenda grunnskóla

                              1996 nr. 72 11. júní

   --------------------------------------------------------------------------

                      I. kafli. Til hverra lög þessi taka.
  1. gr. Lög þessi taka til hvers kennara og skólastjórnanda við grunnskóla í
 þjónustu sveitarfélaga á föstum launum meðan hann gegnir starfanum, enda verði
                          starf hans talið aðalstarf.
 Nú verður ágreiningur um það hvort kennari eða skólastjóri skuli sæta ákvæðum
 laga þessara og sker þá menntamálaráðherra úr. Ef starfsmaður vill eigi hlíta
 úrskurði ráðherra getur hann borið málið undir dómstóla og skal þá höfða mál á
                           hendur menntamálaráðherra.

                         II. kafli. Um veitingu starfa.
2. gr. Um ráðningu og skipun skólastjórnenda og kennara við grunnskóla fer eftir
     ákvæðum grunnskólalaga og ákvæðum laga um lögverndun á starfsheiti og
    starfsréttindum grunnskólakennara, framhaldsskólakennara og skólastjóra.
 Ráðningarsamningar skulu vera skriflegir. Þeir skulu gerðir á samræmd eyðublöð
sem Samband íslenskra sveitarfélaga lætur í té. Tekið skal fram hvort um er ræða
skipun eða ráðningu með gagnkvæmum uppsagnarfresti. Starfsmaður á rétt á að fá í
              hendur afrit af fullgildum ráðningarsamningi sínum.
    3. gr. Almenn skilyrði til þess að fá skipun eða ráðningu í kennara- eða
                 skólastjórnendastöðu við grunnskóla eru þessi:
                                 1. 21 árs aldur.
                                    2. Lögræði.
    3. Nauðsynleg heilbrigði, andleg og líkamleg, til þess að gegna starfanum.
        4. Íslenskur ríkisborgararéttur. Þó getur sveitarstjórn heimilað að
 ríkisborgarar annarra ríkja Evrópska efnahagssvæðisins verði ráðnir til starfa
með sömu kjörum og íslenskir ríkisborgarar. Einnig má víkja frá þessu ákvæði ef
 telja má sérstaklega eftirsóknarvert að fá erlendan ríkisborgara til að gegna
                            starfi til bráðabirgða.
    5. Leyfisbréf menntamálaráðherra til að nota starfsheitið grunnskólakennari
 og til að starfa sem slíkur hér á landi við grunnskóla á vegum opinberra aðila
  eða aðra hliðstæðaskóla samkvæmt ákvæðum laga um lögverndun á starfsheiti og
    starfsréttindum grunnskólakennara, framhaldsskólakennara og skólastjóra.
                    6. Fjárforræði, ef stöðu fylgja fjárreiður.
Nú hefur umsækjandi um starf hlotið dóm fyrir refsiverðan verknað, slíkan sem um
ræðir í 1. mgr. 68. gr. almennra hegningarlaga, og telst hann þá ekki fullnægja
                                starfsskilyrðum.
 Konur og karlar hafa jafnan rétt til að fá ráðningu eða skipun í kennara- eða
    skólastjórnendastörf við grunnskóla og til sömu launa fyrir sömu störf.
4. gr. Nú er starfsmaður skipaður í stöðu og ber þá að líta svo á að hann skuli
        gegna stöðunni þar til eitthvert eftirgreindra atriða kemur til:
      a. að hann brýtur af sér í starfinu, svo að honum beri að víkja úr því,
             b. að hann fullnægir ekki skilyrðum 3. gr. laga þessara,
                    c. að hann fær lausn samkvæmt eigin beiðni,
                 d. að hann hefur náð hámarksaldri, sbr. 13. gr.,
   e. að hann flyst í aðra stöðu sem veitir hliðstæð réttindi hjá sveitarfélagi,
                     f. að staðan er lögð niður, sbr. 14. gr.
5. gr. Lausa stöðu skal auglýsa í Lögbirtingablaði, venjulega með fjögurra vikna
fyrirvara. Heimilt er að taka til greina umsóknir sem berast eftir að liðinn er
umsóknarfrestur, enda hafi staðan ekki þegar verið veitt eða maður í hana ráðinn
                          eftir að frestur var liðinn.
Veita skal umsækjendum og stéttarfélögum kennara og skólastjórnenda sem starfa á
grundvelli laga um kjarasamninga opinberra starfsmanna kost á að fá vitneskju um
                             það hverjir sótt hafa.
  6. gr. Sveitarfélög skulu setja starfsmönnum erindisbréf. Samband íslenskra
   sveitarfélaga skal láta semja fyrirmynd að erindisbréfum fyrir starfsmenn.

                         III. kafli. Um lausn úr stöðu.
    7. gr. Sveitarstjórn veitir starfsmanni lausn frá stöðu um stundarsakir.
  Skólastjóri getur þó veitt starfsmanni lausn um stundarsakir, þótt hann hafi
   ekki veitt stöðuna, ef bið þykir hættuleg, en tilkynna skal sveitarstjórn
       tafarlaust þá ráðstöfun með skýringu á málavöxtum, enda tekur hún
                    fullnaðarákvörðun um lausnarveitinguna.
 Rétt er að veita starfsmanni lausn um stundarsakir ef hann hefur sýnt í starfi
 sínu óstundvísi eða aðra vanrækslu, óhlýðni við löglegt boð eða bann yfirmanns
 síns, vankunnáttu eða óvandvirkni í starfi sínu, hefur verið ölvaður að starfi
eða framkoma hans eða athafnir í því eða utan þess þykir að öðru leyti ósæmileg,
  óhæfileg eða ósamrýmanleg því starfi. Þó skal veita starfsmanni áminningu og
gefa honum kost á að bæta ráð sitt áður en honum er veitt lausn um stundarsakir
                          samkvæmt þessari málsgrein.
  Nú hefur starfsmaður fjárreiður eða bókhald með höndum og má þá veita honum
  lausn um stundarsakir án áminningar ef ætla má eða víst þykir að óreiða sé á
  bókhaldi eða fjárreiðum, bú hans tekið til gjaldþrotaskipta eða hann leitar
  nauðasamninga. Sama er ef hann er grunaður eða sannur orðinn að háttsemi er
 varða kynni sviptingu réttinda skv. 68. gr. almennra hegningarlaga eða heilsu
    hans er svo farið að eigi þyki gerlegt að láta hann gegna starfa lengur.
    Lausn um stundarsakir skal jafnan vera skrifleg með tilgreindum ástæðum.
  8. gr. Nú hefur starfsmanni verið veitt lausn um stundarsakir fyrir meintar
misfellur í starfi og skal þá þegar mál hans rannsakað af kunnáttumönnum eða að
hætti opinberra mála, efástæða þykir til, svo að upplýst verði hvort rétt er að
      veita honum lausn að fullu eða láta hann aftur taka við starfi sínu.
 Úrslit um stöðuna skulu ráðin strax og lokaniðurstöður rannsóknar eru kunnar.
9. gr. Meðan lausn um stundarsakir stendur nýtur starfsmaður hálfra fastra launa
  þeirra sem stöðu hans fylgja. Embættishúsnæði og jarðnæði, ef um er að ræða,
heldur hann, enda komi þau fríðindi til reiknings samkvæmt mati í þeim launum er
                                   hann fær.
 Nú fellur niður lausn um stundarsakir og skal starfsmaður þá fá greiddan þann
             helming hinna föstu launa er hann hefur verið sviptur.
  Nú tekur sá sem lausn hefur fengið um stundarsakir aftur við starfa sínum og
    skal þá líta svo á um starfsaldur sem hann hafi gegnt starfanum óslitið.
   10. gr. Sveitarstjórn veitir starfsmanni lausn úr stöðu. Lausn skal veita
  skriflega og jafnan greindar orsakir, svo sem vegna umsóknar, heilsubrests,
                         tiltekinna ávirðinga o.s.frv.
  Í lausnarbréfi skal jafnan kveðið á um það frá hvaða degi starfsmaður skuli
    lausn taka og með hvaða kjörum, svo sem um eftirlaun, sé um þau að ræða,
lífeyri, hvenær hann skuli sleppa íbúð, jarðnæði o.s.frv., eftir því sem við á.
11. gr. Jafnan skal starfsmanni sem víkja skal úr stöðu veittur kostur á að tala
            máli sínu áður en ákvörðun er tekin, ef þess er kostur.
 Rétt er þeim er vikið er úr stöðu að bera málið undir úrlausn dómstóla. Stefna
                  skal sveitarsjóði fyrir hönd sveitarfélags.
Nú er stöðumissir dæmdur óréttmætur og fer þá um bætur til aðila eftir ákvörðun
  dómstóla, nema hlutaðeigendur hafi komið sér saman um annað. Þegar bætur eru
     metnar skal hafa til hliðsjónar ástæður starfsmanns, svo sem aldur og
        atvinnumöguleika, svo og fram komnar málsbætur sveitarstjórnar.
12. gr. Starfsmanni skal víkja úr stöðu að fullu ef hann hefur verið sviptur með
fullnaðardómi rétti til að gegna stöðu þeirri. Nú hefur hann verið sviptur þeim
 rétti með dómi í héraði og skal þá í þeim dómi kveða á um það hvort það ákvæði
hans skuli þegar koma til framkvæmdar eða fresta því þar til ráðið verður hvort
   honum skuli skjóta til æðra dóms eða þar til úrlausn æðra dóms er fengin.
   13. gr. Starfsmanni skal veita lausn þegar hann er fullra 70 ára að aldri.
  Heimilt er þó starfsmanni að láta af störfum með rétti til eftirlauna og/eða
  lífeyris hvenær sem er eftir að hann er orðinn 65 ára eða fyrr ef hann hefur
                   unnið sér þann rétt samkvæmt öðrum lögum.
 14. gr. Nú er staða lögð niður og skal þá starfsmaður jafnan fá föst laun, er
  starfanum fylgdu, greidd í sex mánuði frá því að hann lét af starfi ef hann
hefur verið í þjónustu sveitarfélaga skemur en 15 ár, en í tólf mánuði eigi hann
að baki lengri þjónustualdur, enda hafi hann þá ekki hafnað annarri sambærilegri
                           stöðu hjá sveitarfélögum.
 Ef sama staða er aftur stofnuð innan fimm ára á starfsmaður að öðru jöfnu rétt
                                  til hennar.
Nú hefur maður verið leystur frá starfi vegna þeirra orsaka sem um getur í grein
 þessari eða annarra atvika sem honum verður ekki sök á gefin og skal hann þá í
 fimm næstu ár að öðru jöfnu sitja fyrir um starf í þjónustu sveitarfélaga, er
                       losna kann, ef hann sækir um það.
 Starfsaldur hans áður og eftir skal þá saman lagður og veitir þá sömu réttindi
                             sem óslitin þjónusta.
  Nú tekur maður, er launagreiðslna nýtur skv. 1. mgr., við starfi í þjónustu
     sveitarfélaga áður en liðinn er sex eða tólf mánaða tíminn og skulu þá
 launagreiðslur samkvæmt þessari grein falla niður ef laun þau er nýja starfinu
fylgja eru jöfn eða hærri en þau er hann naut í fyrri stöðunni. Ef launin í nýju
stöðunni eru lægri skal greiða starfsmanni launamismuninn til loka sex eða tólf
                              mánaða tímabilsins.
 15. gr. Nú vill starfsmaður beiðast lausnar og skal hann þá gera það skriflega
og með þriggja mánaða fyrirvara, nema ófyrirsjáanleg atvik hafi gert hann ófæran
 til að gegna stöðu sinni eða sveitarstjórn samþykki skemmri frest. Skylt er að
  veita lausn ef hennar er löglega beiðst. Þó er óskylt að veita starfsmönnum
 lausn frá þeim tíma sem beiðst er ef svo margir leita lausnar samtímis eða um
 líkt leyti í sömu starfsgrein að til auðnar um starfrækslu þar mundi horfa ef
     beiðni hvers um sig væri veitt. Getur sveitarstjórn þá áskilið lengri
                      uppsagnarfrest, allt að sex mánuðum.
Ákvæði ráðningarsamnings, sem gerður hefur verið fyrir gildistöku laga þessara,
           eða sérákvæði í lögum, er öðruvísi kveða á, skulu standa.

                              IV. kafli. Um orlof.
 16. gr. Um orlof starfsmanna skal fara eftir ákvæðum kjarasamninga og laga um
                                     orlof.
    17. gr. Skylt er starfsmanni að taka orlof ef yfirmaður hans skipar svo.
   Haldast skulu sérreglur í lögum og ráðningarsamningum um orlof tiltekinna
starfsmanna, sbr. 15. gr. Þó sé það aldrei skemmra en lágmark það sem ákveðið er
                        í orlofslögum og kjarasamningum.

                   V. kafli. Um launagreiðslur og hlunnindi.
18. gr. Starfsmenn taka laun samkvæmt kjarasamningum og ráðningarsamningum, sbr.
              24. gr. laga um kjarasamninga opinberra starfsmanna.
Starfsmönnum er skylt að hlíta breytingum á launakjörum sínum samkvæmt lögum eða
 samþykktum, staðfestum af hlutaðeigandi sveitarstjórn, þar sem heimild er til
        slíks að lögum, enda standi ráðningarsamningur því eigi í gegn.
  19. gr. Þegar laun fara stighækkandi eftir starfsaldri skal svo fara sem hér
                                     segir:
 Nú fær starfsmaður launahærri stöðu en hann hafði áður og tekur hann þá lægstu
  laun í hinni nýju stöðu ef þau eru hærri en hæstu laun í hinni fyrri. En ef
byrjunarlaun í nýju stöðunni eru jöfn eða lægri en þau er hann hafði þá í hinni
 fyrri tekur hann næstu laun fyrir ofan þau er hann hafði þar. Starfsaldur til
 launahækkunar í nýju stöðunni telst frá því er hann fékk skipun eða setningu í
                                     hana.
     Nú tekur starfsmaður við sams konar stöðu og hann hafði áður og telst
       starfsaldur hans þá frá skipun eða ráðningu í hina eldri stöðuna.
Nú tekur starfsmaður verr launaða stöðu í sömu starfsgrein en hann hafði áður og
fær hann þá laun í nýju stöðunni sem næst eru þeim launum eða hærri en þau laun
 er hann hafði í fyrri stöðunni. Ef hann tekur stöðu í annarri starfsgrein fær
 hann hæstu laun þar ef þau eru lægri eða jafnhá þeim er hann hafði. En ef þau
            eru hærri tekur hann þau er hann hafði í eldri stöðunni.
 Nú tekur starfsmaður við stöðu aftur sem hann hafði farið úr og er þá rétt að
                        telja saman allan starfstímann.
    20. gr. Föst laun greiðast fyrir fram mánaðarlega fyrsta starfsdag hvers
 mánaðar. Greidd laun eru óafturkræf þótt starfsmaður andist eða verði leystur
                     frá starfa áður en mánuður er liðinn.
 Nú tekur maður við starfa eftir fyrsta dag mánaðar og fær hann þá laun í réttu
          hlutfalli við tölu þeirra daga sem eftir eru af þeim mánuði.
  21. gr. Nú er starfsmaður leystur frá starfa vegna vanheilsu eða slysa, sem
 honum verður ekki með skynsamlegu mati gefin sök á, og ber þá að greiða honum
               þau föstu laun er stöðu hans fylgja í þrjá mánuði.
  Nú tekur maður sem látið hefur af starfi vegna vanheilsu aftur við starfi í
starfsgrein og skal þá starfsaldur hans áður og eftir lagður saman og veitir þá
                         sama rétt og óslitin þjónusta.
       Um greiðslu til maka látins starfsmanns fer eftir ákvæðum 1. mgr.
 22. gr. Þegar einhver hluti launa er greiddur í fríðu, svo sem jarðarafnotum,
   húsnæði, ljósi, hita, fæði og öðru, skulu þessi hlunnindi metin árlega af
           ríkisskattstjóra og matsverðið dregið frá heildarlaununum.
   23. gr. Starfsmanni er óheimilt að gefa út ávísanir á laun sem ekki eru í
 gjalddaga komin, nema sveitarstjórn veiti til þess samþykki sitt hverju sinni.
   Sú heimild má þó ekki fara fram úr fjórðungi árslauna. Enginn vinnur rétt
                samkvæmt slíkri ávísun, nema samþykki sé fengið.
       24. gr. Nú þykir hlýða að dómi sveitarstjórnar að starfsmaður beri
 einkennisbúning eða einkennismerki önnur í starfi sínu og ber sveitarsjóði að
 leggja hann eða þau merki til starfsmanni að kostnaðarlausu eftir þeim reglum
                            sem sveitarstjórn setur.
 25. gr. Starfsmenn, er veita heimili forstöðu, eiga rétt til þess að vinna tvo
 þriðju hluta ákveðins vinnutíma gegn samsvarandi frádrætti í launum, enda megi
                           slíkt verða að skaðlausu.
  Samsvarandi ívilnun má og öðrum veita er sérstaklega er farið, svo sem vegna
                                  heilsuveilu.
26. gr. Nú gegnir starfsmaður samkvæmt ákvörðun sveitarstjórnar jafnhliða sínum
 starfa öðrum starfa og fær hann þá hálf þau föstu byrjunarlaun er þeim starfa
 fylgja og aukatekjur allar. Ef slíkum starfa er skipt milli tveggja eða fleiri
starfsmanna kveður sveitarstjórn á um þóknun hvers þeirra með hliðsjón af vinnu
                           og aðstöðu að öðru leyti.
27. gr. Sveitarstjórn ákveður í samþykktum sínum daglegan vinnutíma starfsmanna,
             svo og þóknun fyrir verk sem unnin eru utan þess tíma.

                        VI. kafli. Skyldur starfsmanna.
  28. gr. Starfsmanni er skylt að rækja starf sitt með alúð og samviskusemi í
hvívetna. Hann skal gæta kurteisi, lipurðar og réttsýni í starfi sínu. Hann skal
  forðast að hafast nokkuð það að í starfi sínu eða utan þess sem er honum til
vanvirðu eða álitshnekkis eða varpað getur rýrð á það starf eða starfsgrein sem
                                hann vinnur við.
29. gr. Skylt er starfsmanni að hlýða löglegum fyrirskipunum yfirmanna um starf
                                     sitt.
 Þrátt fyrir ákvæði laga um kjarasamninga opinberra starfsmanna er skólastjórum
og staðgenglum þeirra óheimilt að gera verkfall. Fyrir 1. febrúar ár hvert skal
       sveitarstjórn birta lista yfir þá sem falla undir málsgrein þessa.
Ágreiningur um það hvort maður falli undir ákvæði 2. mgr. þessarar greinar skal
            lagður fyrir Félagsdóm sem sker úr honum til fullnustu.
30. gr. Starfsmenn skulu koma stundvíslega til starfa, hvort heldur er að morgni
  eða eftir hlé. Yfirmenn skulu fylgjast með stundvísi starfsmanna. Hafa skal
 stimpilklukkur á skrifstofum og vinnustofum, þar sem því verður við komið, og
             halda skal skrá um hvernig starfsmenn koma til vinnu.
 Starfsmanni er skylt að vinna án endurgjalds yfirvinnu allt að tvöföldum þeim
 tíma er hann hefur verið frá starfi án gildra forfalla eða hlíta því að dregið
                          sé af launum sem því nemur.
Nú sýnir starfsmaður óstundvísi og vanrækslu í starfi sínu og lætur ekki skipast
 við áminningu yfirboðara og varðar það brottvikningu um stundarsakir eða fyrir
                       fullt og allt ef miklar sakir eru.
     31. gr. Skylt er starfsmönnum að vinna yfirvinnu sem yfirboðarar telja
   nauðsynlega. Þó er engum starfsmanni skylt að vinna meiri yfirvinnu í viku
          hverri en nemur þriðjungi af lögmæltum vikulegum vinnutíma.
  32. gr. Hverjum starfsmanni er skylt að gæta þagmælsku um atriði er hann fær
   vitneskju um í starfi sínu og leynt skulu fara samkvæmt lögum, fyrirmælum
   yfirboðara eða eðli málsins. Þagnarskyldan helst þótt látið sé af starfi.
 33. gr. Skylt er starfsmanni að hlíta breytingum lögum samkvæmt á störfum hans
 og verkahring frá því er hann tók við starfi, enda hafi breytingin ekki áhrif
   til skerðingar á launakjörum hans eða réttindum. Sama er um breytingar sem
      yfirmaður ákveður en þeirri ákvörðun má skjóta til sveitarstjórnar.

                           VII. kafli. Um aukastörf.
  34. gr. Heimilt er að fela starfsmanni að vinna fyrir sanngjarnt endurgjald
aukastörf í þágu sveitarfélags, enda valdi það ekki vanrækslu á þeim störfum er
                               stöðu hans fylgja.
   Áður en starfsmaður stofnar til atvinnurekstrar, hyggst taka við starfi í
 þjónustu annars aðila en sveitarfélags gegn varanlegu kaupi eða ganga í stjórn
atvinnufyrirtækis ber honum að skýra sveitarstjórn eða eftir atvikum skólastjóra
  frá því. Innan tveggja vikna skal honum skýrt frá því ef áðurnefnd starfsemi
     telst ósamrýmanleg stöðu hans og honum bannað að hafa hana með höndum.
  Rétt er að banna starfsmanni slíka starfsemi sem í 2. mgr. segir ef síðar er
  leitt í ljós að hún fer ekki saman við starf hans í þjónustu sveitarfélags.

                    VIII. kafli. Um félagsskap starfsmanna.
 35. gr. Við endurskoðun laga þessara, svo og við samningu samþykkta í tengslum
 við þau, skal jafnan gefa stéttarfélögum starfsmanna kost á að fylgjast með og
                  fjalla um ágreiningsatriði þau sem upp koma.

                          IX. kafli. Gildistaka o.fl.
    36. gr. Lög þessi eru sett með vísan til b-liðar 1. mgr. 57. [2]laga um
 grunnskóla, nr. 66/1995. Við flutning grunnskólanna til sveitarfélaga yfirtaka
sveitarfélögin ráðningar og ráðningarsamninga núverandi starfsmanna. Kennarar og
skólastjórnendur, sem starfað hafa hjá ríki fyrir flutninginn, skulu halda öllum
starfsréttindum sínum óbreyttum, þar með töldum réttindum sem byggjast á starfs-
   og þjónustualdri. Flutningurinn felur því ekki í sér niðurlagningu stöðu í
  skilningi [3]14. gr. laga nr. 38/1954^1) og gilda ákvæði hennar því ekki um
                      starfsmenn í skilningi laga þessara.
                               ^1)Nú [4]l. 70/1996.
37. gr. Eftir flutning grunnskólanna frá ríki til sveitarfélaga skulu starfsmenn
  ekki njóta lakari réttinda í veikindaforföllum og barnsburðarleyfum en þeir
   njóta nú og kveðið er á um í reglugerðum nr. 410/1989, um barnsburðarleyfi
starfsmanna ríkisins, og nr. 411/1989, um veikindaforföll starfsmanna ríkisins.
38. gr. Þeir starfsmenn, sem ráðnir voru án skriflegs ráðningarsamnings fyrir 1.
   janúar 1975 og hafa starfað óslitið síðan, hafa sömu réttindi og skipaður
                                  starfsmaður.
                 39. gr. Lög þessi öðlast gildi 1. ágúst 1996.

References

   Visible links
   1. http://www.althingi.is/dba-bin/lawformpr.pl?lnr=1996072
   2. file://1995066.html
   3. file://1954038.html
   4. file://1996070.html
