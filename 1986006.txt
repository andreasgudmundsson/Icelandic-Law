
   --------------------------------------------------------------------------

                     Lög um afréttamálefni, fjallskil o.fl.

                              1986 nr. 6 21. mars

   --------------------------------------------------------------------------

                      I. kafli. Um stjórn fjallskilamála.
  1. gr. Hver sýsla er fjallskilaumdæmi, er skiptist í fjallskiladeildir eftir
         hreppum, nema [héraðsnefnd]^1) hafi fallist á aðra skiptingu.
Kaupstaður telst til fjallskilaumdæmis þeirrar sýslu, sem kaupstaðarlandið hefur
          áður legið undir, og er sérstök fjallskiladeild innan þess.
   [Nú eru sveitarfélög sameinuð og skulu þá umdæmi fjallskiladeilda haldast
 óbreytt frá því sem áður gilti og upprekstrarréttur standa óbreyttur miðað við
                    eldri skipan nema um annað sé samið.]^2)
                ^1)[2]L. 108/1988, 42. gr. ^2)[3]L. 25/1994, 1. gr.
      2. gr. [Héraðsnefnd]^1) hefur á hendi yfirstjórn allra afréttar- og
 fjallskilamála í sínu umdæmi, en hreppsnefnd eða bæjarstjórn annast stjórn og
 framkvæmd þeirra í hverri fjallskiladeild. Þar sem tvö eða fleiri sveitarfélög
eru ein fjallskiladeild, hafa sveitarstjórnir þeirra í sameiningu á hendi stjórn
  og framkvæmd fjallskilamála í því upprekstrarfélagi, eftir því sem nánar er
             ákveðið í fjallskilasamþykkt eða af [héraðsnefnd].^1)
                            ^1)[4]L. 108/1988, 42. gr.
    3. gr. Í fjallskilasamþykkt, er [héraðsnefnd]^1) setur, skal kveðið á um
      réttindi manna og skyldur að því er varðar afnot afrétta og annarra
sameiginlegra sumarbeitilanda, fjallskil, smalanir heimalanda vor og haust, svo
            og um öll önnur atriði, er að framkvæmd fjallskila lúta.
 Fjallskilasamþykkt tekur ekki gildi, fyrr en staðfest hefur verið af ráðuneyti
 því, sem fer með landbúnaðarmál, enda komi ákvæði hennar eigi í bág við þessi
                                      lög.
                            ^1)[5]L. 108/1988, 42. gr.

                    II. kafli. Um afrétti og notkun þeirra.
4. gr. Land, sem fjallskilaframkvæmd tekur til, skiptist í afrétti og heimalönd.
         Þar sem almenningar (óbyggðir) þurfa hreinsunar við, tekur og
fjallskilaframkvæmd til þeirra, eftir því sem þörf krefur og nánar er fyrir mælt
                                í lögum þessum.
       5. gr. Það skulu vera afréttir, sem að fornu hafa verið. Þó getur
   [héraðsnefnd]^1) ákveðið nýja afrétti eftir tillögum hreppsnefndar og með
       samþykki landeiganda. Enn fremur geta hreppsnefndir, með samþykki
  [héraðsnefndar],^1) breytt takmörkum afrétta og lagt til þeirra land, er þær
  hafa full umráð yfir. Ekki verður afréttarland, þótt í einkaeign sé, gert að
 heimalandi, nema samþykki [héraðsnefndar]^1) komi til. Bæjarstjórn getur tekið
  upp nýjan afrétt fyrir kaupstað, breytt takmörkum afréttar og lagt til hans
 heimalönd eða landshluta einstakra jarða innan lögsagnarumdæmis kaupstaðarins,
                 er kaupstaðurinn á eða hefur full umráð yfir.
                            ^1)[6]L. 108/1988, 42. gr.
6. gr. [Héraðsnefnd]^1) semur, að fengnum upplýsingum sveitar- og bæjarstjórnar,
  skrá yfir alla afrétti, er héraðsbúar nota. Skal þar lýst merkjum þeirra og
   tekið fram, hvaða jarðir eiga upprekstur á hvern afrétt svo og hverjir séu
  afréttareigendur, ef um afrétt í einkaeign er að ræða. Skrá þessi gildir sem
 heimild fyrir upprekstrarrétti hverrar jarðar í sýslunni, og verður henni ekki
  breytt, nema eftir tillögum sveitarstjórnar og með samþykki jarðeiganda eða
 umráðamanns jarðar. Breytingar á afréttum eða réttindum yfir þeim skulu þegar
     færðar í afréttaskrá. Afréttaskrá skal geymd í skjalasafni sýslunnar.
                            ^1)[7]L. 108/1988, 42. gr.
 7. gr. Upprekstrarrétt á afrétt hrepps eða annars upprekstrarfélags eiga allir
búfjáreigendur, sem landsafnot hafa í hreppi eða á félagssvæði, nema þar frá sé,
    að fengnu samþykki jarðeiganda, gerð undantekning í fjallskilasamþykkt.
     Um skyldu til að reka búfé á afrétt fer eftir því, sem fyrir er mælt í
                              fjallskilasamþykkt.
  8. gr. Um upprekstrarrétt á afréttarland, sem liggur undir einstaka jörð eða
                 stofnun, fer eftir fornri venju eða samningum.
Í fjallskilasamþykkt má setja ákvæði um, að í slíkt afréttarland megi eigi taka
búpening til sumargöngu af utanhreppsmönnum, sem eigi hafa þar upprekstrarrétt,
           nema með samþykki sveitarstjórnar, þar sem landið liggur.
Um afréttargjald til eiganda afréttarlands fer eftir samningi eða, ef samkomulag
næst ekki, eftir ákvörðun viðkomandi hreppsnefndar. Þó getur sá aðili, sem eigi
  vill una ákvörðun hreppsnefndar, krafist mats dómkvaddra manna um gjaldhæð.
  Ákvörðun um hagatoll, hvort heldur ákveðinn er með samningi eða eftir mati,
                gildir aldrei fyrir lengri tíma en 6 ár í senn.
  9. gr. Nú rís ágreiningur um upprekstrarrétt eða notkun afréttar samkvæmt 8.
gr., og skal þá, ef hreppsnefnd tekst eigi að miðla málum, vísa ágreiningnum til
  [sýslumanns],^1) er úrskurðar málið. Úrskurði [sýslumanns]^1) má skjóta til
                                   dómstóla.
                            ^1)[8]L. 108/1988, 43. gr.
10. gr. Enginn má nota afrétt, sem eigi á þar upprekstrarrétt samkvæmt 7. eða 8.
gr. nema viðkomandi sveitarstjórn eða sveitarstjórnir leyfi, eða landeigandi, ef
       um einkaeign á afréttarlandi samkvæmt 8. gr. er að ræða. Um slíkar
   leyfisveitingar, svo og um gjaldskyldu leyfishafa fyrir afréttarnot, skulu
                  nánari fyrirmæli sett í fjallskilasamþykkt.
  11. gr. Enginn má hafa afnot afréttar fyrir sjálfan sig, svo sem grasnyt og
hlunnindi, nema hreppsnefnd leyfi. Eigi tekur þó ákvæði þetta til fiskveiði eða
          annarra hlunninda, sem í einkaeign eru, þótt í afrétti séu.
     12. gr. Nú eru beitilönd einstakra jarða notuð til upprekstrar eða sem
   sameiginlegur bithagi með líkum hætti og afréttir, og skal þá reglum laga
 þessara um afrétti beitt um þau eftir því, sem við getur átt og nánar er fyrir
                           mælt í fjallskilasamþykkt.
13. gr. Eftir að sveitarstjórn hefur ákveðið, að vorsmölun skuli lokið, og allt
til fyrstu gangna, má enginn smala afrétt né gera afréttarbúpeningi ónæði, nema
                     með leyfi viðkomandi sveitarstjórnar.
14. gr. Nú eru tveir hreppar eða fleiri í fjallskiladeild (upprekstrarfélagi) og
         þykir hreppsnefnd í einum þeirra nauðsyn til bera að ganga úr
   fjallskiladeildinni og stofna nýja, og boðar þá hreppsnefnd til fundar með
búendum í hreppnum, sem upprekstur eiga, og lætur atkvæði ganga um málið. Verði
          ^3/4 þeirra, er atkvæðisrétt eiga, því fylgjandi að ganga úr
   fjallskiladeildinni, tilkynnir hreppsnefnd það sýslunefnd, og getur hún þá
   breytt fjallskilasamþykkt að því er þetta varðar og ákveðið hreppnum nýja
skilarétt, ef þörf krefur. Sýslunefnd kýs þrjá óvilhalla menn í skiptanefnd, til
   að stýra skiptum á sameiginlegum eignum fjallskiladeildarinnar. Náist ekki
  samkomulag aðila um þau skipti, að því er varðar lausafé og mannvirki, sker
                                skiptanefnd úr.
                 Um skiptingu afréttarlanda fer sem hér segir:
     a. Þar sem hver hreppur í fjallskiladeild þeirri sem skipta á, hefur frá
    fornu fari annast um fjallskil á ákveðnum afréttahluta og haft rétt til
  upprekstrar í hann, skal ákveða landamerki, þar sem leitamót hafa verið frá
               fornu fari, og færi sýslunefnd þau í afréttaskrá.
      b. Þar sem afréttur hefur verið leitaður sameiginlega, skal Landgræðsla
 Íslands fengin til að meta afréttinn gróðurmati og gera tillögur um skiptingu
eftir reglum III. kafla þessara laga. Náist eigi samkomulag aðila um landamerki,
sker skiptanefnd úr. Kostnað af störfum skiptanefndar og Landgræðslunnar ber sá
  aðili, er skipta beiddist. Nú þykist annar hvor aðili vanhaldinn af úrskurði
 skiptanefndar í einhverju efni, og má þá skjóta honum til landbúnaðarráðherra,
sem tilnefnir þrjá menn í yfirskiptanefnd, og úrskurðar hún um ágreiningsatriði.
                Kostnað af störfum hennar bera aðilar að jöfnu.

                 III. kafli. Um verndun beitilands og um ítölu.
 15. gr. Stjórnum fjallskiladeilda og sveitarstjórnum, þegar um heimalönd er að
ræða, er skylt að fylgjast með ástandi afrétta og heimalanda, og skulu þær hafa
      um það samráð við gróðurverndarnefnd viðkomandi sýslu og Landgræðslu
                                  ríkisins.^1)
     Berist þessum aðilum rökstuddar ábendingar um, að nýtingu afréttar eða
 heimalanda sé ekki hagað á skynsamlegan hátt, eða að um ofbeit sé að ræða, er
þeim skylt að leita álits gróðurverndarnefndar og Landgræðslu ríkisins um málið
                           og um aðgerðir til úrbóta.
                              ^1)Sjá [9]rg. 60/2000.
16. gr. Þar sem talin er þörf bættrar meðferðar afréttar og verndar á gróðri, að
mati gróðurverndarnefndar og Landgræðslu ríkisins, er stjórnum fjallskiladeilda
                   heimilt að grípa til eftirtalinna aðgerða:
     a. Ákveða, að fjallgöngur á hausti skuli færðar fram, eða að smalað sé af
                    tilteknum hlutum afréttar fyrir göngur.
          b. Ákveða, hvenær fyrst megi reka hverja búfjártegund á afrétt.
    c. Láta girða sérstök svæði á afréttum eða í heimalöndum fyrir hrossabeit.
      d. Banna, að stóðhross séu rekin á afrétt, enda séu þau þá undanskilin
                                  fjallskilum.
       e. Eiga frumkvæði að félagslegum aðgerðum til hagabóta í samráði við
                  gróðurverndarnefnd og Landgræðslu ríkisins.
                  f. Eiga frumkvæði að ítölu, ákvæði 17.25. gr.
   17. gr. Ítölu má gera í afrétti og heimalönd fyrir heilar sýslur, einstök
sveitarfélög eða hreppshluta, að fullnægðum skilyrðum laga þessara, enda sé gætt
             að brjóta ekki í bága við lög um sauðfjárveikivarnir.
  18. gr. Eftirtaldir aðilar geta farið þess á leit við [héraðsnefndir],^1) að
   athugun verði gerð á því, hvort þörf sé fyrir ítölu, og krafist ítölu, ef
          niðurstaða athugunar er á þann veg, að hennar sé talin þörf:
    a. Einstakir bændur, búi þeir á viðkomandi svæði eða á nærliggjandi svæði,
        þar sem um verulegan samgang búfjár er að ræða á milli svæðanna.
           b. Sveitarstjórn viðkomandi sveitarfélags og sveitarstjórnir
    nágrannasveitarfélaga, ef verulegur samgangur búfjár er á milli þeirra.
   c. [Héraðsnefndir]^1) aðliggjandi sýslna, ef verulegur samgangur búfjár er á
                                 milli þeirra.
   d. Gróðurverndarnefnd viðkomandi sýslu og gróðurverndarnefnd í nágrannasýslu,
              ef verulegur samgangur búfjár er á milli sýslnanna.
                             e. Landgræðsla ríkisins.
                            ^1)[10]L. 108/1988, 42. gr.
 19. gr. Nú hefur [héraðsnefnd]^1) borist ósk um, að gerð verði ítala í ákveðið
    landsvæði, og er þá skylt að leita álits hlutaðeigandi sveitarstjórnar,
  gróðurverndarnefndar og Landgræðslu ríkisins á málinu. Telji einhver þessara
 aðila þess þörf, skal gera athugun á beitarþoli og notkun landsins og gefa um
                                 það álitsgerð.
                            ^1)[11]L. 108/1988, 42. gr.
  20. gr. Telji gróðurverndarnefnd og Landgræðsla ríkisins, eða hlutaðeigandi
 sveitarstjórn, aðgerða þörf, ítölu eða annarrar gróðurverndar, þá skal stjórn
fjallskiladeildar, [héraðsnefnd],^1) ef heil fjallskilaumdæmi eiga hlut að máli,
eða sveitarstjórn, ef um heimalönd er að ræða, boða til fundar alla bændur innan
þess svæðis, sem um ræðir. Ef um heilt fjallskilaumdæmi eða meira er að ræða, er
 heimilt að boða til fulltrúafundar, þar sem fulltrúar einstakra sveitarfélaga
  eða fjallskiladeilda eiga fundarsetu, kosnir af bændafundum í hlutfalli við
  bændafjölda hvers sveitarfélags eða deildar. Fulltrúafundur getur því aðeins
          ráðið málinu til lykta, að allar deildir séu því samþykkar.
     Sá telst bóndi, er hefur lögbýli til ábúðar. Í fundarboði skal geta um
  fundarefni. Fundur telst lögmætur, ef meira en helmingur atkvæðisbærra manna
mætir. Hver maður hefur eitt atkvæði, og eigi fleiri, þótt hann nytji eða búi á
tveimur eða fleiri lögbýlum. Gróðurverndarnefnd viðkomandi sýslu og fulltrúi frá
Landgræðslu ríkisins eiga rétt til setu á fundinum með málfrelsi og tillögurétt.
                       Skylt er að boða þeim slíka fundi.
  Skrá skal í fundargerð, hve margir bændur eru á viðkomandi svæði, svo og hve
                   margir hafa greitt atkvæði um fundarefnið.
 Verði samþykkt með meirihluta atkvæða á lögmætum fundi að gera ítölu eða grípa
 til annarra aðgerða til að létta af afréttum eða heimalöndum, sbr. ae-lið 16.
                         gr., er sú samþykkt bindandi.
Samþykkt um ítölu í afrétti eða heimalönd skal send viðkomandi [héraðsnefnd],^1)
                    og skal hún annast um, að ítala sé gerð.
   Ef aðeins er um að ræða eina fjallskiladeild, eitt sveitarfélag eða hluta
        sveitarfélags, og fundur samþykkir ítölu einróma, má fela stjórn
fjallskiladeildar eða sveitarstjórn að sjá um framkvæmd ítölu. Skylt er þó ætíð
               að leita aðstoðar sérfróðra manna við ítölumatið.
  Fundarályktanir um aðrar aðgerðir samkvæmt heimildum í ae-lið 16. gr. skal
                       senda viðkomandi fjallskiladeild.
Nú er tillaga um ítölu eða aðrar aðgerðir felld við atkvæðagreiðslu, og er þeim,
sem aðgerða hefur krafist, þá heimilt að vísa málinu til landgræðslustjóra, sem
fer með það, samkvæmt [12]23. gr. landgræðslulaga nr. 17/1965. Skylt er að hlíta
                      þeirri ítölu, sem þannig er ákveðin.
                            ^1)[13]L. 108/1988, 42. gr.
21. gr. Þegar [héraðsnefnd]^1) hefur borist fundarályktun um ítölu samkvæmt 20.
 gr., annast sýslumaður um skipun 3ja manna ítölunefndar. Sýslumaður tilnefnir
 formann nefndarinnar, en [Bændasamtök Íslands]^2) og Landgræðsla ríkisins sinn
            manninn hvort. Varamenn skulu tilnefndir af sömu aðilum.
               ^1)[14]L. 108/1988, 42. gr. ^2)[15]L. 9/1996, 1. gr.
  22. gr. Ítala skal svo ákvörðuð, að fullskipað sé í landið en ekki ofskipað
   miðað við beitarþol. Byggja skal á beitarþolsrannsóknum svo sem við verður
         komið, jafnframt skal tekið tillit til aðstæðna hverju sinni.
 Búfé skal lagt í einingar með hliðsjón af tillögum sérfræðinga í fóðurfræði og
 beitarþolsrannsóknum. Ítölunefnd er heimilt að ákveða hlutfallstölu einstakra
               búfjártegunda, sé gróðurfar landsins mjög einhæft.
 23. gr. Ef innan ítöluumdæmis er kaupstaður eða kauptún, sem hefur umráðarétt
jarðnæðis, er grasnyt fylgir, hefur kauptúnið sem heild beitarrétt í heimahögum
og afrétti í hlutfalli við beitiland jarðarinnar, eftir sömu reglum og um getur
 í 22. og 24. gr. Um rétt einstaklinga innan viðkomandi kaupstaðar eða kauptúns
fer eins og um önnur sveitarfélög og einstaklinga innan þeirra sé að ræða. Nú er
kauptún í landi jarðar, sem er einkaeign, og skal þá við ítölu úthluta jörðinni
   í heild, þar með talið kauptúnið, því, sem henni ber í hlutfalli við aðrar
jarðir, en íbúar kauptúnsins semji hver fyrir sig við umráðamann jarðarinnar um
                    beitarréttindi í heimalandi og afrétti.
24. gr. Þegar ítölunefnd hefur ákveðið heildartölu búfjár, sem hafa má á hverju
 svæði, sendir hún úrskurðinn viðkomandi sýslumanni, sem birtir hann viðkomandi
aðilum og Landgræðslu ríkisins. Sveitarstjórn hefur eftirlit með því að eigi sé
                haft fleira í högum en ítölunefnd hefur ákveðið.
    Nú er fleira búfé á ákveðnu ítölusvæði en þar má ganga samkvæmt úrskurði
   ítölunefndar, og má þá fela ítölunefnd að ákveða hlutdeild hvers býlis af
                            heildarsveitarréttindum.
  Nú hefur hreppsnefnd eða stjórn fjallskiladeildar gert tillögur um hlutdeild
 einstakra býla í ítölu, og getur þá sá, sem ekki vill una þeim, skotið málinu
                         til ítölunefndar, sem sker úr.
Réttur hvers lögbýlis, sem sérmetið var við fasteignamat árið 1932, skal að ^1/3
   vera jafn, en að ^2/3 skal hann vera í hlutfalli við beitarþol heimalands
   jarðarinnar. Hafi það ekki verið metið, má leggja til grundvallar landverð
    jarðarinnar eftir fasteignamati að frádregnum hlunnindum og að frádregnu
    verðmæti þess hluta af fullræktuðu landi, sem ætla má að nota verði til
       heyöflunar. Taka má tillit til sérstakra búskaparhátta á jörðinni.
 Heimilt er sveitarfélagi, sem ekki fyllir ítölu sína í afrétti, að leyfa öðru
 sveitarfélagi, sem á upprekstur í sameiginlegt afréttarland, að fylla ítöluna,
    enda komi gjald fyrir, sem ítölunefnd ákveður. Hafi ábúandi færra búfé í
  heimahögum en svarar ítölu hans, má hann taka af öðrum innan sama hrepps, en
 eigi utan, nema með samþykki sveitarstjórnar. Sama gildir um eyðijarðir, noti
eigandi þær ekki fyrir eigin fénað. Hafi hreppsbúar ekki þörf nytjalandsins, en
 sveitarstjórn synjar jarðeiganda að taka fénað utan hrepps, getur hann krafist
  beitarleigu eftir mati ítölunefndar, enda sé það land, ef um heimaland er að
                        ræða, girt fjárheldri girðingu.
 Nú hefur ítala verið ákveðin í afréttarland, og er þá sveitarstjórn heimilt að
       jafna niður fjallskilakostnaði í hlutfalli við ítölu hvers býlis.
     25. gr. Til þess að gera ítölu í land, sem er innan tveggja eða fleiri
     lögsagnarumdæma eða er eign fleiri en eins lögsagnarumdæmis, tilnefnir
landbúnaðarráðherra einn mann í nefnd og er hann formaður, stjórn [Bændasamtaka
              Íslands]^1) annan og landgræðslustjóri hinn þriðja.
                             ^1)[16]L. 9/1996, 1. gr.
26. gr. Kostnaður við störf ítölunefndar greiðist af því sveitarfélagi, sem hlut
á að máli. Nú er ítala gerð í lönd tveggja eða fleiri sveitarfélaga, og skiptist
þá kostnaðurinn milli þeirra eftir meðaltalstölu búpenings síðastliðin fimm ár.
    Rísi ágreiningur um reikning ítölunefndar eða skiptingu kostnaðar milli
               sveitarfélaga, [skera Bændasamtök Íslands úr].^1)
                             ^1)[17]L. 9/1996, 1. gr.
27. gr. Sá, er ekki vill una úrskurði ítölunefndar, getur krafist yfirítölumats
      innan fjögurra vikna frá uppkvaðningu ítöluúrskurðar. Krafan sendist
 landbúnaðarráðherra, sem skipar þrjá menn í yfirítölunefnd, og sé einn þeirra
               formaður. Starfar nefndin samkvæmt ákvæðum 22. gr.
 Kostnaður greiðist á sama hátt og segir í 26. gr., ef nefndin breytir ítölu um
       10 af hundraði eða meira, ella af þeim, er krafðist endurskoðunar.
 28. gr. Nú telur einhver, að ítölu sé ekki fylgt, og getur hann þá kært málið
                                til sýslumanns.
Nú verður sannað, að einhver bóndi hefur fleira búfé í afrétti eða heimahögum en
  hann hefur rétt til samkvæmt ítölu, og skal þá sýslumaður gera viðkomanda að
                        greiða sekt til fjallskilasjóðs.
             Sektarfé skal verja til gróðurbóta á viðkomandi landi.
       Sekt skal vera sem samsvarar ^1/10 af meðallambsverði fyrir hverja
fjallskilaeiningu, sem er umfram leyfilega tölu, en tvöfalda má sekt fyrir hvert
 ítrekað brot. Heimilt er að láta sektir niður falla, ef sönnur verða færðar á,
                    að um ásetning hafi ekki verið að ræða.
  29. gr. Skylt er að taka ítölu til endurmats, þegar 4 ár eru liðin frá þeim
 tíma, að ákvörðun um ítölu tók gildi, ef a.m.k. ^1/4 ábúenda, sem hlut eiga að
  máli, krefjast þess, eða ef landgræðslustjóri, stjórn fjallskiladeildar eða
                      gróðurverndarnefnd telur þess þörf.
         30. gr. Nánari ákvæði um ítölu má setja í fjallskilasamþykkt.

                   IV. kafli. Um ágang afréttarpenings o.fl.
 31. gr. Nú verða mikil brögð að ágangi búfjár úr afrétti í heimahaga, og getur
þá sá, er fyrir verður, gert sveitarstjórn aðvart. Skal hún þá, ef um verulegan
  eða óeðlilegan ágang virðist að ræða, skipa fyrir um smölun ágangspenings og
rekstur til afréttar eða skilaréttar. Kostnaður greiðist úr fjallskilasjóði eða
sveitarsjóði þess hrepps eða hreppa, er afrétt þann nota, er ágangspeningur kom
   frá. Heimilt er þó í fjallskilasamþykkt að ákveða að nokkru aðra skipan á
  skiptingu þessa kostnaðar. Sama gildir um kostnað við búfé, sem stendur við
                               afréttargirðingar.
   32. gr. Nú verða eigendur eða ábúendur jarða, er að afrétti liggja, fyrir
  verulegum ágangi afréttarpenings, og geta þeir þá krafist girðingar á milli
     afréttar og heimalanda sinna skv. [18]7. gr. laga nr. 10 25. mars 1965
                                (girðingarlaga).
33. gr. Nú verður ágangur búfjár úr einu heimalandi í annað, og getur þá sá, er
fyrir verður, kært til hreppstjóra. Stafi ágangurinn af búfé, sem vanrækt hefur
verið að reka á fjall eftir fyrirmælum fjallskilasamþykktar, ber hreppsnefnd að
sjá um, að eigendur reki fénaðinn til afréttar. Vanræki þeir það, lætur hún reka
  á þeirra kostnað. Stafi ágangur hins vegar af búfé, sem heimilt er að hafa í
  heimahögum, ber sveitarstjórn að láta smala ágangsfénaði og reka þangað, sem
 hann á að vera, á kostnað eiganda, nema annað sé ákveðið í fjallskilasamþykkt.
[Sinni sveitarstjórn ekki skyldum sínum skv. 1. mgr. að mati lögreglustjóra skal
              hann láta smala ágangsfénaði á kostnað eiganda.]^1)
                             ^1)[19]L. 87/1997, 1. gr.
 34. gr. Gangi búpeningur í engi, tún, garðlönd eða önnur afgirt svæði og valdi
tjóni, skal eigandi gjalda ábúanda bætur. Sé um endurtekinn ágang sama búpenings
að ræða, getur ábúandi sett hann inn og gert eiganda aðvart, enda hafi hann áður
      skorað á eiganda að afstýra frekari ágangi. Skal eiganda tilkynnt um
   innsetninguna samdægurs. Vitji eigandi eigi hins innsetta búpenings innan
    tveggja sólarhringa og greiði uslagjald samkvæmt mati tveggja manna, er
  hreppstjóri nefnir til, má [krefjast nauðungarsölu á fénu án þess að frekari
áskorunar til eiganda sé þörf. Söluverð þess að frádregnu uslagjaldi og kostnaði
                          greiðist]^1) búfjáreiganda.
                            ^1)[20]L. 90/1991, 91. gr.
 35. gr. Sé búpeningur settur inn, skal þess gætt, að hann sé ekki í svelti. Ef
   innsettur fénaður ferst eða verður fyrir slysi, greiðir sá, er inn setur,
                                 eiganda bætur.

                         V. kafli. Um göngur og réttir.
   36. gr. Í fjallskilasamþykkt skulu vera ákvæði um vorsmölun heimalanda og
                                    afrétta.
  37. gr. Á hvern afrétt skal gera tvennar almennar leitir hið fæsta á hverju
  hausti. Skal í fjallskilasamþykkt kveða nánar á um leitir á hverjum afrétti.
 38. gr. Öllum, sem búfé hafa undir höndum, sem fjallskilaskylt er, ber að taka
 þátt í göngum og hreinsun heimalanda samkvæmt fyrirmælum þessara laga og eftir
 því og á þann hátt, er sveitarstjórn mælir fyrir um á hverjum stað. Húsbændur
 skulu inna af höndum fjallskil fyrir heimamenn sína, nema sveitarstjórn leggi
                             þau á þá sérstaklega.
39. gr. Hver bóndi er skyldur að smala heimaland sitt á hausti samhliða leitum,
 ef sveitarstjórn mælir svo fyrir. Sama gildir um eigendur eyðibýla, þó að þeir
eigi þar ekki fjárvon. Hlýði umráðamaður lands ekki fyrirmælum sveitarstjórnar,
  ber honum að greiða smölunarkostnað eftir mati sveitarstjórnar. Ekki verður
umráðamaður lands þó krafinn um þátttöku í smölunarkostnaði, sé honum meinað að
    nota land sitt til sumarbeitar eða leigja það samkvæmt 8. gr. eða vegna
                               búfjárveikivarna.
 Í fjallskilasamþykkt skal ákveða nánar, hvað skuli vera aðalleitir, er ákvæði
                                þessi taka til.
40. gr. Sveitarstjórn eða umboðsmaður hennar (fjallskilastjóri) skipar fyrir um
reglulegar afréttargöngur og aðrar leitir samkvæmt fjallskilasamþykkt, sbr. 33.
og 35. gr.^1) Undanþiggja má fjallskilum að einhverju eða öllu leyti fénað, sem
                    gengur í öruggum girðingum eða á eyjum.
   Í fjallskilasamþykkt má ákveða, að haustsmölun heimalanda verði metin til
aðalfjallskila að meira eða minna leyti, eftir því sem til hagar á hverjum stað.
             ^1)Svo í Stjtíð., en virðist eiga að vera 36. og 38. gr.
   41. gr. Nú er jörð í eyði og land hennar ekki lagt til afréttar viðkomandi
 hrepps með samningum, og er þá eiganda eða umboðsmanni hans skylt að annast um
  hreinsun heimalands jarðarinnar vor og haust sem og önnur fjallskil, eins og
byggð væri. Nú fellur sveitarfélag eða verulegur hluti þess úr byggð, og skal þá
viðkomandi sýslunefnd sjá um, að fjallskil séu framkvæmd á eyðilöndum. Kostnaður
við þau skiptist þannig, að eigendur bera ^1/2, hreppar þeir, er fjárvon eiga í
        löndunum, ^1/4 og ríkið ^1/4. [Bændasamtök Íslands úrskurða]^1)
                              kostnaðarreikninga.
                             ^1)[21]L. 9/1996, 1. gr.
  42. gr. Fjallskilum í afréttum og öðrum sumarbeitarhögum skal jafnað niður á
fjallskilaskylda aðila í hlutfalli við tölu fjallskilaskylds búpenings. Heimilt
 er þó að leggja hluta fjallskilakostnaðar á landverð jarða að frádregnu verði
    ræktaðs lands og hlunninda, enda séu um það ákvæði í fjallskilasamþykkt.
  43. gr. Hver fjallskiladeild ritar gerðabók og færir sérstakt bókhald. Skal
   fjallskilareikningur endurskoðaður á sama hátt og sveitarsjóðsreikningur.
 Fjallskil skulu innt af hendi í vinnu, eftir því sem þörf krefur og við verður
           komið, ella goldin í peningum eftir mati sveitarstjórnar.
 Þeim kostnaði fjallskilasjóðs, sem ekki verður inntur af hendi með skylduvinnu
 og óvissar tekjur sjóðsins hrökkva ekki fyrir, er heimilt að jafna niður eftir
                               fyrirmælum 42. gr.
                        Fjallskilagjöld má taka lögtaki.
  44. gr. Nú vanrækir maður án lögmætra ástæðna að inna fjallskil af hendi, og
skal hann þá, eftir ákvörðun hreppsnefndar eða bæjarstjórnar, auk greiðslu fyrir
   fjallskilin, eins og þau eru metin, gjalda sekt í fjallskilasjóð, allt að
                      helmingi af matsverði fjallskilanna.
    45. gr. Þyki einhverjum sér gerð of mikil fjallskil, getur hann kært til
hreppsnefndar eða bæjarstjórnar, er úrskurðar kæruna. Úrskurði hreppsnefndar má
  skjóta til [sýslumanns].^1) Enginn getur með því að kæra skotið sér undan að
                inna af hendi þau fjallskil, er honum voru gerð.
                            ^1)[22]L. 108/1988, 43. gr.
    46. gr. Sveitarstjórn getur ákveðið, að sérstakir kostnaðarliðir, sem af
                  fjallskilum stafa, greiðist úr sveitarsjóði.
47. gr. Í fjallskilasamþykkt skulu vera ákvæði, er tryggja eins vel og verða má,
að göngur fari fram samtímis í löndum, er saman liggja og ekki eru aðgreind frá
                  öðrum með girðingum, vötnum eða fjallgörðum.
       Nú verður ágangur fjár frá einu sveitarfélagi í annað eða frá einu
  fjallskilaumdæmi í annað, og getur þá sá, er fyrir verulegum ágangi verður,
 krafið hinn aðilann um gjald fyrir, eða að hann sendi menn í göngur, eftir því
sem hæfilegt þykir miðað við gangnakostnað og usla í högum. Rétt er, að um þetta
                    séu nánari ákvæði í fjallskilasamþykkt.
   48. gr. [Héraðsnefnd]^1) ákveður í fjallskilasamþykkt, hvar aðalréttir og
 aukaréttir skuli vera í fjallskilaumdæmi, að fengnum tillögum sveitarstjórna.
  Þar skal og tiltekið á sama hátt, hvaða leitarsvæði skuli gengin til hverrar
   réttar og hvaða daga göngur skuli gerðar á hverjum stað. Gangnadögum má þó
  breyta fyrir eitt haust í senn með samþykki [héraðsnefndar],^1) enda sé þess
gætt, ef göngum er flýtt eða frestað, að breytingin nái til þeirra leitarsvæða,
                                er saman liggja.
                            ^1)[23]L. 108/1988, 42. gr.
 49. gr. Sveitarstjórn eða fjallskilastjórn ber að sjá um, að til sé á hverjum
 réttarstað hæfilega stór fjárrétt og nægilegt dilkrými við hverja rétt, svo og
                         að réttinni sé vel við haldið.
 50. gr. Þegar byggja þarf rétt, er landeiganda skylt að leggja til land undir
                          hana, þó ekki tún eða engi.
 Metnar skulu landeiganda bætur fyrir jarðrask í sambandi við nýbyggingu réttar
  eða endurbætur, og rétt á ábúandi á árlegu uslagjaldi fyrir átroðning vegna
                                  réttarhalds.
 51. gr. Nú er ákveðið að reisa eða endurbyggja almenningsrétt, og skal þá, ef
    ekki er öðruvísi ákveðið með samkomulagi aðila, kostnaður við bygginguna
greiddur úr fjallskilasjóði viðkomandi fjallskiladeildar eða deilda. Heimilt er
   sveitarstjórn að jafna sérstaklega niður á fjallskilaskylda aðila gjaldi í
  fjallskilasjóð vegna réttarbyggingar, sbr. 42. gr. og 46. gr. Viðhald réttar
                            greiðist með sama hætti.
                  Nánari ákvæði má setja í fjallskilasamþykkt.

                VI. kafli. Um hreinsun heimalanda eftir réttir.
  52. gr. Hreppsnefnd skal sjá um, að eftir réttir á haustum séu öll heimalönd
 rækilega smöluð samtímis, svo oft sem þurfa þykir, og að afbæjarfé komist til
                                réttra eigenda.
  53. gr. Skyldur er hver bóndi eða landráðandi að hirða fé það, sem finnst í
heimalandi hans, eftir að fjallgöngum er lokið. Í fjallskilasamþykkt skal kveðið
                          nánar á um skil afbæjarfjár.

                VII. kafli. Um eftirleitir og öræfaleitir o.fl.
54. gr. Eftirleitir skal gera á afrétt, ef líklegt er, að þar leynist fé. Skal í
                fjallskilasamþykkt kveða nánar á um eftirleitir.
  55. gr. Nú liggja öræfi, þar sem fjárvon kann að vera, að afréttum eða öðrum
sumargöngulöndum, og skal þá [héraðsnefnd]^1) eða nefndir hlutast til um, að þau
                séu leituð að minnsta kosti einu sinni á hausti.
                            ^1)[24]L. 108/1988, 42. gr.
56. gr. Í fjallskilasamþykkt má heimila sveitarstjórn að láta lóga fé á hausti,
                            er finnst í öræfaleitum.
57. gr. Nú verður vart fjár í ógöngum, og er þeim þá skylt, er sér, að tilkynna
 það oddvita viðkomandi sveitarfélags. Skal hann þá leitast við að fá færa menn
til að bjarga fénu, ef fært þykir. Sé björgun óframkvæmanleg eða of hættuleg að
 dómi björgunarmanns eða aðstæður það örðugar, að tvöfalt verð fjárins hrökkvi
   ekki fyrir björgunarkostnaði, er skylt að skjóta féð, sé það unnt. Takist
björgun kinda úr slíkum ógöngum, greiðir eigandi kindar hálft verð hennar fyrir
    björgun, en sveitarsjóður, þar sem eigandi er heimilisfastur, hinn hluta
kostnaðar. Náist kind eða kindur hins vegar ekki lifandi, skal sýslusjóður, þar
sem björgunartilraun var gerð, bera kostnað vegna tilraunarinnar, enda samþykki
                             sýslumaður reikninga.

                VIII. kafli. Um meðferð ómerkinga og óskilafjár.
58. gr. Hver sá, sem fjallskil innir af höndum, hvort heldur við smölun afrétta
     eða heimalanda, skal leitast við að handsama, svo fljótt sem verða má,
    ómerkinga, sem vart kann að verða, og auðkenna þá, ef þeir fylgja móður.
    Nú koma ómerkingar eða annað óskilafé til réttar, og skal þá draga það í
 sérstakan dilk, þar sem menn eiga kost á að leiða mæður til ómerkinga og sanna
                        eignarrétt sinn á öðru óskilafé.
 59. gr. Ómerkingum og óskilafé, sem kemur fyrir í skilaréttum og ekki finnast
  eigendur að, skal þegar lógað í sláturhúsi, og sér hreppstjóri um, að svo sé
  gert. Áður en slíku fé er lógað, skal skrifa nákvæma lýsingu á því, þar sem
   getið sé marks og annarra einkenna, er eigendur gætu helgað sér það eftir.
  Óskilafé, sem fram kemur eftir réttir og ekki finnast eigendur að, eða ekki
         kemst til eigenda vegna fjarlægðar, skal fara með á sama hátt.
Allt óskilafé, sem fargað er, skal lagt inn á reikning, þannig að greiða megi út
                    verð hverrar kindar, ef eigandi finnst.
 Annan óskilapening, svo sem hross og nautgripi [má selja að kröfu hreppstjóra
við nauðungarsölu með 12 vikna innlausnarfresti án þess að sérstakrar áskorunar
     sé þörf til eiganda].^1) Nánari ákvæði má setja í fjallskilasamþykkt.
                            ^1)[25]L. 90/1991, 91. gr.
60. gr. Fyrir árslok skulu hreppstjórar birta í Lögbirtingablaði tilkynningu um
   förgun óskilafjár, hver í sínum hreppi, eða um sölu, ef um óskilahross eða
nautgripi er að ræða. Skal í tilkynningu greint mark og auðkenni hverrar skepnu,
 eftir því sem kostur er, og skorað á rétta eigendur að gefa sig fram og sanna
                        rétt sinn innan tiltekins tíma.
61. gr. Af sláturverði ómerkinga og annars óskilafjár og andvirði seldra hrossa
   og nautgripa greiðist áfallinn kostnaður. Eftirstöðvar andvirðis greiðast
      eiganda, ef hann sannar eignarrétt sinn innan tiltekins tíma, ella í
fjallskilasjóð eða sjóði þeirra fjallskiladeilda, þar sem óskilapeningurinn kom
                                     fyrir.
62. gr. Nánari fyrirmæli um meðferð og förgun ómerkinga og annars óskilapenings
                         má setja í fjallskilasamþykkt.

                      IX. kafli. Um mörk og markaskrár.^1)
     ^1)[26]Rg. 50/1994. [27]Rg. 411/1996. [28]Rg. 212/1997. [29]Rg. 708/1997.
                      [30]Rg. 200/1998, sbr. [31]30/2000.
    63. gr. [Búfjármörk eru: örmerki, frostmerki, brennimörk, plötumerki og
eyrnamörk. Skylt er hverjum búfjáreiganda að hafa glöggt mark á búfé sínu. Lömb
   skulu eyrnamörkuð fyrir lok 12. viku sumars. Skylt er að brennimerkja eða
plötumerkja allt ásett sauðfé og geitfé með brennimarki eða númeri lögbýlis eða
eiganda, sýslutákni og númeri sveitarfélags. Að auki er heimilt að brennimerkja
                           sömu númer og tákn á horn.
Landbúnaðarráðherra setur með reglugerð nánari ákvæði um notkun búfjármarka, þar
    með talin ákvæði um liti, gerð og notkun plötumerkja eftir varnarsvæðum,
    framkvæmd frost- og örmerkinga og skyldu til að láta merkja stórgripi. Í
      fjallskilasamþykkt er heimilt að setja sérákvæði um búfjármörk.]^1)
                             ^1)[32]L. 87/1997, 2. gr.
 64. gr. Búfé skal draga eftir mörkum. Mark helgar markeiganda eignarrétt nema
  sannist að annar eigi. Enginn má draga sér búpening sem eigi ber hans rétta
mark. [Við sönnun á eign á búfé er örmerki rétthæst, þar næst frostmerki, síðan
 brennimark, þá plötumerki og síðast eyrnamark.]^1) Eiganda rétthærra marks er
 skylt að gera grein fyrir eignarrétti sínum ef eigandi réttlægra marks krefst
       þess. Enginn má nota mark annars manns, nema leyfi hans komi til.
                             ^1)[33]L. 87/1997, 3. gr.
  65. gr. Mörk ganga að erfðum. Gefa má mark og selja. Taka má upp nýtt mark,
 gerðarmark. Við framsal á marki og upptöku gerðarmarks skal þess gætt að gerð
  marksins sé í samræmi við reglur fjallskilaumdæmisins og reglur um bann við
 sammerkingum skv. 68. gr. og ekki svo líkt öðru marki á svæðinu að hætt sé við
                         misdrætti að dómi markavarðar.
 Eigendaskipti að marki milli útgáfu markaskráa skulu tilkynnt markaverði. Sama
 gildir ef markeigandi flyst á milli fjallskiladeilda eða fjallskilaumdæma eða
  tekur upp nýtt mark. Geri markavörður ekki athugasemdir við markið, að höfðu
     samráði við hlutaðeigandi markaverði, birtir hann tilkynningu um það í
  Lögbirtingablaði eða í viðbæti við markaskrá umdæmisins á kostnað hins nýja
 eiganda. Hreppstjórar og markaverðir á viðkomandi svæðum skulu færa skrá yfir
                         slík mörk og eigendur þeirra.
  Ráðherra getur í reglugerð ákveðið að bannað sé að nota tiltekin mörk, en að
 öðru leyti skal í fjallskilasamþykkt tekið fram hvers konar mörk megi taka upp
                                    og nota.
  66. gr. Stjórn hvers fjallskilaumdæmis skal sjá um útgáfu á markaskrá fyrir
umdæmið. Markaskrár skulu gefnar út samtímis um land allt og eigi sjaldnar en 8.
  hvert ár. Skulu markaskrár næst gefnar út 1988. Stjórnum fjallskilaumdæma er
                   heimilt að sameinast um útgáfu markaskrár.
Stjórn fjallskilaumdæmis felur ákveðnum manni, markaverði, umsjón með mörkum og
  gerð og útgáfu markaskrár af sinni hálfu. Skal sem mest samræmi haft í gerð
      markaskráa um land allt og fylgt í því efni ákvæðum reglugerðar sem
                landbúnaðarráðherra setur um mörk og markaskrár.
  [Ráðherra getur með reglugerð falið Bændasamtökum Íslands að hafa umsjón með
samræmingu á gerð og útgáfu markaskráa og upptöku nýrra marka og ákveðið að öll
mörk í landinu skuli sameiginlega færð í tölvu í umsjá þeirra. Kostnað af starfi
        Bændasamtaka Íslands vegna þessa verkefnis greiðir stjórn hvers
               fjallskilaumdæmis í hlutfalli við markafjölda.]^1)
        Stjórn fjallskilaumdæmis getur ákveðið eftirfarandi markagjöld:
      a. Gjald fyrir skráningu á marki í markaskrá við útgáfu hverrar nýrrar
   markaskrár. Skal gjaldið fylgja tilkynningu um mark. Heimilt er að ákveða
  stighækkandi gjald fyrir skráningu á marki þegar sami markeigandi á þrjú eða
fleiri mörk og fyrir mark sem markeigandi hefur sannanlega ekki notað í átta ár
                   eða lengur frá útgáfu síðustu markaskrár.
     b. Gjald fyrir skráningu á eigendaskiptum eða upptöku á nýju marki milli
                               útgáfu markaskráa.
      c. Jöfnunargjald sem stjórn fjallskilaumdæmis er heimilt að leggja á í
umdæminu í hlutfalli við fjölda skráðra marka. Jöfnunargjald skal þó því aðeins
      lagt á að gjöld samkvæmt a- og b-lið nægi ekki til að mæta kostnaði
                  fjallskilaumdæmisins samkvæmt þessari grein.
Markeiganda er skylt að tilkynna markaverði mark sitt til skráningar í markaskrá
  fjallskilaumdæmisins og skal það gert innan tiltekins frests sem markavörður
                       auglýsir, m.a. í Lögbirtingablaði.
                             ^1)[34]L. 9/1996, 2. gr.
 67. gr. Mark sem hvorki er skráð í gildandi markaskrá né hefur verið auglýst í
 Lögbirtingablaði, sbr. 65. gr., eftir útgáfu síðustu markaskrár eða í viðbæti
við markaskrá umdæmisins, skal talið niður fallið og er þá öðrum heimilt að taka
 það upp. Þó skal sá, sem áður átti markið, hafa forgangsrétt til þess ef hann
  tekur það upp innan átta ára frá útgáfu síðustu markaskrár og heldur það þá
                       aldursrétti, sbr. 4. mgr. 68. gr.
 Markavarsla fjallskilaumdæmis getur geymt mark, sem markeigandi tilkynnir ekki
  til skráningar í markaskrá, með því að skrá það, og leyft öðrum á svæðinu að
 taka það upp þegar átta ár eru liðin eða fyrr með samþykki fyrri eiganda. Hafi
    markavarsla geymt mark lengur en átta ár fellur aldursréttur þess niður.
          68. gr. Sammerking er óheimil innan sama fjallskilaumdæmis.
 Landbúnaðarráðherra ákveður að öðru leyti í reglugerð, sem sett skal að höfðu
   samráði við sauðfjársjúkdómanefnd, á hvaða svæðum á landinu sammerkingar á
 sauðfé eru óheimilar en stjórnir fjallskilaumdæma ákveða slíkt varðandi annað
                                     búfé.
 Það telst vera sammerking þegar tveir eða fleiri markeigendur eiga sama mark.
   Markavörðum samliggjandi fjallskilaumdæma er skylt, eftir því sem nánar er
ákveðið í reglugerð, að vinna saman að útrýmingu óleyfilegra sammerkinga sem nú
  fyrirfinnast og fyrirbyggja að nýjar sammerkingar myndist við upptöku nýrra
   marka eða flutning marka milli fjallskilaumdæma og skulu þeir í því starfi
                          fylgja eftirfarandi reglum:
    a. Ef tveir eða fleiri fjáreigendur á svæði, þar sem sammerkingar eru ekki
leyfilegar, tilkynna sama mark til skráningar í markaskrá á viðkomandi svæði eða
 tilkynnt er um eigendaskipti að marki, skal erfðamark ganga fyrir gjafamarki,
   gjafamark fyrir kaupamarki og kaupamark fyrir gerðarmarki. Sama gildir um
 óleyfilegar sammerkingar sem þegar eru fyrir hendi. Aðfluttur maður eða maður,
   sem öðlast hefur rétt á marki úr öðru fjallskilaumdæmi fyrir framsal, skal
  breyta marki sínu hvort sem markið er erfðamark, gjafamark eða kaupamark, ef
 sammerkt á eða of námerkt á hinu nýja fjársamgöngusvæði að dómi markavarða. Sé
 um sama flokk marks að ræða sem ágreiningur er um þá á sá réttinn sem á eldra
markið, þ.e. það mark sem lengur hefur verið samfellt í markaskrá umdæmisins. Sé
    ekki unnt að leysa úr ágreiningi um hver skuli halda marki á grundvelli
 framanskráðra reglna eða markaverðir verða ekki sammála um úrlausn máls, skal
                   vísa málinu til úrskurðar hjá markanefnd.
   b. Sé ekki unnt að skera úr ágreiningi um hver skuli halda marki á grundvelli
reglna a-liðar þessarar málsgreinar getur sá, er markið á að missa, umboðsmaður
  hans eða markavörður sama umdæmis, skotið málinu til úrskurðar markanefndar.
 Skal markanefnd ákveða hver skuli halda hinu umdeilda marki. Við úrskurð sinn
skal nefndin m.a. taka tillit til þess hversu auðvelt hlutaðeigandi eigi með að
   láta af markinu með tilliti til fyrri notkunar þess og annarra marka hans.
        c. Sá sem missir mark sitt vegna reglna í lögum þessum eða úrskurða
  markanefndar á ekki kröfu á bótum og honum er skylt að marka búfé sitt nýju
                                     marki.
    d. Áður en markaverðir úrskurða hver skuli halda marki skal hlutaðeigendum
          gefinn kostur á að lýsa viðhorfum sínum skriflega um málið.
   69. gr. Ákvörðunum markavarðar eða fundar markavarða um skráningu á marki,
   synjun um skráningu og niðurfellingu marks vegna sammerkinga er heimilt að
    skjóta til markanefndar innan 45 daga frá því að ákvörðun var sannanlega
  tilkynnt hlutaðeiganda. Ef hann áfrýjar skal hann greiða gjald sem ráðherra
                            ákveður með auglýsingu.
  Landbúnaðarráðherra skipar þrjá menn í markanefnd til átta ára í senn. [Skal
 einn skipaður eftir tilnefningu Bændasamtaka Íslands, annar eftir tilnefningu
     yfirdýralæknis og sá þriðji án tilnefningar og skal hann vera formaður
   nefndarinnar.]^1) Ráðherra skipar varamenn með sama hætti. Markanefnd skal
 fylgjast með framkvæmd laga, reglugerða og samþykkta um mörk og markaskrár og
 vera til ráðuneytis um þau mál. Ráðherra getur með reglugerð falið markanefnd
                               tiltekin verkefni.
                             ^1)[35]L. 9/1996, 3. gr.

                             X. kafli. Ýmis ákvæði.
  70. gr. Brot gegn ákvæðum laga þessara, reglugerða og samþykkta, sem settar
   verða samkvæmt þeim, varða sektum og skal fara með mál út af þeim að hætti
                                opinberra mála.

References

   Visible links
   1. http://www.althingi.is/dba-bin/lawformpr.pl?lnr=1986006
   2. file:///altext/stjt/1988.108.html
   3. file:///altext/stjt/1994.025.html
   4. file:///altext/stjt/1988.108.html
   5. file:///altext/stjt/1988.108.html
   6. file:///altext/stjt/1988.108.html
   7. file:///altext/stjt/1988.108.html
   8. file:///altext/stjt/1988.108.html
   9. http://www.reglugerd.is/interpro/dkm/WebGuard.nsf/key2/060-2000
  10. file:///altext/stjt/1988.108.html
  11. file:///altext/stjt/1988.108.html
  12. file://1965017.html#g23
  13. file:///altext/stjt/1988.108.html
  14. file:///altext/stjt/1988.108.html
  15. file:///altext/stjt/1996.009.html
  16. file:///altext/stjt/1996.009.html
  17. file:///altext/stjt/1996.009.html
  18. file://1965010.html
  19. file:///altext/stjt/1997.087.html
  20. file://1991090.html#g91
  21. file:///altext/stjt/1996.009.html
  22. file:///altext/stjt/1988.108.html
  23. file:///altext/stjt/1988.108.html
  24. file:///altext/stjt/1988.108.html
  25. file://1991090.html#g91
  26. http://www.reglugerd.is/interpro/dkm/WebGuard.nsf/key2/050-1994
  27. http://www.reglugerd.is/interpro/dkm/WebGuard.nsf/key2/411-1996
  28. http://www.reglugerd.is/interpro/dkm/WebGuard.nsf/key2/212-1997
  29. http://www.reglugerd.is/interpro/dkm/WebGuard.nsf/key2/708-1997
  30. http://www.reglugerd.is/interpro/dkm/WebGuard.nsf/key2/200-1998
  31. http://www.reglugerd.is/interpro/dkm/WebGuard.nsf/key2/030-2000
  32. file:///altext/stjt/1997.087.html
  33. file:///altext/stjt/1997.087.html
  34. file:///altext/stjt/1996.009.html
  35. file:///altext/stjt/1996.009.html
