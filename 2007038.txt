
   --------------------------------------------------------------------------

                      Lög um íslenska alþjóðlega skipaskrá

                              2007 nr. 38 27. mars

   --------------------------------------------------------------------------

                 Ferill málsins á Alþingi.   Frumvarp til laga.

  Tóku gildi 1. janúar 2008. Breytt með [1]l. 88/2008 (tóku gildi 1. jan. 2009
                 nema brbákv. VII sem tók gildi 21. júní 2008).

                                1. gr. Markmið.
 Markmið laga þessara er að stuðla að skráningu kaupskipa á Íslandi með því að
                 setja reglur um íslenska alþjóðlega skipaskrá.
                               2. gr. Gildissvið.
     Lög þessi gilda um skráningu kaupskipa á Íslandi á íslenska alþjóðlega
                                   skipaskrá.
                              3. gr. Orðskýringar.
   Í lögum þessum hafa eftirfarandi orð og hugtök þá merkingu sem hér segir:
     1. Íslensk alþjóðleg skipaskrá (IIS) er sérstök skipaskrá á Íslandi fyrir
            kaupskip, á ensku Icelandic International Shipregister.
   2. Kaupskip er hvert það skip sem flytur farm og/eða farþega gegn endurgjaldi
 í siglingum milli landa og farmflutningum innan lands og er 100 brúttótonn eða
                                    stærra.
                                4. gr. Skráning.
     Skilyrði skráningar er að eigandi kaupskips sé íslenskur ríkisborgari,
    ríkisborgari annars ríkis á Evrópska efnahagssvæðinu eða aðildarríkis að
  stofnsamningi Fríverslunarsamtaka Evrópu, Færeyingur eða lögaðili skráður á
                                    Íslandi.
  Skráning á íslenska alþjóðlega skipaskrá verður annaðhvort með flutningi af
   annarri skipaskrá, hvort sem er íslenskri eða erlendri, eða frumskráningu.
  Óheimilt er að skrá kaupskip á íslenska alþjóðlega skipaskrá sem samtímis er
                 skráð á aðra skipaskrá, sbr. þó 3. og 4. mgr.
 Heimilt er að skrá kaupskip þurrleiguskráningu þegar aðilar skv. 1. mgr. hafa
      umráð þess með samningi og skilyrðum um eignarhald er ekki fullnægt.
  Heimilt er að skrá kaupskip sem frumskráð er á íslenska alþjóðlega skipaskrá
þurrleiguskráningu á erlenda skipaskrá þegar skilyrðum 1. mgr. um eignarhald er
                                   fullnægt.
   Siglingastofnun Íslands er heimilt að neita skipi um skráningu á íslenska
alþjóðlega skipaskrá ef viðkomandi skip hefur tekið þátt í eða tengst starfsemi
          sem er andstæð alþjóðlegum samningum sem Ísland er aðili að.
                               5. gr. Framkvæmd.
Siglingastofnun Íslands heldur íslenska alþjóðlega skipaskrá og annast skráningu
 kaupskipa eftir því sem kveðið er á um í lögum og reglugerðum settum samkvæmt
                                     þeim.
Heimahöfn kaupskipa sem skráð eru á íslenska alþjóðlega skipaskrá er í Reykjavík
      og skal réttindaskrá vegna réttinda í kaupskipum haldin við embætti
                           sýslumannsins í Reykjavík.
  Sækja skal um skráningu á þar til gerðum eyðublöðum sem skulu vera tiltæk á
íslensku og ensku, bæði á prentuðu formi hjá Siglingastofnun Íslands og rafrænt
   á heimasíðu stofnunarinnar og skal þar getið um þau gögn sem fylgja þurfa
                                    umsókn.
    Siglingastofnun Íslands sendir sýslumanninum í Reykjavík tilkynningu um
                     skráningu þegar hún hefur farið fram.
   Um skráningu, þar á meðal um skilyrði skráningar og gögn sem fylgja þurfa
       umsókn, upplýsinga- og tilkynningarskyldu og útgáfu skírteina, og
  þurrleiguskráningu skal fara eftir gildandi íslenskum lögum hverju sinni um
  skráningu skipa á aðalskipaskrá, eftir því sem við á, og skulu slíkar reglur
ávallt uppfylla alþjóðlegar kröfur um skráningu skipa að því leyti sem Ísland er
 skuldbundið til að framfylgja þeim reglum. Heimilt er að kveða á um sérstakar
reglur sem gilda skulu um skráningu á íslenska alþjóðlega skipaskrá eingöngu og
                       framkvæmd skráningar í reglugerð.
                         6. gr. Réttaráhrif skráningar.
 Kaupskip sem skráð eru á íslenska alþjóðlega skipaskrá teljast íslensk skip og
 hafa rétt til að sigla undir þjóðfána Íslands. Um slík kaupskip gilda íslensk
 lög, þar á meðal um skráningu, eftirlit og skoðun, og eiga þau undir íslenska
                    lögsögu nema lög þessi kveði á um annað.
 Kaupskipum sem skráð eru á íslenska alþjóðlega skipaskrá er óheimilt að stunda
         áætlunarsiglingar með farþega milli hafna á Íslandi eingöngu.
                             7. gr. Eigendaskipti.
Ef eigendaskipti verða á kaupskipi sem skráð er á íslenska alþjóðlega skipaskrá
 eða gerð er breyting á því sem máli skiptir vegna skráningar skal nýr eigandi
   tafarlaust tilkynna Siglingastofnun Íslands um breytinguna og leggja fram
                 nauðsynleg skjöl og skilríki sem því tengjast.
Siglingastofnun Íslands skal tilkynna sýslumanninum í Reykjavík um nýjan eiganda
                        þegar skráning hefur farið fram.
                              8. gr. Stimpilgjöld.
  Afsöl og önnur eignarheimildarskjöl vegna kaupskipa sem skráð eru á íslenska
alþjóðlega skipaskrá eru stimpilfrjáls. Sama gildir um skjöl sem leggja höft eða
    bönd á slík skip og gefin eru út vegna kaupa á skipum eða smíði þeirra.
                      9. gr. Breyting á notkun kaupskips.
    Nú verður breyting á notkun kaupskips sem skráð er á íslenska alþjóðlega
  skipaskrá, þannig að það uppfyllir ekki lengur skilyrði skráningar samkvæmt
    lögum þessum, og er þá eiganda þess skylt að tilkynna það tafarlaust til
  Siglingastofnunar Íslands. Nú er breytingin varanleg og skal Siglingastofnun
       Íslands þá afskrá kaupskipið af íslensku alþjóðlegu skipaskránni.
                              10. gr. Afskráning.
Siglingastofnun Íslands skal afskrá kaupskip af íslensku alþjóðlegu skipaskránni
                       ef eitthvað af eftirfarandi á við:
     1. ef skilyrðum skráningar samkvæmt lögum þessum er ekki lengur fullnægt,
     2. ef kaupskip hefur farist svo um það sé kunnugt eða það hefur horfið án
                   þess að til þess hafi spurst í sex mánuði,
   3. ef kaupskip er rifið, metið ónýtt eða ekki talið þess virði að við það sé
                                     gert,
    4. ef kaupskip hefur legið ónotað í höfn eða skipalægi eða staðið á landi í
                   þrjú ár samfleytt hérlendis eða erlendis.
                           11. gr. Mönnun kaupskipa.
Hver íslenskur ríkisborgari sem fullnægir skilyrðum sem ákveðin eru í reglugerð
um menntun, siglingatíma, aldur og heilsufar á rétt á að fá útgefið skírteini og
starfa sem skipstjóri á kaupskipi skráðu á íslensku alþjóðlegu skipaskrána. Sama
   rétt hafa einnig ríkisborgarar annarra ríkja Evrópska efnahagssvæðisins og
      aðildarríkja stofnsamnings Fríverslunarsamtaka Evrópu og Færeyingar.
 Siglingastofnun Íslands er heimilt að veita öðrum ríkisborgurum heimild til að
    starfa sem skipstjórar á kaupskipum sem skráð eru á íslenska alþjóðlega
 skipaskrá eftir nánari skilyrðum sem ákveðin skulu í reglugerð. Að öðru leyti
 gilda ekki sérstakar reglur um þjóðerni áhafna skipa sem skráð eru á íslenska
                             alþjóðlega skipaskrá.
 Áhafnir kaupskipa sem skráð eru á íslenska alþjóðlega skipaskrá skulu uppfylla
   lágmarkskröfur alþjóðasamþykktar um viðmiðanir að því er varðar menntun og
    þjálfun, skírteini og vaktstöður sjómanna (STCW) og skal gætt reglna um
                                 öryggismönnun.
                               12. gr. Gjaldtaka.
Gjaldtaka vegna skráningar kaupskipa á íslenska alþjóðlega skipaskrá skal nánar
 ákveðin í reglugerð og skal kveðið á um gjöldin í gjaldskrá Siglingastofnunar
                                    Íslands.
                             13. gr. Viðurlög o.fl.
 Brot gegn lögum þessum varða sektum nema þyngri refsing liggi við eftir öðrum
                                   lögum ^1)
                            ^1)[2]L. 88/2008, 233. gr.
                               14. gr. Reglugerð.
  Samgönguráðherra er heimilt að setja reglugerð þar sem nánar er kveðið á um
     framkvæmd laga þessara, þar á meðal um stofnun íslenskrar alþjóðlegrar
   skipaskrár, hvaða kaupskip má skrá þar, útgáfu skírteina, tilkynningar- og
    upplýsingaskyldu, skoðun, eftirlit og merkingu kaupskipa sem skráð eru á
    íslenska alþjóðlega skipaskrá, útgáfu skírteina vegna skráningarinnar og
     afskráningar og skilyrði um menntun, siglingatíma, aldur og heilsufar
                                  skipstjóra.
                              15. gr. Gildistaka.
                     Lög þessi öðlast gildi 1. janúar 2008.

References

   Visible links
   1. file://2008088.html
   2. file://2008088.html#g233
