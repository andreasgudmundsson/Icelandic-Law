
   --------------------------------------------------------------------------

                                                                Lög um geymslufé

                               1978 nr. 9 5. maí

   --------------------------------------------------------------------------

                                     1. gr.
             [Hver sá, sem inna á af hendi peningagreiðslu en fær ekki greitt
        kröfueiganda vegna aðstæðna eða atvika sem kröfueigandi ber ábyrgð á,
             getur fullnægt greiðsluskyldu sinni með því að greiða skuldina á
                         geymslureikning í viðskiptabanka eða sparisjóði.]^1)

   ^1)[2]L. 57/1993, 1. gr.

                                     2. gr.
           Við greiðslu á geymslureikning skal greiðandi greina ástæður til
   þess, að þessi greiðsluháttur sé nauðsynlegur, gefa upplýsingar um
   kröfuna, sem greiða á, og nafn, nafnnúmer og heimilisfang eiganda ef unnt
   er.
           Greiði banki röngum aðila geymslufé vegna rangra eða ófullnægjandi
   upplýsinga, telst greiðandi ekki hafa uppfyllt greiðsluskyldu sína.
           Greiðandi skal án ástæðulauss dráttar tilkynna kröfueiganda um
   greiðslu á geymslureikning, ef það er unnt. Vanræki greiðandi þessa
   tilkynningarskyldu sína, ber hann ábyrgð á tjóni, sem af því kann að leiða
   fyrir kröfueiganda.

                                     3. gr.
           Geymslufé greiðist þeim aðila, sem sannar rétt sinn til þess.

                                     4. gr.
           Sá, sem greitt hefur inn á geymslureikning, getur ekki fengið
   geymsluféð endurgreitt, nema hann annaðhvort sé orðinn kröfueigandi og
   sanni rétt sinn til geymslufjárins samkvæmt ákvæðum 3. gr., eða samkvæmt
   ákvæðum 2. mgr. 5. gr.
           Geri greiðandi víðtækari fyrirvara um endurgreiðslu geymslufjár
   sér til handa, gilda ákvæði laga þessara ekki um þá greiðslu.

                                     5. gr.
           Réttur kröfueiganda til geymslufjár fyrnist á 20 árum frá
   innborgunardegi að telja. Áður en fyrningartími er liðinn, skal
   innlánsstofnun sú, sem varðveitir geymsluféð, tilkynna kröfueiganda og
   greiðanda um geymsluféð, sé þess kostur.
           Greiðandi getur krafist endurgreiðslu geymslufjár í eitt ár eftir
   að liðinn er sá tími, sem um ræðir í 1. mgr.
           Þegar frestir skv. 1. og 2. mgr. þessarar greinar eru liðnir, án
   greiðslu geymslufjárins til aðila, rennur það til ríkissjóðs.

                                     6. gr.
           Ráðherra skal með reglugerð setja nánari ákvæði um geymslufé og
   meðferð geymslureikninga.

                                     7. gr.
           Sérreglur um geymslufé í öðrum lögum skulu halda gildi sínu.

References

   Visible links
   1. http://www.althingi.is/dba-bin/lawformpr.pl?lnr=1978009
   2. file:///altext/stjt/1993.057.html
