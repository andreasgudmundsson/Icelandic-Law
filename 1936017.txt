
   --------------------------------------------------------------------------

                                       Lög um samþykktir um lokunartíma sölubúða

                            1936, nr. 17, 1. febrúar

   --------------------------------------------------------------------------

                                     1. gr.
           Í kaupstöðum og kauptúnum geta bæjarstjórnir og hreppsnefndir gert
   samþykktir um lokunartíma sölubúða.

                                     2. gr.
           Í samþykktum þessum má kveða á um það, að kaup og sala megi eigi
   fara fram í sölubúðum kaupmanna tiltekinn tíma á sólarhring hverjum eða
   tiltekna daga, eftir því sem til hagar á hverjum stað, svo og að kaupmenn
   skuli skyldir að loka sölubúðum sínum á tilteknum tíma.
           Setja má og í samþykkt sams konar ákvæði um kaup og sölu utan
   sölubúða, er fram fer á götum eða torgum á varningi, sem eigi má selja
   nema samkvæmt verslunarleyfi.
           Í samþykkt má enn fremur ákveða, að veita megi sérverslunum
   undanþágu að því er snertir lokunartíma sölubúða, gegn hæfilegu árgjaldi,
   sem stjórnarráðið ákveður, samkvæmt uppástungu bæjarstjórnar, fyrir eitt
   ár í senn, og renna skal í bæjarsjóð.
           Enn er bæjarstjórnum heimilt að gera samþykktir um lokunartíma
   sölubúða og sölustaða, þar sem innlendar vörur eða innlendur varningur er
   hafður á boðstólum, t.d. konfektbúða, og um lokunartíma vinnustofa, sem
   hafa viðskipti við almenning, svo sem rakarastofur, þótt enginn varningur
   sé þar seldur.
           Þá er og bæjarstjórnum heimilt að gera samþykktir um takmörkun á
   vinnutíma sendisveina, er starfa hjá hvers konar verslunar- eða
   iðnaðarfyrirtækjum eða skrifstofum. Til að tryggja vinnutíma sendisveina
   má í samþykkt meðal annars ákveða, að útsendingu á vörum, bréfaburði og
   innheimtu, er sendisveinar starfa að, skuli lokið eigi síðar en á
   lokunartíma. Heimilt er að ákveða vinnutíma sendisveina misjafnlega
   stuttan, eftir aldri þeirra.

                                     3. gr.
           Nú hefur bæjarstjórn eða hreppsnefnd gert samþykkt samkvæmt 1.
   gr., og skal hún þá senda frumvarpið stjórnarráðinu til staðfestingar.
           Nú virðist stjórnarráðinu ákvæði í samþykkt ganga of nærri rétti
   manna eða atvinnufrelsi, eða brjóta í bág við almennar grundvallarreglur
   laga, og synjar það þá samþykkt staðfestingar, en tilkynna skal það
   bæjarstjórn eða hreppsnefnd ástæður fyrir synjun sinni. Að öðrum kosti
   staðfestir stjórnarráðið samþykktina og ákveður, hvenær hún skuli koma til
   framkvæmdar.
           Samþykkt heldur gildi sínu 10 ár í senn, nema breytt sé eða
   afnumin áður, en endurnýja má hana, á sama hátt og hún var sett,
   jafnlangan tíma.
           Samþykktir samkvæmt lögum þessum skal birta í B-deild
   Stjórnartíðindanna.
           [Brot á samþykktum, sem settar verða skv. lögum þessum, varða
   sektum.
           Með mál út af brotum á samþykktunum skal farið að hætti opinberra
   mála.]^1)

   ^1)[2]L. 75/1982, 30. gr.

References

   Visible links
   1. http://www.althingi.is/dba-bin/lawformpr.pl?lnr=1936017
   2. file://ekkitil/ekkitil.html?1982075#g30
