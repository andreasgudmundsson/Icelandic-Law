
   --------------------------------------------------------------------------

                                         Lög um dýrasjúkdóma og varnir gegn þeim

                              1993 nr. 25 7. apríl

   --------------------------------------------------------------------------

                                   I. kafli.
                      Tilgangur, gildissvið og yfirstjórn.
                                     1. gr.
                                                        Tilgangur laganna er:

   a.
           að stuðla að góðu heilsufari dýra í landinu og koma í veg fyrir að
           nýir smitsjúkdómar berist til landsins,
   b.
           að fylgjast með og hindra útbreiðslu dýrasjúkdóma og vinna að
           útrýmingu þeirra,
   c.
           að tryggja að búfjárafurðir, framleiddar í landinu, verði sem
           heilnæmastar.

                                     2. gr.
         Lög þessi taka til allra sjúkdóma í dýrum, jafnt húsdýrum, gæludýrum
                                                            og villtum dýrum.

                                     3. gr.
          Landbúnaðarráðherra hefur yfirstjórn þeirra mála sem lög þessi taka
                                                                         til.
         Yfirdýralæknir skal vera ráðherra til aðstoðar og ráðuneytis um allt
                              er lýtur að dýrasjúkdómum og framkvæmd laganna.
         Héraðsdýralæknar skulu hver í sínu umdæmi hafa eftirlit með og vinna
   að bættu heilsufari dýra og fylgjast með heilbrigðisástandi þeirra og vera
   á verði gegn nýjum dýrasjúkdómum er kunna að berast til landsins eða milli
                                                             sóttvarnarsvæða.

                                   II. kafli.
                                 Orðskýringar.
                                     4. gr.
            Búfé: Hross, nautgripir, sauðfé, geitur, svín, loðdýr, kanínur og
       alifuglar, auk þess eldisfiskar og önnur dýr sem haldin eru til nytja.
                Rísi ágreiningur um hvað falla skuli undir hugtakið búfé sker
                                      landbúnaðarráðherra úr þeim ágreiningi.
                              Dýr: Öll dýr, bæði hryggdýr og hryggleysingjar.
               Dýrasjúkdómur: Smitsjúkdómur sem orsakast af völdum örvera eða
           sníkjudýra, efnaskiptasjúkdómur, erfðasjúkdómur, eitranir og aðrir
                                              sjúkdómar sem lög þessi ná til.
                             Gæludýr: Öll dýr sem haldin eru til afþreyingar.
          Smitsjúkdómur: Sjúkdómur eða smit sem beint eða óbeint getur borist
                            frá einu dýri til annars eða milli manna og dýra.
         Sóttvarnarsvæði: Landsvæði sem afmarkast af varnarlínum, ám, vötnum,
    sjó eða öræfum sem ásamt fyrirskipaðri vörslu og öðrum varúðarráðstöfunum
                      mynda farartálma eða fullkomna hindrun á samgangi dýra.
         Varnarlínur: Mörk sóttvarnarsvæða, þar með taldar girðingarlínur sem
                               skiptast í aðalvarnarlínur og aukavarnarlínur.

                                  III. kafli.
                    Tilkynningarskylda og sjúkdómsgreining.
                                     5. gr.
                  Hverjum þeim, sem hefur ástæðu til að ætla að dýr sé haldið
     smitsjúkdómi sem lög þessi ná yfir, ber án tafar að tilkynna það hverjum
    þeim dýralækni sem til næst eða lögreglu. Skylt er lögreglu að hafa strax
      samband við dýralækni. Telji dýralæknir ástæðu til skal hann tafarlaust
        gera ráðstafanir til að fá sjúkdómsgreiningu sína staðfesta og hindra
                                                      útbreiðslu sjúkdómsins.
            Leiði rannsókn í ljós eða dýralæknir fær grun um að um sé að ræða
             smitsjúkdóm, sem tilgreindur er í viðauka 1 með lögum þessum eða
     smitsjúkdóm áður óþekktan hér á landi, skal dýralæknir án tafar tilkynna
   það yfirdýralækni. Jafnframt ber honum að grípa til varúðarráðstafana gegn
        útbreiðslu eða til útrýmingar sjúkdóminum, einnig að banna afhendingu
   dýrsins eða afurða þess og sjá um að einangra dýrið og önnur dýr sem kunna
    að bera smit, svo og nánasta umhverfi þeirra. Enn fremur skal hann sjá um
             að hlutir og vörur, sem komist hafa í snertingu við dýrið, verði
             sótthreinsuð eða þeim eytt og að aflífa dýrið eða gera aðrar þær
   ráðstafanir sem nauðsynlegar teljast. Eigendum dýra er skylt að veita alla
             nauðsynlega aðstoð vegna varúðarráðstafana sem framkvæmdar eru á
                                             grundvelli þessarar málsgreinar.
         Sé hins vegar um að ræða sjúkdóm sem tilgreindur er í viðauka 2 skal
     dýralæknir hlutast til um að framkvæmdar séu frekari rannsóknir og málið
                                    tilkynnt að því marki sem nauðsynlegt er.

                                     6. gr.
                  Öllum þeim, sem starfa að dýralækningum, er skylt að fylgja
              fyrirmælum yfirdýralæknis um skráningu dýrasjúkdóma og gera þær
      ráðstafanir til varnar og upprætingar sjúkdómum sem hann mælir fyrir um
                     eða tilgreindir eru í reglugerðum og auglýsingum þar um.

                                     7. gr.
                  Landbúnaðarráðherra setur með reglugerð^1) nánari ákvæði um
               varúðarráðstafanir sem nauðsynlegar eru ef upp kemur grunur um
    smitsjúkdóma sem tilgreindir eru í viðauka 1 eða ef þeirra verður vart og
    nýja, áður óþekkta sjúkdóma hér á landi, þar með talin ákvæði um sóttvörn
      og samgang við svæði þar sem sjúkdómur hefur komið upp, einangrun dýra,
    rannsóknir, aflífun í rannsóknarskyni, sýnatöku og skýrslugerð og eyðingu
                                                                   dýrahræja.

   ^1)Rg. 24/1994.

                                   IV. kafli.
                                Varnaraðgerðir.
                                     8. gr.
        Landbúnaðarráðherra getur samkvæmt lögum þessum og að fengnum
   tillögum yfirdýralæknis fyrirskipað hverjar þær ráðstafanir sem
   nauðsynlegar eru til að útrýma eða hindra útbreiðslu þeirra dýrasjúkdóma
   sem taldir eru upp í viðaukum 1 og 2 og til að afstýra hættu og tjóni af
   völdum útbreiðslu þessara sjúkdóma. Ráðstafanir þessar ná yfir:

   1.
           Dýr:

                a.
                        rannsóknir, þar með talda sýnatöku til
                        sjúkdómsgreiningar,
                b.
                        sjúkdómsmeðferð,
                c.
                        ónæmisaðgerðir,
                d.
                        merkingar og einangrun,
                e.
                        eftirlit,
                f.
                        förgun og eyðingu.

   2.
           Dýraafurðir, fóður, húsdýraáburð og annað sem mengað er og kann að
           bera smit:

                a.
                        rannsóknir á mögulegu smitefni,
                b.
                        gerilsneyðingu, sótthreinsun og dauðhreinsun,
                c.
                        eyðingu.

   3.
           Byggingar, starfssvæði, vélar, verkfæri og farartæki:

                a.
                        hreinsun og sótthreinsun,
                b.
                        eftirlit og einangrun.

   4.
           Eigendur og umráðaaðila dýra, starfsfólk þeirra, fatnað og tæki
           sem kunna að bera smitefni:

                a.
                        rannsóknir, þar með talda sýnatöku til
                        sjúkdómsgreiningar,
                b.
                        hreinsun, sótthreinsun og eyðingu fatnaðar.

                                   V. kafli.
                            Fyrirbyggjandi aðgerðir.
                                     9. gr.
        Heimilt er landbúnaðarráðherra að takmarka eða banna dýrahald á
   afmörkuðum svæðum þar sem ætla má að heilbrigði dýra sé sérstök hætta búin
   að mati yfirdýralæknis.

                                    10. gr.
        [Til að hindra að dýrasjúkdómar berist til landsins er óheimilt að
   flytja til landsins eftirtaldar vörutegundir:

   a.
           Hey, hálm, alidýraáburð, gróðurmold og rotmassa blandað
           alidýraáburði, hráar og lítt saltaðar sláturafurðir, unnar og
           óunnar, ósótthreinsuð hrá skinn og húðir, kjötmjöl, beinamjöl,
           fóðurvörur unnar úr afurðum eða úrgangi spendýra og fugla sem ekki
           hafa hlotið viðeigandi hitameðferð, blóð og blóðvatn,
           ógerilsneydda mjólk eða vörur unnar úr henni og hrá egg.
   b.
           Ull, notaða poka eða aðrar umbúðir, óhreinan fatnað og tuskur,
           fiður, fjaðrir, dún, stráteppi, strákörfur og óunnið dýrahár, enn
           fremur notaðan reiðfatnað, reiðtygi og annað sem notað hefur verið
           við geymslu og flutninga á dýrum og dýraafurðum.
   c.
           Hvers konar notaðan búnað til stangveiði.

        Þrátt fyrir ákvæði 1. mgr. er landbúnaðarráðherra heimilt að leyfa
   innflutning á vörum þeim sem taldar eru upp í ac-liðum að fengnum
   meðmælum yfirdýralæknis, enda þyki sannað að ekki berist smitefni með þeim
   er valda dýrasjúkdómum. Um framkvæmd þessarar greinar fer eftir ákvæðum
   samningsins um beitingu ráðstafana um hollustuhætti og heilbrigði dýra og
   plantna í 1. viðauka A við samninginn um stofnun
   Alþjóðaviðskiptastofnunarinnar.
        Heimilt er landbúnaðarráðherra, að fengnum meðmælum yfirdýralæknis,
   að leyfa í rannsóknarskyni innflutning á vörutegundum sem upp eru taldar í
   a-lið 1. mgr. Ef hey eða hálmur er notað sem pökkunarefni fyrir aðra vöru
   sem flutt er inn og ekki er háð sérstöku leyfi má flytja heyið eða hálminn
   inn án leyfis ef telja má að slíkt pökkunarefni hafi ekki smithættu í för
   með sér. Þá getur ráðherra ákveðið með reglugerð að ákvæði 1. mgr. skuli
   ekki gilda fyrir einstakar vörutegundir sem þar eru taldar upp ef varan
   sótthreinsast við tilbúning eða sérstök sótthreinsun er framkvæmd fyrir
   innflutning og vörunni fylgir vottorð um uppruna, vinnslu og sótthreinsun.
        Landbúnaðarráðherra er heimilt að banna með auglýsingu innflutning á
   öðrum vörum sem hætta telst á að smitefni geti borist með.]^1)

   ^1)[2]L. 87/1995, 26. gr.

                                    11. gr.
        Yfirdýralækni er heimilt að takmarka eða banna flutning dýra, vöru
   eða tækja milli eða innan sóttvarnarsvæða telji hann að það valdi eða sé
   líklegt til að valda útbreiðslu sjúkdóma meðal dýra.

                                    12. gr.
        Landbúnaðarráðherra ákveður, að fengum tillögum dýrasjúkdómanefndar,
   hvaða varnarlínum skuli haldið við. Á sama hátt getur ráðherra ákveðið að
   setja upp nýjar varnarlínur þar sem nauðsyn krefur. Girðingarstæði skulu
   valin þar sem best skilyrði eru frá náttúrunnar hendi og valdi sem
   minnstum spjöllum og jarðraski. Upprekstrarfélög og einstakar jarðir má
   svipta aðgangi að landi sínu sé slíkt nauðsynlegt, enda skal þá leitast
   við að bæta það með tilsvarandi landi í skiptum ef unnt er. Verði ekki
   samkomulag um landaskipti eða bætur fyrir missi landsnytja skulu bætur
   metnar af dómkvöddum matsmönnum. Bætur þær, sem ákveðnar eru, greiðast af
   ríkissjóði og miðast við notagildi landsins.
        Landbúnaðarráðherra ákveður með auglýsingu skiptingu varnarlína í
   aðalvarnarlínur og aukavarnarlínur að fengnum tillögum
   dýrasjúkdómanefndar.

                                    13. gr.
        Hræ dýra, sláturúrgang og sláturafurðir, sem ekki eru nýttar eða eru
   óhæfar til manneldis, skal meðhöndla, geyma, flytja eða eyða á þann hátt
   að ekki valdi hættu á útbreiðslu smitefna eða annarra skaðlegra efna. Sama
   gildir um annan úrgang frá dýrum. Afurðir þessar er enn fremur óheimilt að
   nota sem dýrafóður nema samkvæmt sérstöku leyfi yfirdýralæknis. Við urðun
   þeirra skal leita umsagnar viðkomandi heilbrigðiseftirlits.
        Þeir sem meðhöndla, geyma eða flytja hræ og sláturúrgang til eyðingar
   eða dauðhreinsunar eða ætla að nýta það til fóðurgerðar skulu afla sér
   heimildar yfirdýralæknis áður en starfsemin hefst.

                                    14. gr.
        Landbúnaðarráðherra setur með reglugerð nánari ákvæði um meðferð,
   geymslu og notkun matarleifa og dýraafurða sem ætlaðar eru til fóðurs eða
   fóðurgerðar. Þar skal kveðið á um leyfi til fóðurgerðar, sbr. 13. gr.,
   starfrækslu fóðurstöðva og hvaða skilyrðum þær þurfa að fullnægja,
   sýnatöku og eftirlit með slíkri starfsemi til að koma í veg fyrir
   smithættu.

                                    15. gr.
        Landbúnaðarráðherra setur reglur um sæðistöku og sæðingar, töku eggja
   og fósturvísa, meðferð þeirra og innlögn í dýr. Einnig um búnað, tilhögun
   og rekstur sæðingastöðvar og heilbrigðiskröfur varðandi dýr sem tekið er
   úr sæði, egg eða fósturvísar til flutnings, svo og heilbrigðiskröfur um
   sæði, egg og fósturvísa sem ætlaðir eru til sæðinga eða eggjaflutninga. Þá
   setur landbúnaðarráðherra reglur um heilbrigðiskröfur sem gerðar eru
   varðandi þau dýr sem notuð eru sem fósturmæður.

                                   VI. kafli.
                              Kostnaður og bætur.
                                    16. gr.
        Þóknun og ferðakostnaður vegna starfa dýralæknis eða annarra sem
   takast á hendur verkefni sem leiðir af framkvæmd þessara laga samkvæmt
   fyrirmælum yfirdýralæknis skal greiddur úr ríkissjóði.

                                    17. gr.
        Ríkissjóður greiðir kostnað vegna einangrunar búfjár sem ákveðin er
   til varnar sjúkdómum sem taldir eru upp í viðauka 1 með lögum þessum, svo
   og efniskostnað vegna nauðsynlegrar hreinsunar og sótthreinsunar, einnig
   kostnað vegna aflífunar, eyðingar hræja og notkunar tækja sem þarf til
   fyrrgreindra verka. Ríkissjóður greiðir kostnað vegna einangrunar og gæslu
   svæða, enda sé einangrunin fyrirskipuð af landbúnaðarráðherra. Eigendum
   búfjár er skylt að leggja fram endurgjaldslaust alla ófaglega vinnu og
   aðstoð við hreinsun, sótthreinsun og aflífun dýra.

                                    18. gr.
        Kostnaður vegna einangrunar og rannsókna á öðrum sjúkdómum en taldir
   eru upp í viðauka 1 greiðist af eigendum dýranna að hluta eða öllu leyti
   samkvæmt ákvörðun landbúnaðarráðherra.

                                    19. gr.
        Stofnkostnaður og viðhald aðalvarnarlína greiðist úr ríkissjóði.
   Ríkissjóður leggur til efni í aukavarnarlínur, en uppsetning, rekstur og
   viðhald þeirra greiðist af viðkomandi sveitarsjóðum. Rísi ágreiningur um
   skiptingu kostnaðar við aukavarnarlínur sker landbúnaðarráðherra úr þeim
   ágreiningi að fenginni umsögn dýrasjúkdómanefndar.

                                    20. gr.
        Eigendur búfjár, sem fargað er samkvæmt fyrirmælum
   landbúnaðarráðherra að tillögum yfirdýralæknis, eiga rétt á bótum úr
   ríkissjóði.
        Bætur ríkissjóðs svara til verðgildis afurða og rekstrartaps sem
   sannanlega leiðir af eyðingu dýranna. Heimilt er að víkja frá ákvæðum
   þessarar málsgreinar um bætur þegar fyrirskipaður er niðurskurður á
   kynbótagripum.
        Sé unnt að nýta afurðir dýra að hluta eða í heild skal verðmæti
   þeirra afurða koma til frádráttar heildarbótagreiðslum. Ekki koma bætur
   fyrir dýr sem eru óveruleg að verðmæti, nema því aðeins að til þess liggi
   gildar ástæður.
        Bótaskylda ríkissjóðs samkvæmt lögum þessum nær eingöngu til búfjár.

                                    21. gr.
        Réttur til bóta samkvæmt lögum þessum glatast að öllu leyti eða að
   hluta ef eigandi dýra hefur ekki farið eftir ákvæðum þessara laga eða
   reglugerðum og öðrum fyrirmælum settum samkvæmt þeim. Sama gildir ef
   eigandi hefur orðið sér úti um dýr sem hann vissi eða mátti vita með
   tilliti til aðstæðna að haldið var sjúkdómi sem lög þessi taka til eða
   valdið því með ásetningi eða vanrækslu að dýr hans smitaðist.
        Bætur greiðast ekki ef dýr, sem flutt hafa verið til landsins, hafa
   sýkst af sjúkdómi áður en sex mánuðir eru liðnir frá innflutningi þeirra.

                                  VII. kafli.
                                  Ýmis ákvæði.
                                    22. gr.
        Yfirdýralækni, héraðsdýralæknum og fulltrúum þeirra skal hvenær sem
   er vera heimill aðgangur að húsnæði, búum og fyrirtækjum þar sem dýr, eða
   afurðir þeirra, eru geymd og skulu þeim veittar allar nauðsynlegar
   upplýsingar vegna eftirlits og rannsókna sem óskað er eftir á grundvelli
   laga þessara.

                                    23. gr.
        Skylt er að viðhalda varnarlínum svo lengi að fullvíst þyki að
   búfjársjúkdómar, sem valda stórfelldu tjóni, geti ekki leynst í búfé öðrum
   megin línunnar þannig að samgangur milli svæðanna auki á sýkingarhættu
   fyrir búfé að mati dýrasjúkdómanefndar.
        Því aðeins er landbúnaðarráðherra heimilt að leggja niður varnarlínur
   að fram hafi farið ítarlegt heilbrigðiseftirlit á búfé á þeim varnarsvæðum
   sem að línunni liggja og að fengnum meðmælum dýrasjúkdómanefndar. Gefa
   skal aðliggjandi sveitarfélögum kost á að eignast girðingarnar
   endurgjaldslaust, enda taki þau ábyrgð á að girðing valdi ekki slysum eða
   tjóni.

                                    24. gr.
        Yfirdýralækni er heimilt að fyrirskipa á kostnað eigenda sérstakar
   merkingar á búfé þar sem slíkt er nauðsynlegt. Þá getur hann bannað hvers
   konar litarmerkingar á búfé á ákveðnum svæðum.

                                    25. gr.
        Óheimilt er að flytja sauðfé til lífs yfir varnarlínur nema vegna
   fjárskipta. Sleppi sauðfé yfir varnarlínur skal því slátrað. Merkja skal
   líffæri úr fénu og senda án tafar til rannsóknar. Eigandi skal fá bætur
   samkvæmt ákvörðun yfirdýralæknis fyrir sauðfé sem slátrað er enda hafi
   líffæri verið send til rannsóknar. Nautgripi og geitur má því aðeins
   flytja yfir varnarlínur til lífs að fram fari sérstök rannsókn á
   heilbrigði þeirra. Yfirdýralæknir getur leyft flutning á tilrauna- og
   kynbótagripum yfir varnarlínur.

                                    26. gr.
        Hlíti eigandi eða umráðaaðili dýra ekki ákvörðun landbúnaðarráðherra
   samkvæmt lögum þessum er viðkomandi lögreglustjóra skylt að hlutast til um
   framkvæmd á fyrirmælum ráðherra. Óheimilt er að farga dýrum eða taka þau
   frá aðila eða neyta annarra þeirra úrræða sem lög þessi kveða á um og
   valdið geta eiganda þeirra umtalsverðum kostnaði nema yfirdýralæknir hafi
   samþykkt slíkar aðgerðir. Gefa skal eiganda og umráðaaðila kost á að tjá
   sig um slíkar aðgerðir áður en til þeirra er gripið.

                                    27. gr.
        Landbúnaðarráðherra skipar þriggja manna dýrasjúkdómanefnd til
   fjögurra ára í senn. Búnaðarfélag Íslands og Stéttarsamband bænda tilnefna
   sinn manninn hvor, en yfirdýralæknir skal vera formaður nefndarinnar.
   Dýrasjúkdómanefnd skal vera ráðgefandi um aðgerðir til útrýmingar
   dýrasjúkdómum og hvers konar sóttvarnir sem hefta útbreiðslu þeirra. Þá
   skal hún hlutast til um stofnun svæðisnefnda og hafa eftirlit með
   starfrækslu varnarlína og viðhaldi þeirra.

                                    28. gr.
        Komi upp alvarlegur smitsjúkdómur í dýrum á afmörkuðum svæðum er
   landbúnaðarráðherra heimilt, að fenginni tillögu dýrasjúkdómanefndar, að
   skipa þriggja manna svæðisnefnd er verði yfirdýralækni til aðstoðar við
   framkvæmd hvers konar varnaraðgerða og við útrýmingu sjúkdómsins.
   Svæðisnefnd hefur ásamt dýrasjúkdómanefnd forgöngu um framkvæmd
   niðurskurðar, endurnýjun bústofns, hreinsun búfjár af svæðinu og
   nauðsynlega sótthreinsun.
        Fjáreigendum, sem hafa heilbrigt sauðfé, ber skylda til að selja öll
   gimbrarlömb er þeir hafa til förgunar og hrútlömb eftir þörfum til þeirra
   fjáreigenda sem hafa fjárskipti skv. 1. mgr.

                                    29. gr.
        Landbúnaðarráðherra setur með reglugerð^1) nánari ákvæði um framkvæmd
   laga þessara.

   ^1)Rg. 399/1993, 561/1994, 572/1994 og 251/1995.

                                  VIII. kafli.
                           Refsiákvæði og gildistaka.
                                    30. gr.
        Brot gegn lögum þessum, reglugerðum og fyrirmælum gefnum samkvæmt
   þeim varða sektum, varðhaldi eða fangelsi ef sakir eru miklar.
        Með mál vegna brota skal farið að hætti opinberra mála.

                                    31. gr.
        Lög þessi öðlast þegar gildi. ...

                            Ákvæði til bráðabirgða.
        Reglugerðir, auglýsingar og önnur fyrirmæli sett samkvæmt [3]lögum
   nr. 11/1928, með síðari breytingum, [4]lögum nr. 23/1956, með síðari
   breytingum, og [5]lögum nr. 22/1977, um sauðfjárbaðanir, skulu halda gildi
   sínu að svo miklu leyti sem þau stangast ekki á við lög þessi þar til
   nýjar reglugerðir, auglýsingar eða önnur fyrirmæli hafa öðlast gildi.^1)

   ^1)Eldri stjórnvaldsfyrirmæli sem hér er vísað til munu vera rg. 4/1942,
   sbr. 40/1943, 51/1944 og 72/1945, 104/1948, 190/1950, 20/1952, 76/1952,
   135/1952, 14/1957, 209/1966, 35/1967, 226/1969, 27/1970, 414/1976,
   290/1978, 423/1979, 290/1980, 444/1982, sbr. 340/1986, 556/1982, 393/1984,
   429/1984, 340/1986, 96/1987 og 579/1989; augl. 200/1960, 220/1960,
   10/1964, 213/1966, 16/1967, 89/1968, 344/1972, 140/1982, 384/1984,
   155/1987, 180/1988 og 226/1990; augl. A 97/1955.

   Viðauki 1.2....^1)

   ^1)Um viðauka þessa vísast til Stjtíð. A 1993, bls. 112114.

References

   Visible links
   1. http://www.althingi.is/dba-bin/lawformpr.pl?lnr=1993025
   2. file:///altext/stjt/1995.087.html
   3. file:///altext/stjtnr.html#1928011
   4. file:///altext/stjtnr.html#1956023
   5. file:///altext/stjtnr.html#1977022
