
   --------------------------------------------------------------------------

    Lög um heimild til handa fjármálaráðherra, fyrir hönd ríkissjóðs, til að
    ábyrgjast lán Tryggingarsjóðs innstæðueigenda og fjárfesta frá breska og
   hollenska ríkinu til að standa straum af greiðslum til innstæðueigenda hjá
                             Landsbanka Íslands hf.

                            2009 nr. 96 2. september

   --------------------------------------------------------------------------

                 Ferill málsins á Alþingi.   Frumvarp til laga.

  Tóku gildi 3. september 2009. Breytt með l. 1/2010 (tóku gildi 7. jan. 2010,
                       felld úr gildi með augl. 15/2010).

                 1. gr. Ríkisábyrgð á Icesave-lánasamningunum.
  Fjármálaráðherra, fyrir hönd ríkissjóðs, er heimilt að veita Tryggingarsjóði
   innstæðueigenda og fjárfesta ríkisábyrgð vegna lána sjóðsins frá breska og
 hollenska ríkinu samkvæmt samningum dags. 5. júní 2009 til að standa straum af
lágmarksgreiðslum, sbr. [1]10. gr. laga um innstæðutryggingar og tryggingakerfi
 fyrir fjárfesta, nr. 98/1999, til innstæðueigenda hjá Landsbanka Íslands hf. í
Bretlandi og Hollandi. Ábyrgðin tekur til höfuðstóls lánanna eins og hvor um sig
  mun standa að sjö árum liðnum frá undirritun samninganna, 5. júní 2016, auk
 vaxta af lánsfjárhæðinni, með þeim fyrirvörum sem fram koma í lögum þessum og
                            gildir til 5. júní 2024.
   Það er skilyrði fyrir veitingu ríkisábyrgðarinnar að breskum og hollenskum
stjórnvöldum verði kynntir þeir fyrirvarar sem eru settir við ábyrgðina samkvæmt
 lögum þessum og að þau fallist á þá. Enn fremur að lánveitendur samkvæmt þeim
lánasamningum sem greinir í 1. mgr. viðurkenni að skuldbindingar Tryggingarsjóðs
 innstæðueigenda og fjárfesta séu háðar sömu fyrirvörum og ríkisábyrgð samkvæmt
                                 lögum þessum.
Ríkisábyrgðin afmarkast að öðru leyti af ákvæðum samninganna og fyrirvörum þeim
     sem koma fram í lögum þessum. Fyrirvararnir eru óaðskiljanlegur hluti
                              ríkisábyrgðarinnar.
                 2. gr. Forsendur fyrir veitingu ríkisábyrgðar.
       Forsendur fyrir veitingu ríkisábyrgðar samkvæmt lögum þessum eru:
    1. að lánasamningarnir verði túlkaðir í samræmi við hin umsömdu viðmið sem
     samþykkt voru 14. nóvember 2008 á milli Íslands, Evrópusambandsins og
  hlutaðeigandi aðildarríkja, þannig að tekið verði tillit til hinna erfiðu og
fordæmislausu aðstæðna sem Ísland er í og nauðsynjar þess að ákveða ráðstafanir
 sem gera Íslandi kleift að endurreisa fjármála- og efnahagskerfi sitt. Í þessu
felst m.a. að samningsaðilar verði við rökstuddri og málefnalegri beiðni Íslands
              um endurskoðun samninganna samkvæmt ákvæðum þeirra,
   2. að staða Íslands sem fullvalda ríkis komi í veg fyrir að gerð verði aðför
  í eignum þess sem það þarf nauðsynlega á að halda til að starfrækja hlutverk
   sitt sem fullvalda ríki með viðunandi hætti. Sama á við um eignir íslenska
  ríkisins erlendis, þar á meðal eignir Seðlabanka Íslands, sem njóta verndar
                     samkvæmt almennum reglum þjóðaréttar,
   3. að hvergi sé haggað við óskoruðum yfirráðum Íslands yfir náttúruauðlindum
  landsins og rétti handhafa íslensks ríkisvalds til að kveða á um nýtingu og
                           skipan eignarhalds á þeim.
                           3. gr. Efnahagsleg viðmið.
  Ríkisábyrgð samkvæmt lögum þessum er grundvölluð á því að fjárhagsleg byrði
vegna hennar verði innan viðráðanlegra marka þannig að Íslandi verði gert kleift
   að endurreisa fjármála- og efnahagskerfi sitt. Til að fylgjast með og meta
 forsendur fyrir endurskoðun á samningunum skal ríkisstjórnin gera ráðstafanir
 til þess að Alþjóðagjaldeyrissjóðurinn geri í síðasta lagi fyrir 5. júní 2015
 IV. greinar úttekt á stöðu þjóðarbúsins, einkum með tilliti til skuldastöðu og
skuldaþols. Að auki verði í úttektinni lagt mat á þær breytingar sem orðið hafa
                 miðað við mat sjóðsins frá 19. nóvember 2008.
Við mat á forsendum til endurskoðunar á samningunum skal einnig tekið tillit til
stöðu í þjóðarbúskapnum og ríkisfjármálum á hverjum tíma og mats á horfum í þeim
efnum þar sem m.a. verði sérstaklega litið til gjaldeyrismála, gengisþróunar og
  viðskiptajafnaðar, hagvaxtar og breytinga á landsframleiðslu svo og þróunar
                        fólksfjölda og atvinnuþátttöku.
Ríkisábyrgð samkvæmt lögum þessum er miðuð við hámark á greiðslum úr ríkissjóði.
       Þetta hámark miðast á árabilinu 20172023 við 4% af vexti vergrar
 landsframleiðslu mælt í pundum vegna lánasamningsins við breska ríkið og 2% af
vexti vergrar landsframleiðslu mælt í evrum vegna lánasamningsins við hollenska
 ríkið. Hlutföll þessi verða helmingi lægri árin 2016 og 2024. Greiðslur skulu
   endurskoðaðar um leið og endanlegar tölur um verga landsframleiðslu liggja
                                     fyrir.
 Vöxtur á vergri landsframleiðslu Íslands skv. 3. mgr. skal mældur frá 2008 til
 greiðsluárs á árabilinu 20162024 annars vegar í pundum vegna lánasamningsins
   við breska ríkið og hins vegar í evrum vegna lánasamningsins við hollenska
    ríkið. Útreikningur á greiðslum skv. 3. mgr. skal byggjast á meðalgengi
 miðgengis Seðlabanka Íslands á pundi og evru gagnvart krónu á ársgrundvelli og
        mati á vergri landsframleiðslu samkvæmt skilgreiningu Eurostat.
 Greiðsluskylda lánasamninganna skal aldrei vera meiri en hámark ríkisábyrgðar,
sbr. 3. mgr. Nú virðist á einhverjum tíma stefna í að lánsfjárhæðin ásamt vöxtum
verði ekki að fullu greidd í lok lánstímans vegna hinna efnahagslegu viðmiða og
   skulu aðilar lánasamninganna þá tímanlega eiga með sér viðræður um meðferð
      málsins og áhrif þess á samningana og skuldbindingar Tryggingarsjóðs
                         innstæðueigenda og fjárfesta.
                             4. gr. Lagaleg viðmið.
Ekki hefur fengist leyst úr því álitaefni hvort aðildarríki EES-samningsins beri
   ábyrgð gagnvart innstæðueigendum vegna lágmarkstryggingar, þar á meðal við
kerfishrun á fjármálamarkaði. Allt að einu hefur Ísland gengið til samninga við
Bretland og Holland þótt það hafi ekki fallið frá rétti sínum til að fá úr þessu
álitaefni skorið. Fáist síðar úr því skorið, fyrir þar til bærum úrlausnaraðila,
að slík ábyrgð hvíli ekki á Íslandi eða öðrum aðildarríkjum EES-samningsins skal
 ríkisábyrgð samkvæmt lögum þessum bundin þeim fyrirvara að fram fari viðræður
 milli Íslands og viðsemjenda þess um áhrif þeirrar niðurstöðu á lánasamningana
                          og skuldbindingar ríkisins.
   Ríkisábyrgð samkvæmt lögum þessum miðast við það að um úthlutun eigna við
uppgjör Landsbanka Íslands hf., eða þrotabús hans, fari samkvæmt íslenskum lögum
     eins og þau voru 5. júní 2009, þ.m.t. [2]lögum nr. 2/1993, um Evrópska
 efnahagssvæðið. Ábyrgðin takmarkast við að Tryggingarsjóður innstæðueigenda og
fjárfesta láti á það reyna fyrir þar til bærum úrlausnaraðilum hvort kröfur hans
    gangi við úthlutun framar öðrum hluta krafna vegna sömu innstæðu. Verði
 niðurstaðan á þann veg skulu teknar upp viðræður við aðila lánasamninganna um
það hvernig farið skuli með eignir úr búi Landsbanka Íslands hf. og áhrif þess á
   samningana og skuldbindingu Tryggingarsjóðs innstæðueigenda og fjárfesta.
 Fari ekki fram viðræður skv. 1. eða 2. mgr. eða leiði þær ekki til niðurstöðu
getur Alþingi takmarkað ríkisábyrgð samkvæmt lögum þessum í eðlilegu samræmi við
                                   tilefnið.
                      5. gr. Endurskoðun lánasamninganna.
  Ákvörðun um að óska eftir viðræðum um breytingar á lánasamningunum samkvæmt
 endurskoðunarákvæðum þeirra skal tekin með samþykki Alþingis. Við þá ákvörðun
   skal m.a. byggt á forsendum ríkisábyrgðarinnar og viðmiðum samkvæmt lögum
 þessum. Meta skal hvort óska skuli endurskoðunar eigi síðar en 5. október 2015
      og skal niðurstaða þess mats lögð fyrir Alþingi fyrir lok þess árs.
                           6. gr. Eftirlit Alþingis.
Fjármálaráðuneytið, viðskiptaráðuneytið og Seðlabanki Íslands skulu reglubundið
   meta þróun heildarskulda, greiðslubyrði og skuldaþol íslenska ríkisins og
      þjóðarbúsins, þ.m.t. vegna ábyrgðar ríkisins samkvæmt lögum þessum.
Fjármálaráðherra skal árlega, í fyrsta sinn fyrir 1. mars 2010, upplýsa Alþingi
 um framkvæmd samninganna og mat skv. 1. mgr. Í skýrslu ráðherra skal m.a. gerð
 grein fyrir því hvort endurheimtur eigna í búi Landsbanka Íslands hf. hafi að
 marki orðið aðrar en gert var ráð fyrir við gerð samninganna, þ.e. 75%, og mat
         lagt á greiðslubyrði sem hlutfall af vergri landsframleiðslu.
   Við eftirlit fjárlaganefndar með framkvæmd fjárlaga skal m.a. meta hvernig
  skuldbindingar samkvæmt lánasamningunum og lögum þessum þróast. Nefndin skal
      hafa náið samstarf við ríkisendurskoðanda sem skal eiga rétt á öllum
     nauðsynlegum upplýsingum frá fjármálaráðuneyti, Seðlabanka Íslands og
                 Tryggingarsjóði innstæðueigenda og fjárfesta.
  Fjárlaganefnd hefur heimild til að leita ráðgjafar frá innlendum og erlendum
sérfræðingum vegna eftirlits hennar samkvæmt lögum þessum. Kostnaður vegna þess
                            greiðist úr ríkissjóði.
   7. gr. Skilmálar ríkisábyrgðar gagnvart Tryggingarsjóði innstæðueigenda og
                                   fjárfesta.
  Fjármálaráðherra setur Tryggingarsjóði innstæðueigenda og fjárfesta frekari
 skilyrði vegna ábyrgðarinnar í sérstökum samningi við sjóðinn, einkum varðandi
upplýsingagjöf til Alþingis, eftirlit með fjárhag sjóðsins og endurheimtur eigna
                         úr búi Landsbanka Íslands hf.
                        8. gr. Endurheimtur á innstæðum.
Ríkisstjórnin skal þegar í stað grípa til allra nauðsynlegra ráðstafana sem þarf
   til að endurheimta það fé sem safnaðist inn á Icesave-reikningana. Í þeim
 tilgangi skal ríkisstjórnin fyrir 15. október 2009 hafa frumkvæði að samstarfi
við þar til bæra aðila, m.a. yfirvöld í Bretlandi, Hollandi og Evrópusambandinu,
og óska aðstoðar þeirra við að rekja hvert innstæðurnar af Icesave-reikningunum
voru fluttar. Ríkisstjórnin skal fyrir árslok 2009 semja áætlun um hvernig reynt
               verður að endurheimta það fé sem kann að finnast.
  Í því skyni að lágmarka ríkisábyrgð samkvæmt lögum þessum skal ríkisstjórnin
einnig gera ráðstafanir, í samráði við þar til bæra aðila, til þess að þeir sem
   kunna að bera fjárhagsábyrgð á þeim skuldbindingum sem stofnast hafa vegna
                Icesave-reikninganna verði látnir bera það tjón.
      9. gr. Lög þessi öðlast þegar gildi. Ákvæði [3]laga nr. 121/1997, um
 ríkisábyrgðir, að undanskilinni [4]5. gr. þeirra laga, gilda ekki varðandi þá
                         ábyrgð sem lög þessi taka til.

References

   Visible links
   1. file://1999098.html#g10
   2. file://1993002.html
   3. file://1997121.html
   4. file://1997121.html#g5
