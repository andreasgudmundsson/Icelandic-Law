
   --------------------------------------------------------------------------

                                                                       Ábúðarlög

                              1976 nr. 64 31. maí

   --------------------------------------------------------------------------

                                   I. kafli.
                               Um byggingu jarða.
                                     1. gr.
                  Jörð eða lögbýli nefnist í lögum þessum hvert það býli, sem
    sérstaklega er metið til verðs í fasteignamati, með ákveðnum landamerkjum
   eða með ákveðnum tún- og engjamerkjum, ef um hjáleigu eða býli er að ræða,
     sem hefur sameiginlegt beitiland með annarri jörð eða jörðum. Enn fremur
   verður býlið að hafa það landrými eða búrekstraraðstöðu, að það framfleyti
     minnst 10 kúgildum. Auk þess sé á landinu nauðsynlegur húsakostur til að
                                                               nytja jörðina.
          Jörð, sem ekki hefur verið setin í 2 ár eða lengur, telst eyðijörð,
       og þó að hús séu fallin eða rifin, telst hún lögbýli, nema jörðinni sé
     ráðstafað til annarra nota með samþykki sveitarstjórnar og jarðanefndar,
                            t.d. lögð til afréttar eða sameinuð annarri jörð.
           [Jörð eða lögbýli teljast enn fremur býli sem hlotið hafa samþykki
                                    landbúnaðarráðuneytisins sem ný býli.]^1)

   ^1)[2]L. 93/1984, 1. gr.

                                     2. gr.
        Hver sá, sem á jörð og rekur ekki búskap á henni sjálfur, er skyldur
   að byggja hana hæfum umsækjanda, að dómi jarðanefndar. Nú rækir
   jarðeigandi eigi þessa skyldu og ber þá sveitarstjórn að áminna hann um
   það og setja honum frest til næstu fardaga. Nú byggir hann eigi jörðina að
   þessum fresti liðnum fyrir 15. febrúar næst eftir að frestur rann út og
   skal þá sveitarstjórn í samráði við jarðanefnd ráðstafa jörðinni 5 ár í
   senn á þann hátt sem hagkvæmastur er fyrir sveitarfélagið.
        Jarðanefnd getur undanþegið jarðareiganda byggingarskyldu á jörð, ef
   hún er að dómi nefndarinnar svo kostarýr til búskapar eða þannig í sveit
   sett, að nefndin telur ekki fært að hafa búskap þar að aðalatvinnu.
   [Jarðanefnd getur einnig undanþegið stéttarfélög byggingarskyldu á jörð,
   ef jörðin er vel fallin til útivistar og orlofsheimili félagsmanna eru þar
   starfrækt eða áformuð.]^1)
        Nú hefur eigandi jarðar nytjað eignarjörð sína án þess að sitja á
   jörðinni og hvorki hann, fjölskylda hans né umsjónarmaður á hans vegum
   hefur þar lögheimili, en jörðin rýrnar svo, að sveitarfélagið bíður hnekki
   af, að mati jarðanefndar, og skal þá sveitarstjórn krefjast þess, að
   jarðareigandi bæti það, sem áfátt er, innan tveggja missira eða byggi
   jörðina frá næstu fardögum, en sæti ella ráðstöfun sveitarstjórnar á
   jörðinni skv. 1. mgr.
        Nú er land fallið úr tölu lögbýla eða hefur skipst úr jörð án þess að
   verða nýbýli og er ekki nytjað af eiganda né leigt hreppsbúum, en þess er
   þörf vegna búskapar í sveitarfélaginu að mati jarðanefndar og getur þá
   sveitarstjórn tekið það leigunámi til þeirra nota 5 ár í senn, en
   ábyrgjast verður hún að landið sé hóflega nýtt að viðlagðri bótaskyldu. Á
   sama hátt fer um jarðir, sem undanþegnar eru byggingarskyldu skv. 2. mgr.
        Eftirgjald jarða eða landa, er sveitarstjórn tekur til ráðstöfunar
   samkvæmt ákvæðum þessarar greinar, ákveður jarðanefnd, nema um semjist við
   eiganda, en hvor aðili um sig getur krafist yfirmats skv. 44. gr.

   ^1)[3]L. 38/1982, 1. gr.

                                     3. gr.
        Sé ekki um annað samið, skal byggja jörð frá fardögum til fardaga, og
   skal um það bréf gera, sem er byggingarbréf fyrir jörðinni. Gera skal þrjú
   samhljóða frumrit af byggingarbréfi, er landsdrottinn og leiguliði rita
   nöfn sín undir í votta viðurvist. Heldur landsdrottinn einu, leiguliði
   öðru, en hið þriðja skal afhenda jarðanefnd, er varðveitir það í
   skjalasafni sínu.

                                     4. gr.
        Í byggingarbréfi skal greina landamerki jarðar og geta þeirra ítaka,
   er hún á í annarra lönd, svo og þess, ef kvaðir hvíla á henni. Þá skal og
   kveða á um í byggingarbréfi, hverja landskuld skuli greiða eftir jörðina
   og í hverju hún sé goldin, svo og ef kúgildi fylgja jörð og hversu mörg
   þau séu.
        Undanskilin leiguliðaafnotum eru vatnsréttindi, þar með talið
   jarðhiti, námur, byggingarefni, svo sem sand- og malarnámur og önnur
   jarðefni, sem ekki geta talist til venjulegra leiguliðanota af jörð,
   einnig land til nauðsynlegra bygginga, til þess að eigandi geti hagnýtt
   þessi efni. Þó á leiguliði rétt á vatni til áveitu og heimilisrafstöðvar
   og til upphitunar á húsum jarðar, þar með talin gróðurhús til eigin
   atvinnurekstrar, svo og byggingarefni til búsþarfa. Leiguliði á rétt á
   bótum fyrir jarðrask og átroðning, sem leiðir af virkjun vatns eða
   starfrækslu þvílíkra fyrirtækja.

                                   II. kafli.
                          Um ábúðartíma og eftirgjald.
                                     5. gr.
        Jarðir skal byggja hið skemmsta til 5 ára í senn. Jarðir í eigu
   ríkis, sveitarfélaga, opinberra sjóða og stofnana, skal byggja lífstíð
   leigutaka, nema nauðsyn beri til að ráðstafa jörð, svo sem embættisjörðum,
   skólajörðum, jörð, sem sveitarfélag á innan hreppsins, og jörðum, sem líkt
   stendur á um, þær skal byggja tiltekinn tíma.
        Ekkja leiguliða heldur ábúðarrétti hans.
        Heimilt er eiganda að taka jörð eða jarðarhluta úr lífstíðarábúð
   vegna eigin þarfa eða til ábúðar handa sjálfum sér, barni sínu,
   barnabarni, kjörbarni, fósturbarni, systkini eða foreldri, nema
   landsdrottinn hafi fallið frá þessum rétti í byggingarbréfi.
        Nú segir landsdrottinn upp ábúð, en hvorki flytur sjálfur á jörðina
   né afhendir hana öðrum til ábúðar, samkvæmt þessari grein, og er þá sú
   uppsögn ógild, og á leiguliði heimtingu á að fá jörðina aftur, ef hann
   krefst þess, innan árs frá því að hann flutti af jörðinni. Auk þess bæti
   landsdrottinn allan þann skaða, er leiguliði kann að hafa beðið af þessum
   sökum.

                                     6. gr.
        Nú hefur landsdrottinn vanrækt að gera byggingarbréf fyrir jörð, og
   skal þá svo telja, að hún hafi verið byggð lífstíð leigutaka og eftirgjald
   skal ákveðið af jarðanefnd, nema um annað semjist.

                                     7. gr.
        Landskuld, sem aðilar kunna að semja um, er heimilt að miða við
   ákveðna tölu búfjár eða ákveðið magn búsafurða eða verðmæti þeirra
   hlunninda, sem jörðinni fylgja, og greiðist í peningum eftir
   verðlagsgrundvelli þeirra afurða, sem við er miðað ár hvert, eða
   söluverði, sé um að ræða afurðir, sem verðlagsgrundvöllur nær ekki til.
        Náist ekki samkomulag um eftirgjald skal jarðanefnd úrskurða það.
   Ákvörðun jarðanefndar má skjóta til yfirmats skv. 44. gr. innan eins
   mánaðar frá dagsetningu ákvörðunarinnar.

                                     8. gr.
        Nú metur jarðanefnd jörð til eftirgjalds, og er þá rétt að miða
   landskuld við afrakstur hennar í búrekstri, aðstöðu til ræktunar og sölu
   afurða, arð af sérstökum hlunnindum, húsakost, vátryggingarkostnað,
   girðingar og önnur mannvirki, er jörðinni fylgja, svo og kvaðir, sem á
   henni hvíla.

                                     9. gr.
        Ef jörð spillist af ástæðum, sem leiguliði má ekki við gera, og
   spjöllin valda röskun á búskaparaðstöðu hans, á hann rétt á
   eftirgjaldslækkun að mati jarðanefndar, náist ekki samkomulag við
   landsdrottin.

                                  III. kafli.
    Um mannvirki, ræktun, stöðu landsdrottins og leiguliða vegna framkvæmda.
                                    10. gr.
        Þegar jörð er byggð til lífstíðar eða á erfðaábúð, er landsdrottni
   ekki skylt að láta jörðinni fylgja önnur hús en þau, sem eru á jörðinni og
   í hans eigu við upphaf leigutíma.

                                    11. gr.
        Jörð, sem leigð er til ákveðins árabils, er landsdrottni skylt að
   láta íbúðarhús og peningshús í nothæfu ástandi fylgja, hvort tveggja að
   dómi úttektarmanna.
        Vítalaust er landsdrottni, ef íbúðarhús er fullnægjandi fyrir
   meðalfjölskyldu og þá vinnuhjálp, sem ætla má að þurfi, til þess að jörð
   verði nytjuð með venjulegum hætti, og peningshús fylgja fyrir ^3/[4] hluta
   þess bústofns, sem úttektarmenn meta, að jörðin geti borið, miðað við
   ástand hennar, þegar ábúandi tekur við ábúðinni.
        Nú er ekki fyrir hendi hinn tilskildi húsakostur, er viðtaka fer
   fram, og skal þá í byggingarbréfi ákveðinn sá frestur, er landsdrottinn
   hefur, til þess að úr sé bætt, og tilgreint, með hvaða hætti það skuli
   gert. Húsakostur telst ekki leigufær án umbóta, ef ekki má ætla, að hann
   með eðlilegu viðhaldi sé nothæfur í 10 ár.
        Undanþeginn þessari húsaskyldu er landsdrottinn um þær jarðir, sem
   vegna kostarýrðar, skorts á ræktunarskilyrðum eða annarri aðstöðu til
   búrekstrar verða ekki taldar búhæfar að mati jarðanefndar, svo og jarðir
   innan takmarka kaupstaða, sjávar- og sveitaþorpa, er rétt þykir að dómi
   landbúnaðarráðuneytisins, að fengnum tillögum Búnaðarfélags Íslands, að
   skipta niður í ræktunarlóðir.

                                    12. gr.
        Þegar endurreisa þarf jarðarhús eða auka við þau, hefur landsdrottinn
   rétt til að ákveða, að hann sjálfur kosti alla endurbyggingu á jörðinni.
   Hann ræður þá byggingarfyrirkomulagi. Landsdrottni er þá heimilt, að
   endurbyggingu fullgerðri, að hækka landskuld. Náist ekki samkomulag, skal
   jarðanefnd meta, hverju sú hækkun nemur. Við matið skal þess gætt, að
   landskuldarhækkun ber aðeins að reikna af húsakosti, sem er við hæfi
   jarðarinnar og miðast að því er tekur til peningshúsa við þann bústofn,
   sem jörðin ber, og íbúðarhús með hliðsjón af búsþörfum.
        Nú leggur landsdrottinn að ósk leiguliða fram fé til umbóta á jörð
   sinni, og skal þá landskuld hækka, þannig að af framlaginu greiðist sömu
   vextir og af lánum hjá Stofnlánadeild landbúnaðarins á hverjum tíma.
        Nú vill leiguliði auka húsakost ábúðarjarðar sinnar, og hans telst
   þörf, að mati viðkomandi héraðsráðunautar og byggingafulltrúa, en
   landsdrottinn vill ekki kosta auknar byggingaframkvæmdir. Leiguliða er þá
   heimilt að byggja, eftir að hafa sannanlega tilkynnt landsdrottni, enda sé
   gerð bygginga og fyrirkomulag samþykkt af byggingafulltrúa viðkomandi
   héraðs og jarðanefnd.

                                    13. gr.
        Ef leiguliði vill gera meiriháttar jarðarbætur, skal hann leita
   samkomulags og samþykkis landsdrottins og fara fram á, að hann láti gera
   jarðarbæturnar á sinn kostnað og hækki þá eftirgjald jarðarinnar sem
   svarar vöxtum Stofnlánadeildar landbúnaðarins.
        Ef landsdrottinn vill ekki gera jarðarbótina á sinn kostnað, en hún
   er samkvæmt skriflegu áliti hlutaðeigandi héraðsráðunautar álitleg til að
   gefa góðan arð, er leiguliða heimilt að framkvæma verkið.

                                    14. gr.
        Nú vill landsdrottinn gera meiriháttar jarðarbætur á jörð sem er í
   fastri byggingu, og skal hann þá leita samkomulags um það við leiguliða.
   Náist ekki samkomulag, getur hann látið gera jarðarbótina engu síður, en
   bæti leiguliða það, sem verkið kann að spilla leiguliðaafnotum hans. Þegar
   jarðarbótinni er lokið, getur landsdrottinn látið úttektarmenn skoða hana
   og meta, hversu mikið jarðarafgjald megi hækka við jarðarbótina miðað við
   aðstæður leiguliða. Getur landsdrottinn þá afhent hana leiguliða, og ber
   leiguliða að halda henni vel við og svara henni í góðu lagi eða með álagi.
   Enn fremur ber leiguliða að gjalda árlega þá hækkun á eftirgjaldi, sem
   metin er fyrir jarðarbótina.

                                    15. gr.
        Leiguliða er heimilt að veðsetja ábúðarjörð sína til tryggingar þeim
   lánum, sem hann á kost á í Búnaðarbanka Íslands, Lífeyrissjóði bænda og
   Orkusjóði vegna framkvæmda á ábúðarjörð sinni, sem samþykktar hafa verið
   af byggingafulltrúa eða jarðræktarráðunaut og taldar eru við hæfi
   jarðarinnar að dómi jarðanefndar.
        [Þá er ábúanda ríkisjarðar heimilt að veðsetja ábýlisjörð sína til
   tryggingar lánum, sem hann á kost á í Búnaðarbanka Íslands, til
   bústofnskaupa.]^1)

   ^1)[4]L. 64/1988, 1. gr.

                                    16. gr.
        Nú á fráfarandi leiguliði hús, hlut í húsum eða umbætur á jörð, og er
   það til frambúðar haganlega fyrirkomið og nauðsynlegt til búrekstrar á
   jörðinni, að dómi úttektarmanna, og skal þá landsdrottni skylt að kaupa
   þær eignir fráfaranda því verði, er úttektarmenn meta, enda séu þá hús
   jarðarinnar og önnur mannvirki ekki meiri og dýrari en svo, að jörðina
   megi leigja fyrir hæfilegt afgjald, að mati úttektarmanna. Séu hús ekki
   nauðsynleg vegna almenns búrekstrar, skal taka tillit til þess við mat
   þeirra og þau metin lægra verði en hin nauðsynlegu jarðarhús. Landsdrottni
   er einnig skylt að kaupa ræktun, sem fráfarandi hefur látið gera.
        Helming þeirrar fjárhæðar sem landsdrottni er gert að greiða samkvæmt
   mati, ber honum að inna af hendi með þremur jöfnum greiðslum innan níu
   mánaða frá því úttekt fór fram og eftirstöðvar með jöfnum afborgunum á sex
   árum nema um annað semjist. Landsdrottni ber að greiða sömu vexti af
   skuldum vegna kaupa á mannvirkjum leiguliða og Stofnlánadeild
   landbúnaðarins reiknar af lánum vegna sambærilegra mannvirkja hverju
   sinni.
        Þau hús, sem ekki teljast nauðsynleg til búrekstrar og unnt er að
   flytja, er jarðareigandi ekki skyldugur að kaupa af fráfaranda. Verði ekki
   samkomulag um kaup á þeim, hefur fráfarandi rétt til að flytja þau af
   jörðinni eða selja þau öðrum til brottflutnings og er skylt að sjá um, að
   þau verði rifin, ef viðtakandi krefst, og þá svo, að viðtakanda sé sem
   minnst mein að. Séu mannvirki minna virði, að mati úttektarmanna, en þau
   voru, er leiguliði tók við jörð, skal hann greiða landsdrottni mismuninn.
   Sá mismunur, er greiðast skal, er lögtakskræfur. Við matsgerðir þessar ber
   úttektarmönnum að taka tillit til almennra verðbreytinga, sem orðið hafa á
   kostnaði við mannvirkjagerð.

                                    17. gr.
        Leiguliða er skylt að halda við húsum, öðrum mannvirkjum og ræktun,
   þannig að ekki rýrni umfram eðlilega fyrningu, að mati úttektarmanna.
        Landbúnaðarráðherra setur reglur um viðhald húsa á leigujörðum, að
   fengnum tillögum Búnaðarfélags Íslands og Byggingastofnunar
   landbúnaðarins.

                                    18. gr.
        Skylt er úttektarmönnum, ef landsdrottinn eða leiguliði krefst, að
   skoða öll hús á leigujörð, mannvirki og ræktun og gefa um það skýrslu til
   aðila. Skulu úttektarmenn sérstaklega athuga umgengni og viðhald húsa og
   hvernig jörðin er setin yfirleitt.

                                    19. gr.
        Jarðarhús öll á leigujörðum skulu vátryggð gegn eldsvoða og skal
   landsdrottinn bera kostnaðinn, nema um annað sé samið. Um tryggingar gegn
   skaða af náttúruhamförum geta aðilar komið sér saman, enda skal þess getið
   í byggingarbréfi. Skylt er leiguliða að annast vátryggingar fyrir hönd
   landsdrottins á eign hans í húsum og sjá um greiðslu iðgjalds gegn
   endurgreiðslu, beri landsdrottni að greiða iðgjaldið. Af sameign aðila í
   húsum greiðir ábúandi iðgjald af sínum eignarhluta.

                                    20. gr.
        Sjái landsdrottinn sér ekki fært að fullnægja þeim skyldum, sem á
   hann eru lagðar samkvæmt lögum þessum, getur hann boðið leiguliða jörðina
   til kaups fyrir það verð, er úttektarmenn meta, enda fái leiguliði
   gjaldfrest á helmingi þess kaupverðs, er kann að vera umfram veðskuldir.
   Skal leiguliði greiða þá fjárhæð með jöfnum árlegum afborgunum á 6 árum,
   nema öðruvísi semjist, gegn sömu vöxtum og bankar greiða af óbundnu
   sparifé. Taka skal veð í jörðinni næst á eftir áhvílandi veðskuldum.
        Neiti leiguliði að kaupa eða hafi hann ekki svarað tilboði innan
   missiris, hefur hann fyrirgert ábúðarrétti sínum.
        Geti ábúandi ekki keypt ábúðarjörð sína eða vilji hann það ekki,
   hefur sveitarstjórn rétt til að ganga í kaupin með þeim skilmálum, sem
   jörðin var boðin ábúanda.

                                   IV. kafli.
                 Um réttindi og skyldur leiguliða og ábúðarlok.
                                    21. gr.
        Skylt er leiguliða að eiga lögheimili á ábúðarjörð sinni, nytja hana
   og reka þar bú, nema sveitarstjórn og landsdrottinn samþykki annað.

                                    22. gr.
        Þegar leiguliðaskipti verða á jörð, má viðtakandi taka til voryrkju,
   þegar hann vill, en ekki má hann flytja bú sitt á jörðina fyrir fardaga,
   nema fráfarandi leyfi. Fardagar eru fjórir og hefjast, þegar sex vikur eru
   af sumri. Fimmtudagur í sjöundu viku sumars er fyrstur þeirra, en
   sunnudagur seinastur.
        Leiguliða er skylt hið síðasta að hefja ábúð, þegar sjö vikur eru af
   sumri, ella fyrirgerir hann ábúðarrétti sínum, en ber að greiða eins árs
   jarðarafgjald auk bóta eftir almennum reglum, ef tjón sannast.

                                    23. gr.
        Fráfaranda ber að hafa hreinsað öll hús og haugstæði, flutt bú sitt,
   tæki og allt sem er í hans eign á jörðinni, í burtu hinn síðasta fardag,
   nema um annað semjist. Nú vill fráfarandi selja hey, sem hann á á jörðinni
   við ábúðarlok, og á þá viðtakandi forkaupsrétt.

                                    24. gr.
        Leiguliði skal hafa öll leiguliðaafnot ábúðarjarðar sinnar, sbr. þó
   2. mgr. 4. gr., en það eru leiguliðaafnot að hafa full afnotaumráð þeirra
   nytja, er jörðin sjálf gefur af sér, án þess að hún eða sá hluti hennar,
   sem afraksturinn gefur, rýrni eða eyðileggist við notkunina. Enn fremur
   telst til leiguliðaafnota réttur til framkvæmda, er auka framleiðsluhæfni
   jarðarinnar.
        Til leiguliðaafnota teljast öll hús, mannvirki, ræktun, svo og
   hlunnindi, er jörðinni fylgja, svo sem lax- og silungsveiði, sellátur,
   eggver og annað, sem leiguliðaafnotum hefur fylgt að fornri landsvenju,
   nema sérstakur samningur sé um annað, sbr. 2. gr. laga um lax- og
   silungsveiði.
        Leiguliði skal hafa not slíkra hlunninda það vor, sem hann flytur á
   jörð, nema um annað sé samið. Heimilt er landsdrottni eða leiguliða, ef
   samkomulag verður þar um, að leigja öðrum hlunnindi, sem vegna fjarlægðar
   eða aðstöðu er erfitt að nytja af jörðinni, enda sé slíkt gert í samráði
   við jarðanefnd og býlið lífvænlegt til búrekstrar, að dómi jarðanefndar,
   þó að þau hlunnindi séu undan tekin. Þá má landsdrottinn og leigja lóðir
   undir hús eða land til uppsáturs og fiskverkunarreita og spildur til
   ræktunar í óyrktu landi leigujarðar, ef hlutaðeigandi héraðsráðunautur eða
   trúnaðarmaður Búnaðarfélags Íslands telur það ekki valda leiguliða
   verulegum skaða eða takmarki ekki aðstöðu hans til ræktunar á jörðinni,
   enda lækki jarðarafgjaldið að réttri tiltölu eftir mati úttektarmanna.

                                    25. gr.
        Þegar reki fylgir jörð, er leiguliða skylt að hirða það, er rekur, og
   draga það úr flæðarmáli, svo að ekki taki út aftur. Hið sama gildir, þar
   sem sérstakt rekaítak er í ábýlisjörð hans. Skal hann þá marka þann við
   viðarmerki eiganda ítaksins. Til endurgjalds fyrir björgun og umhirðu
   rekans ber leiguliða ^1/[3] hluti hans, nema byggingarbréf taki annað
   fram. Um allan annan reka á leigujörð fer eftir lagaákvæðum er gilda þar
   um hverju sinni.

                                    26. gr.
        Ekki má leiguliði byggja öðrum af leigujörð sinni, né leyfa not
   hlunninda eða landsnytja, nema landsdrottinn leyfi eða ekki verði hjá því
   komist vegna ákvæða laga.

                                    27. gr.
        Skylt er leiguliða að halda við húsum jarðar og öllu, sem þeim
   fylgir, þannig að þau gangi ekki úr sér umfram eðlilega fyrningu. Honum
   ber einnig að halda við öðrum mannvirkjum, ræktun og hlunnindum. Hann skal
   á sinn kostnað annast viðhald heimreiðar, ræktunar, girðinga,
   framræsluskurða og lokræsa, þannig að þessi mannvirki gangi ekki úr sér
   umfram eðlilega fyrningu.

                                    28. gr.
        Leiguliði skal greiða skatta og skyldur, sem lög ákveða og tengdar
   eru notum hans af jörðinni, landsdrottni að kostnaðarlausu. Landskuld,
   leigur og önnur gjöld skal hann greiða fyrir 31. desember ár hvert, nema
   öðruvísi sé um samið.

                                    29. gr.
        Nú er leiguliðaréttur brotinn og á leiguliði sókn þess máls. Ef
   leiguliði sækir ekki, á landsdrottinn sókn, enda skal leiguliði gera
   aðvart, ef leiguliðaréttur hans er brotinn, og láta vita, hvort hann
   sækir.

                                    30. gr.
        Vanefni leiguliði verulega skyldur sínar samkvæmt ábúðarsamningi eða
   lögum þessum, er landsdrottni heimilt að byggja leiguliða út, enda liggi
   fyrir skriflegt álit úttektarmanna og jarðanefndar er staðfesti vanefndir
   leiguliða.
        Hvarvetna, þar sem landsdrottinn segir leiguliða upp ábúð eða byggir
   honum út, vegna vanefnda á skyldum hans, skal hann hafa gert það
   sannanlega fyrir jól, miðað við næstu fardaga.

                                    31. gr.
        Nú vill leiguliði flytja sig af ábúðarjörð sinni, og skal hann þá
   hafa sagt jörðinni lausri fyrir jól miðað við næstu fardaga. Skal hann
   segja landsdrottni eða umboðsmanni hans upp, þannig að sannað verði.

                                   V. kafli.
                                 Um erfðaábúð.
                                    32. gr.
        Heimilt er að byggja jarðir í einkaeign, í eigu ríkissjóðs, kirkna
   landsins eða sjóða, sem eru almannaeign (kristfjárjarðir, jarðir
   gjafasjóða, sýslusjóða eða hreppssjóða) á erfðaleigu.

                                    33. gr.
        Afgjald af jörðum þeim, sem um ræðir í 32. gr., skal vera 3% af
   fasteignamatsverði lands og jarðarhúsa. Með verði jarðarhúsa telst það
   álag, er kann að fylgja jörð, þegar erfðaábúð hefst.

                                    34. gr.
        Erfðaleiguábúanda er skylt að greiða árlega iðgjöld af
   brunabótavirðingu húsa og fasteignagjöld af ábúðarjörð sinni, án
   endurgjalds frá landsdrottni. Kostnað við virðingu á eignum greiðir hver
   eigandi að sínum hluta.

                                    35. gr.
        Meðan sama ætt heldur jörð, skal afgjald ekki hækka umfram það, er
   leiðir af hækkun fasteignamats vegna verðbreytinga og framlaga
   jarðareiganda. Ef liðin eru þrjú ár eða meira frá síðasta fasteignamati,
   þegar ákvarða skal eftirgjald, er heimilt að krefjast millimats
   fasteignamatsnefndar og leggja það til grundvallar ákvörðun um eftirgjald.

                                    36. gr.
        Þegar ábúendaskipti verða á milli ættliða á jörð, sem er í erfðaábúð,
   skulu úttektarmenn tilkvaddir, ásamt jarðareiganda eða umboðsmanni hans,
   og jörðin tekin út. Úttektargerðin skal bera með sér:

   a.
           Eign jarðeiganda í húsum og öðrum mannvirkjum, sem fráfarandi
           hefur tekið við, ásamt eign jarðeiganda í húsum og mannvirkjum
           vegna fjárframlags hans til þeirra í tíð fráfaranda.
   b.
           Eign ættarinnar, sem fráfarandi tók við í húsum og mannvirkjum á
           jörðinni, og auk þess það, er fráfarandi leggur fram sem
           eignarauka. Að öðru leyti fer um úttekt þessa eftir almennum
           reglum.

                                    37. gr.
        Réttur til ábúðar á jörðum þeim, sem um ræðir í þessum kafla laganna,
   þar með talin hús og mannvirki, sem viðkomandi ætt á á jörðinni, erfist
   sem hér segir:

   1.
           Það hjóna, sem lengur lifir, heldur réttindum, meðan það lifir.
   2.
           Erfðaréttur erfist til barns þess hjóna, sem erfðaábúðarréttinn
           stofnaði eða erfði, og til barna þeirra og kjörbarna.
   3.
           Foreldrar koma sér saman um, hvert af börnum þeirra skal erfa
           ábúðarréttinn, og skulu tilkynna það sýslumanni ekki síðar en
           þegar erfðaábúandi er fullra 60 ára.
   4.
           Verði hjón ekki ásátt um, hvert barna þeirra skuli hljóta réttinn,
           skulu börnin eða forráðamenn þeirra leita samkomulags að
           viðstöddum sýslumanni.
   5.
           Náist ekki samkomulag skv. 3. og 4. lið, skal elsta barnið erfa
           réttinn. Afsali það sér réttinum, hafa börnin hann eftir aldri.
   6.
           Nú hefur erfingi erfðaábúðar ekki náð lögaldri, þegar
           ábúendaskipti verða, og skal þá sýslumaður byggja jörðina öðrum um
           stundarsakir, óski erfingi eða fjárráðamaður fyrir hans hönd ekki
           að taka jörðina sjálfur til ábúðar.
   7.
           Óski ekkert barnanna að nota erfðaréttinn og nytja jörðina áfram,
           þá er foreldrum heimilt að ánafna hana fósturbarni.
   8.
           Nú deyr erfingi ábúðarréttar barnlaus innan 10 ára frá því er hann
           hefur tekið við ábýli sínu, enda hafi hann ekki tekið kjörbarn
           áður en hann dó, og hefur þá næsti erfingi rétt til að ganga inn í
           ábúðina.
   9.
           Ef engar tillögur eða óskir liggja fyrir frá fráfaranda um
           ráðstöfun jarðarinnar, skal henni ráðstafað að tillögu
           jarðanefndar sem áður hefur leitað umsagnar viðkomandi
           sveitarstjórnar.

                                   VI. kafli.
                           Um úttektir á leigujörðum.
                                    38. gr.
        Þegar leiguliðaskipti verða á jörðum, skal taka þær út með lögmætri
   skoðunargerð.
        Úttekt á jörð skal fara fram fyrir 20. júní. Úttektarmenn skulu gera
   viðtakanda og fráfaranda aðvart með nægum fyrirvara, hvenær úttekt fer
   fram, svo og landsdrottni eða umboðsmanni hans, svo að þeir geti verið
   viðstaddir og gætt réttar síns.

                                    39. gr.
        Úttektarmenn skulu vera tveir. Hreppstjórar eru úttektarmenn, hver í
   sínum hreppi, en hinn aðalúttektarmanninn skipar sýslumaður og tvo
   varamenn að fengnum tillögum sveitarstjórnar. Nú hefur úttektarmaður
   forfall eða er svo nákominn aðila, að hann mætti eigi dómkveðja til
   matsstarfa í dómsmáli hans, eða getur talist vilhallur, og tekur þá
   varamaður sæti hans. Ef úttektarmenn greinir á, skal kalla til varamann
   þann, sem nær er, og er hann þá oddamaður.

                                    40. gr.
        Úttektarmenn, aðrir en hreppstjóri, skulu skipaðir til 6 ára. Enginn
   er skyldugur að taka við endurskipun, fyrr en 6 ár eru liðin frá því hann
   hætti starfanum.
        Allir fullveðja búendur hreppsins, yngri en 60 ára, eru skyldir að
   taka útnefningu.
        Úttektarmenn skulu, áður en þeir byrja störf sín, undirrita í
   úttektarbókina drengskaparheit um að gegna starfi sínu hlutdrægnislaust og
   eftir bestu vitund og sannfæringu.

                                    41. gr.
        Úttektarmenn fá þóknun fyrir starf sitt, sem hér segir:

   1.
           Fyrir úttekt á jörð skal greiðslan miðast við dagkaup, eins og það
           er reiknað í verðlagsgrundvelli landbúnaðarafurða hverju sinni.
           Kostnaður þessi greiðist að jöfnu af fráfaranda og viðtakanda.
   2.
           Fyrir aðrar virðingar- og skoðunargerðir ákveðst greiðslan á sama
           hátt, og ber þeim að greiða, sem krafist hefur virðingar- eða
           skoðunargerðar. Þó kosta landsdrottinn og leiguliði skoðun og
           virðing, sem gerð er skv. 16. gr., að hálfu hvor.

                                    42. gr.
        Úttektarmenn skulu hafa gerðarbók, er sveitarsjóður borgar og
   sýslumaður löggildir. Skal í hana rita allar úttektir jarða,
   skoðunargerðir á jörðum samkvæmt 18. gr. og allar matsgerðir úttektarmanna
   samkvæmt lögum þessum. Þegar úttekt, skoðunargerð eða mati er lokið, skulu
   úttektarmenn og þeir aðilar, sem eru við úttektina, rita nöfn sín undir í
   bókina til staðfestingar. Ef aðilar, einn eða fleiri, neita að rita undir
   úttektargerð, skal þess getið í bókun. Skyldir eru úttektarmenn að gefa
   staðfest eftirrit úr gerðarbók gegn hæfilegu gjaldi.

                                    43. gr.
        Úttektarmenn skulu lýsa nákvæmlega stærð og ásigkomulagi húsa,
   skemmdum á þeim, ef orðið hafa af völdum ábúanda, hvernig húsunum hefur
   verið viðhaldið og öðru, eftir því sem þurfa þykir. Enn fremur skulu þeir
   taka út og lýsa öðrum mannvirkjum landsdrottins og leiguliða á jörðinni.
   Ef kúgildi fylgja jörð, skulu úttektarmenn meta, hvort þau séu fullgild.
   Þeir skulu og kynna sér nákvæmlega allar jarðarnytjar og meta, hvort jörð
   hafi verið sæmilega setin.

                                    44. gr.
        Ef einhver, sem hlut á að máli, vill ekki hlíta úttekt, sem gerð er á
   jörð, eða öðrum mats- og skoðunargerðum úttektarmanna samkvæmt lögum
   þessum, getur hann innan tveggja vikna krafist yfirúttektar eða yfirmats.
   Í hverri sýslu skal vera sérstök yfirúttektar- og virðingarnefnd. Skal hún
   þannig skipuð:

   [Sýslumaður skipar tvo menn í nefndina til 6 ára og varamenn til sama
   tíma.]^1) Sýslumaður eða fulltrúi hans er sjálfkjörinn formaður
   nefndarinnar. Heimilt er sýslumanni að kveðja, ef ástæða þykir til, að
   auki í nefndina tvo meðnefndarmenn, jarðræktarráðunaut og byggingafulltrúa
   viðkomandi sýslu. Skylt er formanni nefndarinnar að tilkynna gagnaðila, að
   krafist hafi verið yfirmats, og veita honum nægan frest, svo að hann geti
   gætt réttar síns.

        Yfirnefndarmenn eiga sömu laun fyrir starfa sinn sem úttektarmenn og
   auk þess hæfilegan ferðakostnað. Yfirnefnd úrskurðar hvernig kostnaður við
   yfirmat greiðist.

   ^1)[5]L. 108/1988, 36. gr.

                                  VII. kafli.
                                Niðurlagsákvæði.
                                    45. gr.
        Vanræki jarðeigandi skyldur sínar samkvæmt 2.3. gr., 1. mgr. 4. gr.
   laga þessara, varðar það brot hans sektum, ...^1) Með mál út af brotum
   gegn lögum þessum skal fara að hætti opinberra mála.

   ^1)[6]L. 10/1983, 33. gr.

                                    46. gr.
        Lög þessi öðlast þegar gildi. ...
        Fara skal eftir ákvæðum laga þessara um réttindi og skyldur leiguliða
   og landsdrottins varðandi framkvæmdir á leigujörð, sbr. 12.16. gr.,
   greiðslu jarðarafgjalds og annarra gjalda af jörð, sbr. 7.9. gr., riftun
   og uppsögn ábúðarsamnings, sbr. 30. og 31. gr., enda þótt ábúðarsamningur
   hafi verið gerður fyrir gildistöku laganna.

References

   Visible links
   1. http://www.althingi.is/dba-bin/lawformpr.pl?lnr=1976064
   2. file:///altext/stjtnr.html#1984093?g1
   3. file:///altext/stjtnr.html#1982038?g1
   4. file:///altext/stjtnr.html#1988064?g1
   5. file:///altext/stjt/1988.108.html
   6. file:///altext/stjtnr.html#1983010?g33
