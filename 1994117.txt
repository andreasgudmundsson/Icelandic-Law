
   --------------------------------------------------------------------------

                                                       Lög um skipulag ferðamála

                           1994 nr. 117 16. september

   --------------------------------------------------------------------------

                                   I. kafli.
                            Tilgangur og yfirstjórn.
                                     1. gr.
                   Tilgangur laga þessara er að stuðla að þróun ferðamála sem
       atvinnugreinar og skipulagningu ferðaþjónustu fyrir íslenskt og erlent
   ferðafólk sem mikilvægs þáttar í íslensku atvinnu- og félagslífi, bæði með
                       hliðsjón af þjóðhagslegri hagkvæmni og umhverfisvernd.

                                     2. gr.
         Samgönguráðuneytið fer með yfirstjórn mála þeirra sem lög þessi taka
                                                                         til.
              Samgönguráðherra er heimilt að setja reglugerðir^1) um skipulag
         ferðamála að því leyti sem það er nauðsynlegt vegna skuldbindinga er
         leiðir af samningi um Evrópskt efnahagssvæði milli Efnahagsbandalags
   Evrópu, Kola- og stálbandalags Evrópu og aðildarríkja þess annars vegar og
     aðildarríkja Fríverslunarsamtaka Evrópu hins vegar, sbr. lög um Evrópska
                                                              efnahagssvæðið.

   ^1)Augl. 571/1993.

                                   II. kafli.
                             Ferðamálaráð Íslands.
                                     3. gr.
        Ferðamálaráð Íslands fer með stjórn ferðamála undir yfirstjórn
   samgönguráðuneytisins.
        Halda skal fund í ráðinu í janúarmánuði og afgreiða á þeim fundi
   fjárhagsáætlun ráðsins fyrir það ár, sbr. 8. gr. Aðrir fundir skulu
   haldnir samkvæmt ákvörðun ráðsins eða framkvæmdastjórnar.

                                     4. gr.
        Samgönguráðherra skipar menn í Ferðamálaráð til fjögurra ára í senn.
   Skulu fimm skipaðir án tilnefningar og skal einn þeirra vera formaður
   ráðsins og annar varaformaður.
        Aðra fulltrúa í Ferðamálaráð skipar ráðherra eftir tilnefningu en
   eftirtaldir aðilar tilnefna einn mann hver:

   1.
           Félag hópferðaleyfishafa.
   2.
           Félag íslenskra ferðaskrifstofa.
   3.
           Félag leiðsögumanna.
   4.
           Félag sérleyfishafa.
   5.
           Ferðafélag Íslands.
   6.
           Flugleiðir hf.
   7.
           Náttúruverndarráð.
   8.
           Samband veitinga- og gistihúsa.
   9.
           Önnur flugfélög en Flugleiðir hf.
   10.
           Ferðaþjónusta bænda.
   11.
           Reykjavíkurborg.
   12.
           Ferðamálasamtök Vesturlands.
   13.
           Ferðamálasamtök Vestfjarða.
   14.
           Ferðamálasamtök Norðurlands vestra.
   15.
           Ferðamálasamtök Norðurlands eystra.
   16.
           Ferðamálasamtök Austurlands.
   17.
           Ferðamálasamtök Suðurlands.
   18.
           Ferðamálasamtök Suðurnesja.

        Varamenn skulu skipaðir á sama hátt.
        Þóknun ráðsmanna greiðist af þeim aðilum sem hafa tilnefnt þá.

                                     5. gr.
        Samgönguráðherra skipar sjö manna framkvæmdastjórn Ferðamálaráðs og
   skulu allir stjórnarmenn eiga sæti í Ferðamálaráði.
        Einn er formaður Ferðamálaráðs og skal hann vera formaður
   framkvæmdastjórnar. Annar er varaformaður Ferðamálaráðs og skal hann vera
   varaformaður framkvæmdastjórnar. Eftirtaldir aðilar skulu tilnefna einn
   mann hver: Ferðamálasamtök landshluta sem tilgreind eru í 12.18. tölul.
   2. mgr. 4. gr. sameiginlega, Félag íslenskra ferðaskrifstofa, Flugleiðir
   hf., Reykjavíkurborg og Samband veitinga- og gistihúsa. Varamenn skulu
   skipaðir á sama hátt.
        Framkvæmdastjórn fer með yfirstjórn á starfsemi Ferðamálaráðs á milli
   funda ráðsins og í samræmi við ákvarðanir þess. Ferðamálaráði og
   framkvæmdastjórn er heimilt að skipa undirnefndir til þess að vinna að
   einstökum málaflokkum. Heimilt er að skipa í undirnefndir menn er ekki
   eiga sæti í Ferðamálaráði.

                                     6. gr.
        Að fenginni umsögn Ferðamálaráðs ræður samgönguráðherra
   ferðamálastjóra sem annast daglega stjórn Ferðamálaráðs samkvæmt því sem
   ráðið ákveður. Ráðningartími ferðamálastjóra skal vera fjögur ár í senn.
        Ferðamálastjóri situr fundi Ferðamálaráðs og framkvæmdastjórnar með
   málfrelsi og tillögurétti.

                                     7. gr.
        Verkefni Ferðamálaráðs eru þessi:

   1.
           Skipulagning og áætlanagerð um íslensk ferðamál.
   2.
           Landkynning og markaðsmál.
   3.
           Þátttaka í fjölþjóðlegu samstarfi um ferðamál.
   4.
           Ráðgjöf og aðstoð við aðila ferðaþjónustunnar og samræming á
           starfsemi þeirra.
   5.
           Skipulagning náms og þjálfunar fyrir leiðsögumenn samkvæmt
           sérstakri reglugerð þar að lútandi.
   6.
           Skipulagning námskeiða fyrir aðila ferðaþjónustunnar um samskipti
           og þjónustu við ferðamenn.
   7.
           Forganga um hvers konar þjónustu- og upplýsingastarfsemi fyrir
           ferðamenn.
   8.
           Starfræksla sameiginlegrar bókunarmiðstöðvar í samvinnu við aðila
           ferðaþjónustunnar.
   9.
           Samstarf við [Náttúruvernd ríkisins]^1) og aðra hlutaðeigandi
           aðila um að umhverfi, náttúru- og menningarverðmæti spillist ekki
           af starfsemi þeirri sem lög þessi taka til.
   10.
           Frumkvæði að fegrun umhverfis og góðri umgengni á viðkomu- og
           dvalarstöðum ferðafólks. Samstarf við einkaaðila og opinbera aðila
           um snyrtilega umgengni lands í byggðum sem óbyggðum.
   11.
           Könnun á réttmæti kvartana um misbresti á þjónustu við ferðamenn.
   12.
           Undirbúningur og stjórn almennra ráðstefna um ferðamál.
   13.
           Önnur þau verkefni sem Ferðamálaráð ákveður eða því eru falin með
           lögum þessum eða á annan hátt.

   ^1)[2]L. 93/1996, 41. gr., sem tekur gildi 1. janúar 1997.

                                     8. gr.
        [Fjármagni því sem Ferðamálaráð hefur yfir að ráða skal varið á
   eftirfarandi hátt:]^1)

   a.
           Til að veita einkaaðilum og opinberum aðilum styrki til að koma
           upp eða endurbæta aðstöðu fyrir ferðamenn.
   b.
           Til landkynningarverkefna á vegum Ferðamálaráðs.
   c.
           Til Ferðamálasjóðs til styrkveitinga, sbr. 20. gr.

        Ferðamálaráð gerir fjárhagsáætlun fyrir eitt ár í senn sem skal lögð
   fyrir samgönguráðherra en hann tekur endanlega ákvörðun.
        Kostnaður af starfsemi Ferðamálaráðs skal að öðru leyti greiddur úr
   ríkissjóði samkvæmt ákvæðum fjárlaga.

   ^1)[3]L. 144/1995, 49. gr.

                                  III. kafli.
                           Almennar ferðaskrifstofur.
                                     9. gr.
        Ferðaskrifstofa merkir í lögum þessum fyrirtæki sem tekur að sér að
   veita í atvinnuskyni, að einhverju eða öllu leyti, eftirgreinda þjónustu
   fyrir almenning:

   a.
           Upplýsingar um ferðir innanlands eða erlendis.
   b.
           Hvers konar umboðssölu farmiða með skipum, bifreiðum, flugvélum
           eða járnbrautum.
   c.
           Útvegun gistihúsnæðis.
   d.
           Skipulagningu og sölu hópferða, innanlands eða erlendis,
           starfrækslu sætaferða og móttöku erlendra ferðamanna.
   e.
           Starfrækslu bókunarþjónustu fyrir ferðir og gistingu, sbr. b-, c-
           og d-liði, og afþreyingu, þar með talinnar tölvubókunarþjónustu.

        Í reglugerð skulu sett nánari ákvæði um með hverjum hætti skuli hafa
   eftirlit með þjónustu ferðaskrifstofa.
        Samgönguráðuneytið sker úr ef ágreiningur verður um hvort starfsemi
   telst falla undir a- til d-lið hér að framan, svo og um það hvort um
   ferðaskrifstofustarfsemi sé að ræða í skilningi laga þessara.

                                    10. gr.
        Óheimilt er að stunda störf þau er greind eru í 9. gr., svo og að
   nota í nafni eða auglýsingum einstaklinga, félaga eða fyrirtækja orðið
   ferðaskrifstofa eða hliðstæð erlend heiti nema hafa til þess leyfi
   samgönguráðuneytisins.

                                    11. gr.
        Hver sá sem vill reka ferðaskrifstofu skal sækja um leyfi til
   ráðuneytisins. Leita skal umsagnar Ferðamálaráðs um allar slíkar umsóknir.
        Leyfi til reksturs ferðaskrifstofu skal veita í fyrsta sinn til
   tveggja ára en síðan til fimm ára í senn. Ráðherra er heimilt að ákveða að
   leyfum til reksturs ferðaskrifstofu sé skipt í flokka eftir
   starfsvettvangi og skal nánar kveðið á um flokkun ferðaskrifstofa í
   reglugerð.
        Samgönguráðuneytið skal ganga úr skugga um að öllum skilyrðum sé
   fullnægt.

                                    12. gr.
        Til að geta öðlast leyfi til reksturs ferðaskrifstofu þarf umsækjandi
   að uppfylla eftirtalin skilyrði:

   a.
           Eigi lögheimili hér á landi samfellt í a.m.k. eitt ár.
   b.
           Sé fjárráða og hafi forræði á búi sínu. Ríkisborgarar annarra
           ríkja Evrópska efnahagssvæðisins skulu frá og með gildistöku
           samnings um hið Evrópska efnahagssvæði vera undanþegnir skilyrði
           um ríkisfang á Íslandi samkvæmt nánari ákvæðum sem ráðherra setur
           með reglugerð.

        Enn fremur skal einn eða fleiri af starfsmönnum ferðaskrifstofunnar á
   hverjum tíma hafa að baki staðgóða reynslu við almenn
   ferðaskrifstofustörf.
        Leyfi má veita félagi eða öðrum lögaðila sem á heimili hér á landi,
   enda sé framkvæmdastjóri slíks lögaðila fjárráða og hafi forræði á búi
   sínu. Sé um að ræða erlendan aðila eða íslenskan lögaðila, sem erlendur
   aðili á hlut í, er leyfisveiting þó háð því að fullnægt sé skilyrðum laga
   um fjárfestingu erlendra aðila í atvinnurekstri.
        Nú telur ráðuneytið, að málavöxtum athuguðum, að ekki sé unnt að reka
   starfsemi þá sem sótt er um leyfi fyrir samkvæmt lögum þessum á viðunandi
   hátt og skal þá umsókninni synjað.
        [Ríkisborgarar þeirra ríkja, sem hafa heimild í milliríkjasamningum
   til að starfrækja ferðaskrifstofu skv. 9. gr. laga þessara, skulu
   undanþegnir skilyrði a-liðar 1. mgr. um heimilisfesti á Íslandi.]^1)

   ^1)[4]L. 91/1995, 1. gr.

                                    13. gr.
        Ferðaskrifstofa, eða samtök slíkra fyrirtækja, skal setja tryggingu
   fyrir endurgreiðslu fjár sem greitt hefur verið og fyrir greiðslu
   kostnaðar við heimflutning neytandans ef til gjaldþrots eða
   rekstrarstöðvunar viðkomandi ferðaskrifstofu kemur.
        Samgönguráðherra ákveður með reglugerð upphæð og skilmála tryggingar
   skv. 1. mgr. Skal þá miðað við að upphæð tryggingar sé í samræmi við
   umfang þess reksturs sem tryggingin nær til og þann kostnað sem greiða
   skal af tryggingarfénu.
        Ráðuneytið getur krafist ársreikninga og annarra upplýsinga frá
   ferðaskrifstofum.

                                    14. gr.
        Samgönguráðuneytið ákvarðar hvort greiða skal af tryggingarfé skv.
   13. gr. Eigi er heimilt að fella úr gildi tryggingu eða skerða
   tryggingarfé nema leyfi ráðuneytisins komi til.
        Leyfi til reksturs ferðaskrifstofu fellur niður ef grípa þarf til
   tryggingarfjár samkvæmt þessari grein.

                                    15. gr.
        Leyfi til reksturs ferðaskrifstofu fellur niður:

   a.
           Ef leyfishafi verður gjaldþrota eða sviptur fjárræði.
   b.
           Ef trygging sú, sem sett er samkvæmt 13. gr., rýrnar, fellur niður
           eða fullnægir ekki þeim reglum sem ráðuneytið setur.
   c.
           Ef leyfishafi hættir að hafa búsetu hér á landi.

        Ef félag er leyfishafi eða annar en leyfishafi veitir daglegum
   rekstri ferðaskrifstofunnar forstöðu fellur leyfið niður ef einhverra
   þeirra skilyrða er misst sem uppfylla ber samkvæmt lögum þessum eða er
   forstöðumaður andast, enda sé ekki ráðinn nýr forstöðumaður sem uppfylli
   skilyrði laga þessara innan þess frests sem ráðuneytið setur.

                                    16. gr.
        Nú andast leyfishafi og er þá eftirlifandi maka hans, ef hann situr í
   óskiptu búi, heimilt að halda áfram rekstrinum í fimm ár enda sé fullnægt
   hinum almennu skilyrðum um ábyrgð og ekki ástæða til afturköllunar leyfis
   samkvæmt 15. gr.

                                    17. gr.
        Ráðuneytið setur reglur um á hvern hátt eigendum og umráðamönnum
   samgöngutækja er heimilt að skipuleggja og selja farseðla í ferðir með
   slíkum samgöngutækjum þannig að fæði eða næturgisting fylgi. Binda má
   slíka heimild tilteknum skilyrðum um hreinlætisaðstöðu og annan aðbúnað,
   svo og tryggingarfé.
        Ráðuneytið ákveður einnig hvaða íslensk ferðafélög eru undanþegin
   ákvæðum laga þessara, að því er lýtur að ferðum innanlands.

                                   IV. kafli.
                                Ferðamálasjóður.
                                    18. gr.
        Ferðamálasjóður er eign ríkisins og lýtur stjórn samgönguráðherra.
        Ferðamálasjóður er stofnlánasjóður þeirra starfsgreina sem
   ferðaþjónusta einkum byggist á. Hlutverk sjóðsins er að stuðla að þróun
   íslenskra ferðamála með lánum og styrkveitingum.

                                    19. gr.
        Samgönguráðherra skipar þrjá menn í stjórn Ferðamálasjóðs til
   fjögurra ára í senn. Þar af er einn skipaður án tilnefningar og er hann
   jafnframt skipaður formaður sjóðsstjórnar, en tveir fulltrúar skulu
   tilnefndir af Ferðamálaráði.

                                    20. gr.
        Fé Ferðamálasjóðs má ráðstafa á eftirgreindan hátt:

   1.
           Sjóðurinn veitir einkaaðilum og opinberum aðilum lán til
           framkvæmda við gisti- og veitingastaði gegn fullnægjandi
           tryggingu.
   2.
           Sjóðnum er heimilt að veita einkaaðilum og opinberum aðilum, gegn
           fullnægjandi tryggingu, lán til annarra þátta ferðamála en í 1.
           lið greinir, svo framarlega sem með lánveitingunni er stuðlað að
           þróun íslenskra ferðamála.
   3.
           Sjóðnum er heimilt að veita óafturkræf framlög til byggingar
           gistirýmis eða gerast eignaraðili að gistiaðstöðu þar sem rekstri
           er haldið uppi allt árið. Framlag þetta má aldrei nema meira en
           30% af byggingarkostnaði.
   4.
           Sjóðnum er heimilt að veita óafturkræf framlög til einkaaðila og
           opinberra aðila sem með starfsemi sinni stuðla að þróun íslenskra
           ferðamála.

        Samþykktir stjórnar Ferðamálasjóðs um lán- og styrkveitingar skulu
   lagðar fyrir Ferðamálaráð til kynningar og umfjöllunar.

                                    21. gr.
        Tekjur Ferðamálasjóðs eru þessar:

   1.
           [Framlag úr ríkissjóði eftir því sem ákveðið er í fjárlögum.]^1)
   2.
           Tekjur af starfsemi sjóðsins.

   ^1)[5]L. 144/1995, 50. gr.

                                    22. gr.
        Ferðamálasjóði er heimilt, að fengnu samþykki ríkisstjórnarinnar, að
   taka allt að 60 millj. kr. lán eða jafnvirði þeirrar fjárhæðar í erlendri
   mynt ef árlegt ráðstöfunarfé sjóðsins nægir ekki til að hann geti á
   viðunandi hátt gegnt hlutverki sínu.
        Fjármálaráðherra er heimilt að ábyrgjast slíkt lán fyrir hönd
   ríkissjóðs.

                                    23. gr.
        Fela skal bankastofnun að annast umsjón Ferðamálasjóðs, vörslu hans,
   bókhald, innheimtu og útborganir.

                                    24. gr.
        Til engrar einstakrar framkvæmdar má á sama ári veita hærra lán en
   sem nemur ^1/[3] hluta þess fjármagns sem Ferðamálasjóður getur haft til
   umráða til útlána á árinu að lánsfé meðtöldu, nema sérstakar ástæður komi
   til.

                                    25. gr.
        Telji Ferðamálaráð að heimavistarbygging í þágu skóla, sem
   ríkissjóður kostar að einhverju leyti, henti til starfrækslu
   sumargistihúss getur það farið fram á að byggingarteikningum sé hagað svo
   að húsnæðið fullnægi þeim kröfum sem gerðar eru til rekstrar gistihúss,
   enda sé Ferðamálaráð eða viðkomandi byggingaraðili reiðubúinn að bera
   ábyrgð á þeim viðbótarkostnaði sem af breytingunum leiðir. Jafnframt er
   heimilt í þessu skyni að veita Ferðamálaráði eða viðkomandi byggingaraðila
   lán úr ríkissjóði fyrir milligöngu Ferðamálasjóðs, allt að 4 millj. kr.
   árlega.

                                    26. gr.
        [Lán úr Ferðamálasjóði skulu veitt til allt að 25 ára.]^1) Lán má
   veita afborgunarlaust fyrstu tvö árin.
        Ráðherra ákveður vexti og önnur kjör þeirra lána er sjóðurinn veitir.
        Lánin skulu tryggð með veði í fasteign eða á annan jafntryggan hátt
   og heimilt er að binda greiðslur afborgana og vaxta vísitölu
   byggingarkostnaðar.
        Nú tekur Ferðamálasjóður erlent lán og skal það þá endurlánað með
   gengistryggingu.

   ^1)[6]L. 156/1994, 1. gr.

                                    27. gr.
        Við afgreiðslu lána skal þess gætt að lánveiting valdi ekki
   óeðlilegri samkeppni við fyrirtæki sem starfandi eru fyrir.

                                    28. gr.
        Reikningar Ferðamálasjóðs skulu endurskoðaðir af
   ríkisendurskoðuninni.

                                   V. kafli.
                                  Ýmis ákvæði.
                                    29. gr.
        Ráðherra er heimilt að ákveða að þeir aðilar, sem skipuleggja
   hópferðir um Ísland, skuli, samkvæmt nánari reglum^1) sem settar yrðu þar
   að lútandi, kaupa tryggingu hjá viðurkenndu tryggingarfélagi vegna
   kostnaðar sem hljótast kynni af leit eða björgun farþega sem ferðast á
   þeirra vegum.
        Enn fremur er ráðherra heimilt að ákveða að sömu aðilar skuli hafa í
   nánar tilteknum ferðum leiðsögumenn sem hlotið hafa sérstaka þjálfun til
   þess starfa samkvæmt frekari ákvæðum í reglugerð.^2)

   ^1)Rg. 175/1983.^2)Rg. 130/1981, sbr. 308/1990.

                                    30. gr.
        Ráðherra er heimilt að ákveða, að fenginni umsögn Ferðamálaráðs, að
   greitt skuli sanngjarnt gjald fyrir þjónustu sem veitt er á stöðum í umsjá
   ríkisins, enda sé fé það, sem þannig safnast, að frádregnum
   innheimtukostnaði, eingöngu notað til verndar, fegrunar og snyrtingar
   viðkomandi staðar og til að bæta aðstöðu til móttöku ferðamanna.
        Ákvæði þessi taka þó ekki til þjóðgarða eða annarra svæða á vegum
   [Náttúruverndar ríkisins nema samþykki hennar komi til].^1)

   ^1)[7]L. 93/1996, 41. gr., sem tekur gildi 1. janúar 1997.

                                    31. gr.
        Brot gegn lögum þessum varða sektum nema þyngri refsing liggi við
   samkvæmt lögum.
        Með brot gegn lögunum skal farið að hætti opinberra mála.

   Ákvæði til bráðabirgða.

                                       I.
        Skipa skal nýtt Ferðamálaráð og nýja stjórn Ferðamálasjóðs samkvæmt
   lögum þessum þegar er því verður við komið. Skipunartími núverandi
   Ferðamálaráðs og stjórnar Ferðamálasjóðs skal haldast þar til skipað hefur
   verið í ráðið og stjórn sjóðsins að nýju.

                                      II.
        Leyfi til reksturs ferðaskrifstofu, sem í gildi eru við gildistöku
   laga þessara, skulu halda gildi sínu í fimm ár, sbr. 11. gr., og
   endurnýjuð að þeim tíma liðnum.

References

   Visible links
   1. http://www.althingi.is/dba-bin/lawformpr.pl?lnr=1994117
   2. file://1996093.html#g41
   3. file:///altext/stjt/1995.144.html
   4. file:///altext/stjt/1995.091.html
   5. file:///altext/stjt/1995.144.html
   6. file:///altext/stjt/1994.156.html
   7. file://1996093.html#g41
