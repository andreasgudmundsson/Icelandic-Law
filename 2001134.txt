
   --------------------------------------------------------------------------

                             Lög um leigubifreiðar

                           2001 nr. 134 21. desember

   --------------------------------------------------------------------------

                 Ferill málsins á Alþingi.   Frumvarp til laga.

Tóku gildi 15. mars 2002. Breytt með [1]l. 88/2008 (tóku gildi 1. jan. 2009 nema
                   brbákv. VII sem tók gildi 21. júní 2008).

                            I. kafli. Almenn ákvæði.
                               1. gr. Gildissvið.
   Lög þessi taka til fólksbifreiða sem notaðar eru til leigubifreiðaaksturs.
Fólksbifreiðar sem skráðar eru fyrir fleiri en átta farþega falla þó ekki undir
  lög þessi. Leigubifreiðaakstur telst það þegar fólksbifreið er seld á leigu
ásamt ökumanni fyrir tiltekið gjald til flutnings á farþegum og farangri þeirra.
       Heimilt er með reglugerð að kveða á um mörkin á milli atvinnusviðs
 leigubifreiða, vörubifreiða og sendibifreiða sem notaðar eru til leiguaksturs.
               Rísi ágreiningur um þessi mörk sker Vegagerðin úr.
 Leigubifreiðar skulu auðkenndar samkvæmt reglum sem samgönguráðherra setur að
                       fengnum tillögum Vegagerðarinnar.
                     2. gr. Umsjón með leigubifreiðaakstri.
  Vegagerðin fer með framkvæmd mála er varða leigubifreiðar. Undir starfssvið
   hennar fellur útgáfa starfsleyfa leigubifreiðastöðva, útgáfa atvinnuleyfa,
  útgáfa leyfa fyrir forfallabílstjóra og námskeiðahald. Þá sér Vegagerðin um
starfrækslu gagnagrunns sem m.a. geymir upplýsingar um atvinnuleyfi og heimildir
     til undanþágu frá akstri eigin bifreiðar. Í gagnagrunninn eru skráðar
nauðsynlegar upplýsingar sem liggja verða til grundvallar útgáfu atvinnu- og/eða
 starfsleyfis. Við skráningu gagna í gagnagrunninn og meðferð þeirra skal gætt
           ákvæða laga um persónuvernd og meðferð persónuupplýsinga.
      Leigubifreiðastöðvar skulu gefa Vegagerðinni upplýsingar um einstaka
  atvinnuleyfishafa, svo sem hverjir aka á hvaða stöð og önnur atriði er varða
  umsýslu leigubifreiðamála. Vegagerðin getur heimilað sérstakar útstöðvar frá
 gagnagrunninum á leigubifreiðastöðvum eða hjá félögum leigubifreiðastjóra til
                    þess að afgreiða undanþágur skv. 9. gr.
    Atvinnuleyfishöfum er skylt að veita Vegagerðinni upplýsingar sem varða
                      atvinnuleyfi þeirra og nýtingu þess.
Samgönguráðherra er heimilt að fenginni umsögn Vegagerðarinnar að fela einstökum
 sveitarstjórnum framkvæmd mála er varða leigubifreiðar innan sveitarfélagsins
   enda liggi fyrir ósk þess efnis frá viðkomandi sveitarstjórn. Við flutning
 málaflokksins yfir til sveitarfélags tekur viðkomandi sveitarstjórn við stöðu
       Vegagerðarinnar samkvæmt lögum þessum eftir því sem við getur átt.
Samgönguráðherra getur veitt sveitarfélagi undaþágu frá starfrækslu gagnagrunns
    skv. 1. og 2. mgr. enda sé tryggt að unnt sé að halda uppi fullnægjandi
                                   eftirliti.
                          3. gr. Leigubifreiðastöðvar.
  Allar leigubifreiðar á takmörkunarsvæði skv. 8. gr. skulu hafa afgreiðslu á
        leigubifreiðastöð sem fengið hefur starfsleyfi Vegagerðarinnar.
 Leigubifreiðastöðvar skulu í samráði við félög leigubifreiðastjóra skipuleggja
 starfsemi sína með þeim hætti að almenningi verði veitt góð og örugg þjónusta.
     Hver leigubifreiðastöð skal fylgjast með því að ökumenn, sem þar hafa
afgreiðslu, fari eftir fyrirmælum laga og reglugerða um leigubifreiðar. Skal hún
    sérstaklega fylgjast með því að reglur um nýtingu atvinnuleyfis séu ekki
                                    brotnar.
 Leigubifreiðastöð getur séð um afgreiðslu undanþágna frá akstri eigin bifreiða
skv. 9. gr. Telji leigubifreiðastöð að þeir sem hafa afgreiðslu á stöðinni hafi
brotið gegn ákvæðum þessum skal hún stöðva afgreiðslu þeirra og tilkynna það til
                                Vegagerðarinnar.
      Ráðherra getur sett nánari ákvæði í reglugerð um hlutverk og skyldur
        leigubifreiðastöðva og skilyrði starfsleyfis að fengnum tillögum
Vegagerðarinnar. Þar geta m.a. komið fram kröfur um þjónustustig, lágmarksfjölda
bifreiða og tæknibúnað. Vegagerðinni er heimilt að setja í reglur gæðastaðla um
þjónustu leigubifreiðastjóra, stærð og búnað bifreiða o.fl. Leigubifreiðastöðvar
                   skulu sjá um að gæðastöðlum sé framfylgt.
                            4. gr. Stjórnsýslukæra.
 Ákvörðunum Vegagerðarinnar og leigubifreiðastöðva samkvæmt lögum þessum verður
                          skotið til samgönguráðherra.
       Um málsmeðferð fer eftir ákvæðum [2]stjórnsýslulaga, nr. 37/1993.

                          II. kafli. Leyfisveitingar.
                      5. gr. Skilyrði fyrir atvinnuleyfi.
Sá sem fullnægir öllum eftirtöldum skilyrðum getur fengið atvinnuleyfi samkvæmt
                                 lögum þessum:
       1. Hefur fullnægjandi starfshæfni, þ.m.t. fullnægjandi ökuréttindi og
            tilskilin námskeið sem nánar er fjallað um í reglugerð.
      2. Er skráður eigandi fólksbifreiðar, þ.e. atvinnuleyfishafi skal vera
 skráður eigandi bifreiðar eða skráður fyrsti umráðamaður samkvæmt samningi við
                 löggilt kaupleigu- eða rekstrarleigufyrirtæki.
           3. Stundar leigubifreiðaakstur að aðalatvinnu, sbr. þó 9. gr.
    4. Hefur ekki verið dæmdur til refsivistar eða framið alvarlegt eða ítrekað
    brot á lögum og reglugerðum sem um starfsgreinina gilda. Hafi brot verið
smávægilegt eða langt er um liðið frá því að brot var framið getur umsækjandi þó
                         öðlast leyfi samkvæmt lögunum.
                             5. Er fjár síns ráðandi.
             6. Er 70 ára eða yngri, sbr. þó 2. málsl. 7. mgr. 9. gr.
      Forfallabílstjóri skal uppfylla skilyrði 1., 4. og 6. tölul. 1. mgr.
Samgönguráðherra getur í reglugerð kveðið nánar á um skilyrði fyrir atvinnuleyfi
                          og akstri forfallabílstjóra.
                          6. gr. Veiting atvinnuleyfa.
 Atvinnuleyfi skv. 5. gr. er skilyrði þess að viðkomandi sé heimilt að taka að
sér eða stunda leigubifreiðaakstur, sbr. þó 9. gr. Atvinnuleyfi eru gefin út af
         Vegagerðinni hvort sem er á takmörkunarsvæðum eða utan þeirra.
  Atvinnuleyfi er bundið við nafn. Engum má veita meira en eitt atvinnuleyfi.
 Leyfishafa er óheimilt að selja atvinnuleyfi, leigja það út eða ráðstafa því á
 annan hátt til þriðja aðila. Leigubifreiðastjórar samkvæmt lögum þessum skulu
 hafa í bifreiðinni skírteini til sönnunar á því að þeir hafi atvinnuleyfi eða
      stundi leigubifreiðaakstur í forföllum leyfishafa. Vegagerðin gefur
 atvinnuskírteinin út gegn gjaldi skv. 12. gr. Endurnýja ber atvinnuskírteini á
                                fimm ára fresti.
 Vegagerðin skal halda námskeið fyrir umsækjendur um atvinnuleyfi með hæfilegu
  millibili og skal gera viðunandi prófárangur að skilyrði fyrir því að leyfi
verði veitt. Vegagerðinni er heimilt að fela öðrum aðila framkvæmd námskeiða og
                         fræðslu samkvæmt lögum þessum.
 Vegagerðin skal gefa út leyfi til forfallabílstjóra til staðfestu því að þeir
   hafi leyfi til að aka leigubifreið eftir að hafa sýnt fram á að þeir hafi
                           fullnægt skilyrðum 5. gr.
  Heimilt er að taka sérstakt tillit til umsókna um atvinnuleyfi frá öryrkjum,
                   enda uppfylli þeir skilyrði þessara laga.
                          7. gr. Skilyrt atvinnuleyfi.
 Þrátt fyrir ákvæði þessa kafla er Vegagerðinni heimilt að veita tímabundið og
              skilyrt atvinnuleyfi til reksturs eðalvagnaþjónustu.
                    8. gr. Takmörkun á fjölda leigubifreiða.
Samgönguráðherra setur í reglugerð, að fengnum tillögum Vegagerðarinnar, nánari
 reglur um fjölda leigubifreiða á ákveðnum svæðum að fenginni umsögn viðkomandi
          sveitarstjórna, héraðsnefnda og félaga leigubifreiðastjóra.
  Þegar heimild til takmörkunar á fjölda leigubifreiða er veitt er óheimilt að
         skerða atvinnuréttindi þeirra manna sem á lögmætan hátt stunda
                    leigubifreiðaakstur er takmörkun hefst.
  Þar sem takmörkun á fjölda leigubifreiða hefur verið ákveðin skal umsækjandi
  fullnægja skilyrðum 5. gr. og situr hann að jafnaði fyrir við úthlutun leyfa
hafi hann stundað leigubifreiðaakstur í a.m.k. eitt ár. Þar sem ekki hefur verið
 kveðið á um takmörkun á fjölda leigubifreiða á umsækjandi rétt á að fá útgefið
atvinnuleyfi ef hann fullnægir skilyrðum 5. gr. Vegagerðinni er heimilt að veita
  undanþágu frá skilyrðum 5. gr. á svæðum þar sem ekki er í gildi takmörkun á
   fjölda leigubifreiða. Takmörkun þessi er framkvæmd með útgáfu atvinnuleyfa
                             samkvæmt þessum kafla.
                          9. gr. Nýting atvinnuleyfis.
  Leyfishafi skal hafa leigubifreiðaakstur að aðalatvinnu. Þó má víkja frá því
              skilyrði á svæðum þar sem íbúar eru færri en 10.000.
  Veita má leyfishafa tímabundnar undanþágur frá akstri eigin bifreiðar vegna:
   1. orlofs, þ.m.t. fæðingar- og foreldraorlofs, veikinda eða annarra forfalla,
                           2. vaktaskipta á álagstímum,
                     3. viðgerðar eða endurnýjunar á bifreið.
   Samgönguráðherra setur nánari reglur um undanþágur skv. 2. mgr. að fengnum
  tillögum Vegagerðarinnar og félaga leigubifreiðastjóra. Leigubifreiðastöðvar
   geta annast veitingu undanþágna á grundvelli upplýsinga í gagnagrunni sem
 Vegagerðin heldur og hefur að geyma upplýsingar um leyfishafa, undanþágur til
þeirra, forfallabílstjóra og annað sem nauðsynlegt þykir í þessu skyni, sbr. 2.
 gr. Ráðherra er heimilt með reglugerð að ákveða gjald fyrir afgreiðslu veittra
                                  undanþágna.
    Vegagerðin getur heimilað að félög leigubifreiðastjóra annist afgreiðslu
             undanþágna, sbr. 3. mgr., standist þau kröfur hennar.
Leigubifreiðastjóra sem öðlast atvinnuleyfi ber að hefja nýtingu þess innan sex
   mánaða frá útgáfudegi og að nýta það samfellt í tvö ár áður en til fyrstu
         innlagnar kemur. Að öðrum kosti fellur atvinnuleyfi úr gildi.
  Vegagerðin setur reglur um heimildir til tímabundinna innlagna atvinnuleyfa.
Atvinnuleyfi fellur úr gildi við lok 70 ára aldurs leyfishafa. Þó er heimilt að
framlengja atvinnuleyfi til eins árs í senn þar til atvinnuleyfishafi nær 76 ára
aldri ef hann telst hæfur til að stunda leigubifreiðaakstur. Nánar má kveða á um
                           þessi atriði í reglugerð.
  Heimilt er að leyfa eftirlifandi maka leyfishafa að nýta atvinnuleyfi hans í
  allt að þrjú ár eftir andlát leyfishafa, þó eigi lengur en til þess tíma er
leyfishafi hefði misst leyfið fyrir aldurs sakir ef hann hefði lifað, þó aldrei
  skemur en tólf mánuði. Þegar maki er ekki til staðar er dánarbúi leyfishafa
heimilt að nýta atvinnuleyfi hans í allt að þrjá mánuði eftir andlát leyfishafa
                         en þó ekki eftir lok búskipta.

                            III. kafli. Ýmis ákvæði.
                              10. gr. Gjaldmælar.
 Löggiltir gjaldmælar skulu vera í öllum leigubifreiðum samkvæmt lögum þessum.
 Löggildingarstofan hefur eftirlit með notkun og meðferð gjaldmæla. Vegagerðin
      setur reglur um með hvaða hætti verðskrá leigubifreiða skal sýnileg
                             viðskiptavinum þeirra.
                      11. gr. Refsingar. Svipting leyfis.
Brot gegn lögum þessum og reglugerðum settum samkvæmt þeim geta varðað sektum og
      leyfissviptingu, nema þyngri refsing liggi við eftir öðrum lögum ^1)
   Við alvarleg eða ítrekuð brot er Vegagerðinni heimilt að svipta viðkomandi
 atvinnuleyfi. Slík svipting tekur gildi þegar í stað og gildir þar til úrlausn
                      hefur fengist í málinu skv. 1. mgr.
                            ^1)[3]L. 88/2008, 233. gr.
                              12. gr. Leyfisgjöld.
Greiða skal 10.000 kr. árlegt gjald fyrir hvert atvinnuleyfi sem í gildi er. Að
                     auki skulu eftirtalin gjöld innheimt:
                    1. Fyrir útgáfu atvinnuskírteina 2.500 kr.
                   2. Fyrir tímabundna innlögn leyfis 1.000 kr.
                         3. Fyrir úttekt leyfis 1.000 kr.
        4. Fyrir vottorð um gilt atvinnuleyfi vegna bifreiðakaupa 1.000 kr.
                     5. Fyrir færslu á milli stöðva 1.000 kr.
     Halda skal tekjum og gjöldum vegna framangreinds aðskildum í bókhaldi.
    Framangreind gjöld skulu renna til Vegagerðarinnar eða eftir atvikum til
  einstakra sveitarstjórna enda hafi þeim verið falin framkvæmd mála er varða
leigubifreiðar innan sveitarfélagsins, sbr. 4. mgr. 2. gr. Gjöldin skulu standa
   undir umsýslu og starfsemi samkvæmt lögum þessum. Jafnframt er heimilt að
                    innheimta námskeiðsgjöld fyrir kostnaði.
                               13. gr. Reglugerð.
   Samgönguráðherra setur að öðru leyti reglugerð^1) um nánari framkvæmd laga
                                    þessara.
     ^1)Rg. 397/2003, sbr. 259/2005, 752/2005, 112/2006, 157/2006 og 208/2009.
                              14. gr. Gildistaka.
                     Lög þessi öðlast gildi 15. mars 2002.
 Ákvæði til bráðabirgða. Leigubifreiðastöðvar sem starfandi eru við gildistöku
 laga þessara skulu 1. júlí 2002 hafa uppfyllt öll ákvæði reglna sem Vegagerðin
                         setur um leigubifreiðastöðvar.
 Hinn 1. júlí 2002 skulu forfallabílstjórar, sem hófu akstur eftir 1. maí 1999,
  hafa staðist fullnægjandi námskeið skv. 2. og 5. gr. laga þessara. Að öðrum
                        kosti falla leyfi þeirra niður.

References

   Visible links
   1. file://2008088.html
   2. file://1993037.html
   3. file://2008088.html#g233
