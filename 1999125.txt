
   --------------------------------------------------------------------------

                            Lög um málefni aldraðra

                           1999 nr. 125 31. desember

   --------------------------------------------------------------------------

                          Tóku gildi 11. janúar 2000.
 Breytt með [2]l. 172/2000 (tóku gildi 1. jan. 2001), [3]l. 67/2001 (tóku gildi
          13. júní 2001) og [4]l. 124/2001 (tóku gildi 30. nóv. 2001).

                      I. kafli. Markmið og skilgreiningar.
                                    Markmið.
  1. gr. Markmið þessara laga er að aldraðir eigi völ á þeirri heilbrigðis- og
     félagslegu þjónustu sem þeir þurfa á að halda og að hún sé veitt á því
     þjónustustigi sem er eðlilegast miðað við þörf og ástand hins aldraða.
  Einnig er markmið laganna að aldraðir geti, eins lengi og unnt er, búið við
eðlilegt heimilislíf en að jafnframt sé tryggð nauðsynleg stofnanaþjónusta þegar
                                hennar er þörf.
  Við framkvæmd laganna skal þess gætt að aldraðir njóti jafnréttis á við aðra
         þjóðfélagsþegna og að sjálfsákvörðunarréttur þeirra sé virtur.
                                Skilgreiningar.
      2. gr. Í lögum þessum er merking eftirfarandi hugtaka sem hér segir:
                    1. Aldraður: Sá sem náð hefur 67 ára aldri.
         2. Öldrunarmál: Þau mál sem varða aldraða og eru undir yfirstjórn
 heilbrigðis- og tryggingamálaráðherra. Til þeirra teljast þeir þjónustuþættir
  sem aldraðir eiga rétt á samkvæmt lögum þessum og Framkvæmdasjóður aldraðra.
   3. Vistunarmat aldraðra: Faglegt, einstaklingsbundið mat á þörf fyrir vistun
                                   á stofnun.
         4. Starfssvæði þjónustuhóps aldraðra: Umdæmi heilsugæslustöðva í
         læknishéruðum landsins samkvæmt lögum um heilbrigðisþjónustu.
       5. Vistmannaráð: Kjörnir fulltrúar íbúa stofnunar mynda vistmannaráð.

          II. kafli. Stjórn öldrunarmála og skipulag öldrunarþjónustu.
                                  Yfirstjórn.
 3. gr. Heilbrigðis- og tryggingamálaráðherra fer með yfirstjórn öldrunarmála.
 Heilbrigðis- og tryggingamálaráðuneytið skal annast stefnumótun og áætlanagerð
fyrir landið í heild um málefni aldraðra og hafa eftirlit með framkvæmd laganna
  og reglugerða sem settar eru á grundvelli þeirra. Jafnframt skal ráðuneytið
   beita sér fyrir almennri umræðu og kynningu á stöðu og valkostum aldraðra.
                      Samstarfsnefnd um málefni aldraðra.
4. gr. Heilbrigðis- og tryggingamálaráðherra skipar fimm manna samstarfsnefnd um
      málefni aldraðra eftir hverjar almennar alþingiskosningar. Skal einn
  nefndarmaður tilnefndur af Landssambandi eldri borgara, einn af Öldrunarráði
 Íslands og einn af Sambandi íslenskra sveitarfélaga og tveir skulu skipaðir án
   tilnefningar, þar af skal annar hafa faglega þekkingu á málefnum aldraðra.
  Ráðherra skipar formann úr hópi nefndarmanna. Varamenn skulu skipaðir á sama
                               hátt og aðalmenn.
 Sérstakur starfsmaður öldrunarmála í heilbrigðis- og tryggingamálaráðuneytinu
             skal vera ritari samstarfsnefndar um málefni aldraðra.
    5. gr. Samstarfsnefnd um málefni aldraðra skal hafa eftirtalin verkefni:
        1. Að vera heilbrigðis- og tryggingamálaráðherra og ríkisstjórn til
                        ráðuneytis um málefni aldraðra.
     2. Að vera tengiliður milli ráðuneyta, stofnana og samtaka sem starfa að
                               málefnum aldraðra.
      3. Að stjórna Framkvæmdasjóði aldraðra og gera tillögur til ráðherra um
                    úthlutun úr sjóðnum, sbr. 9. og 11. gr.
                            Þjónustuhópur aldraðra.
6. gr. Í hverju heilsugæsluumdæmi, sbr. lög um heilbrigðisþjónustu, skal starfa
 þjónustuhópur aldraðra. Sveitarfélög geta sameinast um þjónustuhóp aldraðra sé
                              það talið hagkvæmt.
     Kostnaður af starfi þjónustuhóps aldraðra greiðist af sveitarfélögum á
    starfssvæði hans í hlutfalli við fjölda íbúa í hverju sveitarfélaganna.
 7. gr. [Sveitarstjórnir í heilsugæsluumdæmi, sbr. lög um heilbrigðisþjónustu,
 skipa fimm fulltrúa í þjónustuhóp aldraðra að loknum sveitarstjórnarkosningum.
       Héraðslæknir tilnefnir lækni, með sérmenntun á sviði öldrunar- eða
    heimilislækninga, og hjúkrunarfræðing, með þekkingu á öldrunarþjónustu.
     Sveitarstjórnir skipa án tilnefningar tvo fulltrúa sem hafa þekkingu á
félagslegri þjónustu við aldraða. Skal annar þeirra vera félagsráðgjafi eða hafa
  hliðstæða menntun. Samtök eldri borgara á svæðinu tilnefna einn fulltrúa úr
  sínum röðum og sinnir hann öðrum verkefnum þjónustuhóps aldraðra en þeim sem
                     kveðið er á um í 4. tölul. 8. gr.]^1)
       Sveitarstjórnir velja þjónustuhópnum formann úr hópi nefndarmanna.
                             ^1)[5]L. 67/2001, 1. gr.
8. gr. Þjónustuhópur aldraðra skal hafa eftirtalin verkefni á starfssvæði sínu:
     1. Að fylgjast með heilsufari og félagslegri velferð aldraðra og samhæfa
                                   þjónustu.
            2. Að gera tillögur til sveitarstjórna um öldrunarþjónustu.
   3. Að leitast við að tryggja að aldraðir fái þá þjónustu sem þeir þarfnast og
                    kynna öldruðum þá kosti sem í boði eru.
               4. Að meta vistunarþörf aldraðra, sbr. 14. og 15. gr.
Þjónustuhópurinn skal í störfum sínum hafa að leiðarljósi markmið laganna, sbr.
                                     1. gr.

                     III. kafli. Framkvæmdasjóður aldraðra.
      9. gr. Framkvæmdasjóður aldraðra skal stuðla að uppbyggingu og efla
                         öldrunarþjónustu um land allt.
        Fjármagni úr Framkvæmdasjóði aldraðra skal varið til að styrkja:
   1. Byggingu þjónustumiðstöðva og dagvista, sbr. 13. gr., og byggingu stofnana
                          fyrir aldraða, sbr. 14. gr.
   2. Nauðsynlegar breytingar og endurbætur á húsnæði sem notað er til þjónustu
                                 fyrir aldraða.
    3. Sveitarfélög og heilsugæslustöðvar til að þróa skipulagða heimaþjónustu
                                 fyrir aldraða.
   4. Rekstur stofnanaþjónustu fyrir aldraða í sérstökum tilvikum, sbr. 14. gr.
                5. Rannsóknir, kennslu og kynningu á öldrunarmálum.
             6. Önnur verkefni sem eru í samræmi við markmið laganna.
 Um framkvæmdir skv. 2. mgr. fer, eftir því sem við á, samkvæmt lögum um skipan
                             opinberra framkvæmda.
10. gr. Framkvæmdasjóður aldraðra fær tekjur af sérstöku gjaldi sem skattstjórar
leggja á þá sem skattskyldir eru skv. [6]1. gr. laga nr. 75/1981, um tekjuskatt
og eignarskatt. Skal gjaldið nema [4.826 kr.]^1) á hvern gjaldanda og kemur til
                endurskoðunar við afgreiðslu fjárlaga ár hvert.
Undanþegin gjaldinu eru börn innan 16 ára aldurs og þeir sem eru 70 ára og eldri
 í lok tekjuárs. Einnig eru þeir undanþegnir gjaldinu sem hafa tekjuskattsstofn
 sem nemur 701.594 kr. eða lægri upphæð á tekjuárinu 1997. Tekjuviðmiðun þessi
 skal breytast árlega í samræmi við þær breytingar sem verða á persónuafslætti
skv. A-lið [7]68. gr. laga nr. 75/1981, um tekjuskatt og eignarskatt, með síðari
breytingum, og innheimtuhlutfalli viðkomandi staðgreiðsluárs samkvæmt ákvæðum 1.
 mgr. [8]9. gr. laga nr. 45/1987, um staðgreiðslu opinberra gjalda, með síðari
     breytingum. Skattstjóri skal fella gjald þetta niður af þeim elli- og
       örorkulífeyrisþegum, undir 70 ára aldri, sem dveljast á dvalar- og
                               hjúkrunarheimilum.
Við álagningu og innheimtu gjalds þessa skulu gilda sömu reglur og um álagningu
 og innheimtu tekjuskatts samkvæmt [9]lögum nr. 75/1981, með síðari breytingum,
eftir því sem við á. Í stað tíu gjalddaga skal þó gjalddagi vera einn, 1. ágúst
    ár hvert. Dragist framlagning álagningarskrár fram yfir 1. ágúst færist
    gjalddagi til 1. dags næsta mánaðar eftir framlagningu álagningarskrár.
 Tekjur Framkvæmdasjóðs aldraðra skulu einnig vera frjáls framlög, aðrar tekjur
                     er til kunna að falla og vaxtatekjur.
  Í miðmánuði hvers ársfjórðungs skal fjármálaráðuneytið skila Framkvæmdasjóði
                  aldraðra fjórðungi tekna sjóðsins á því ári.
     ^1)[10]L. 124/2001, 1. gr. Breytingin kemur til framkvæmda við álagningu
             opinberra gjalda á árinu 2002 vegna tekna ársins 2001.
    11. gr. Framkvæmdasjóður aldraðra skal vera í vörslu Tryggingastofnunar
  ríkisins. Samstarfsnefnd um málefni aldraðra annast stjórn sjóðsins, sbr. 3.
  tölul. 5. gr. Þegar nefndin fjallar um málefni Framkvæmdasjóðs aldraðra skal
        fulltrúi tilnefndur af fjárlaganefnd Alþingis taka sæti í henni.
  Samstarfsnefnd um málefni aldraðra gerir árlega tillögur til heilbrigðis- og
                       tryggingamálaráðherra um úthlutun.
12. gr. Heilbrigðis- og tryggingamálaráðherra setur með reglugerð nánari ákvæði
       um Framkvæmdasjóð aldraðra og setur honum jafnframt starfsreglur.

                          IV. kafli. Öldrunarþjónusta.
                             Opin öldrunarþjónusta.
       13. gr. Til opinnar öldrunarþjónustu samkvæmt lögum þessum telst:
     1. Heimaþjónusta veitt öldruðum sem búa heima. Þjónustan skal miðast við
  einstaklingsbundið mat á þjónustuþörf og byggjast á hjálp til sjálfshjálpar.
 Þjónustan er tvíþætt. Annars vegar er heilbrigðisþáttur heimaþjónustu sem er í
  höndum starfsfólks heilsugæslustöðva, sbr. lög um heilbrigðisþjónustu. Hins
vegar er félagslegur þáttur heimaþjónustu viðkomandi sveitarfélaga eða aðila sem
  sveitarfélög semja við, sbr. lög um félagsþjónustu sveitarfélaga. Veita skal
heimaþjónustu um kvöld, nætur og helgar þegar þess er þörf. Leitast skal við að
 skipuleggja og samhæfa heilbrigðis- og félagslega þætti heimaþjónustunnar með
                 velferð og þarfir hins aldraða að leiðarljósi.
    2. Þjónustumiðstöðvar aldraðra sem eru starfræktar af sveitarfélögum til að
 tryggja eldri borgurum félagsskap, næringu, hreyfingu, tómstundaiðju, skemmtun
  og heilsufarslegt eftirlit. Þjónustumiðstöðvar geta starfað sjálfstætt eða í
                 tengslum við aðra þjónustu sem aldraðir njóta.
     3. Dagvist aldraðra sem er stuðningsúrræði við þá sem að staðaldri þurfa
 eftirlit og umsjá til að geta búið áfram heima. Í dagvist aldraðra skal veitt
 hjúkrunarþjónusta og vera aðstaða til þjálfunar og læknisþjónustu. Boðið skal
  upp á flutningsþjónustu að og frá heimili einstaklingsins, mat á heilsufari,
  þjálfun, tómstundaiðju, félagslegan stuðning, fræðslu, ráðgjöf og aðstoð við
 athafnir daglegs lífs. Um framkvæmda- og rekstrarleyfi fyrir dagvist aldraðra
                            fer skv. 16. og 17. gr.
        4. Þjónustuíbúðir aldraðra sem geta verið sjálfseignar-, leigu- og
  búseturéttaríbúðir. Áður en bygging þjónustuíbúða fyrir aldraða hefst ber að
afla framkvæmdaleyfis hjá heilbrigðis- og tryggingamálaráðherra, sbr. 16. gr. Í
    þjónustuíbúð fyrir aldraða skal vera öryggiskerfi og völ á fjölbreyttri
    þjónustu, svo sem mat, þvotti og þrifum, og aðgangur að félagsstarfi. Um
 greiðslu fyrir veitta þjónustu fer skv. 20. gr. Íbúar þjónustuíbúða skulu eiga
      rétt á sömu heima- og vaktþjónustu og aðrir íbúar sveitarfélagsins.
                            Stofnanir fyrir aldraða.
           14. gr. Stofnanir fyrir aldraða samkvæmt lögum þessum eru:
   1. Dvalarheimili, sambýli og íbúðir, sérhannað fyrir þarfir aldraðra sem ekki
   eru færir um að annast heimilishald þrátt fyrir heimaþjónustu. Á stofnunum
þessum skal vera varsla allan sólarhringinn, öryggiskerfi í hverri íbúð og völ á
        fjölbreyttri þjónustu, svo sem mat, þvotti, þrifum og félags- og
 tómstundastarfi. Aðstaða skal vera fyrir hjúkrun, læknishjálp og endurhæfingu.
  Þjónusta skal byggð á einstaklingsbundnu mati á þörfum hins aldraða og skal
                      byggjast á hjálp til sjálfshjálpar.
     2. Hjúkrunarheimili eða hjúkrunarrými á öldrunarstofnunum ætluð öldruðum
einstaklingum sem eru of lasburða til að dveljast á dvalarheimilum, sambýlum eða
í sérhönnuðum íbúðum, sbr. 1. tölul. Þar skal veitt hjúkrunar- og læknisþjónusta
        og vera endurhæfing. Sérstök aðstaða skal vera fyrir aldraða með
     heilabilunareinkenni. Þjónusta skal byggð á einstaklingsbundnu mati á
  heilsufarslegum og félagslegum þörfum hins aldraða. Möguleiki skal vera á að
  einstaklingar geti komið þar til skammtímavistunar, sé þess þörf. Við hönnun
 skal þess sérstaklega gætt að stofnunin sé heimilisleg og að sem flestir íbúar
                              hafi eigið herbergi.
Um framkvæmda- og rekstrarleyfi fyrir stofnanir skv. 1. og 2. tölul. 1. mgr. fer
                              skv. 16. og 17. gr.
                                  Vistunarmat.
15. gr. Stjórn dagvistar, sbr. 3. tölul. 13. gr., tekur ákvörðun um dagvistun og
ásamt stjórn stofnunar fyrir aldraða, sbr. 14. gr., um vistun fólks á viðkomandi
       stofnun enda hafi öðrum skilyrðum þessarar greinar verið fullnægt.
   Engan má vista til langdvalar á stofnun fyrir aldraða skv. 14. gr. nema að
   undangengnu mati á vistunarþörf. Mat á vistunarþörf skal að jafnaði vera í
            höndum þjónustuhóps aldraðra, [sbr. þó 7. og 8. gr.]^1)
Hafi aldraður einstaklingur verið lengur en sex vikur á sjúkrahúsi án sérstakrar
  meðferðar skal meta þörf einstaklingsins fyrir vistun á öldrunarstofnun eða
                              fyrir önnur úrræði.
       Í reglugerð^2) skal setja ákvæði um vistunarmat og framkvæmd þess.
                  ^1)[11]L. 67/2001, 2. gr. ^2)[12]Rg. 791/2001.
                                Framkvæmdaleyfi.
16. gr. Áður en framkvæmdir hefjast við dagvist fyrir aldraða skv. 3. tölul. 13.
     gr. eða stofnun fyrir aldraða skv. 14. gr. skal afla framkvæmdaleyfis
                     heilbrigðis- og tryggingamálaráðherra.
Áður en bygging þjónustuíbúða fyrir aldraða hefst skv. 4. tölul. 13. gr. ber að
 afla framkvæmdaleyfis hjá heilbrigðis- og tryggingamálaráðherra. Sama á við um
eldra húsnæði sem tekið er til slíkra nota. Gildir þetta jafnt um framkvæmdir á
   vegum sveitarfélaga og á frjálsum markaði. Enn fremur skal afla samþykkis
  heilbrigðis- og tryggingamálaráðuneytisins á teikningum áður en framkvæmdir
 hefjast og skýra ráðuneytinu frá því hver muni bera ábyrgð á rekstri sameignar
                    og sameiginlegrar þjónustu í húsnæðinu.
 Beiðni um framkvæmdaleyfi fyrir dagvist eða stofnun fyrir aldraða skulu fylgja
    upplýsingar um verksvið stofnunar og staðsetningu, svo og uppdrættir af
byggingum, lóð og umhverfi og afstöðu til nágrennis ásamt lýsingu á húsakynnum.
Enn fremur skal fylgja greinargerð um eigendur og fjárhag þeirra. Beiðninni skal
 og fylgja umsögn þjónustuhóps aldraðra á því starfssvæði þar sem stofnunin mun
                                     verða.
Sama gildir um allar meiri háttar breytingar á húsakynnum og starfsemi stofnunar
                                 fyrir aldraða.
     Áður en ráðherra heimilar framkvæmdir skal umsóknin send til umsagnar
   samstarfsnefndar um málefni aldraðra. Ef um hjúkrunarrými er að ræða skal
    umsóknin einnig send til umsagnar landlæknis og viðkomandi héraðslæknis.
                                 Rekstrarleyfi.
  17. gr. Áður en rekstur dagvistar skv. 3. tölul. 13. gr. og stofnunar fyrir
 aldraða skv. 14. gr. getur hafist skal sækja um rekstrarleyfi hjá heilbrigðis-
                           og tryggingamálaráðherra.
Umsókn um rekstrarleyfi skal fylgja greinargerð um eigendur stofnunar og fjárhag
 þeirra og skýrsla um starfsáætlun, stjórn, starfsfólk, rekstrarfyrirkomulag og
              hve mörgum vistmönnum stofnuninni er ætlað að sinna.
   Ráðherra veitir rekstrarleyfi ef stofnunin fullnægir heilbrigðiskröfum og
ákvæðum þessara laga og ætla má að hún geti leyst verkefni sín á viðunandi hátt,
                      sbr. og lög um heilbrigðisþjónustu.
                                Stjórn stofnana.
      18. gr. Eigendur stofnana fyrir aldraða, sbr. 14. gr., skipa stjórn
                                stofnunarinnar.
  Sé stofnunin í beinum starfstengslum við sjúkrahús gilda um stjórn stofnunar
                      ákvæði laga um heilbrigðisþjónustu.
  Starfsmannaráð tilnefnir einn mann af sinni hálfu til setu á fundum stjórnar
     stofnunar fyrir aldraða með málfrelsi og tillögurétti. Sama gildir um
                                 vistmannaráð.

                   V. kafli. Kostnaður við öldrunarþjónustu.
    19. gr. Þeir sem þjónustu dagvistar njóta skulu taka þátt í kostnaði af
  dagvistinni að hámarki sem nemur óskertum grunnlífeyri einstaklings samkvæmt
   almannatryggingalögum. Að öðru leyti greiðist kostnaður vegna dagvistar af
                           Tryggingastofnun ríkisins.
   20. gr. Íbúar í þjónustuíbúðum, sbr. 4. tölul. 13. gr., greiða sjálfir þá
    þjónustu sem þar er veitt, aðra en heimaþjónustu, sbr. 24. gr., samkvæmt
                            ákvörðun rekstraraðila.
   21. gr. Dvalarkostnaður á stofnunum fyrir aldraða skv. 14. gr. greiðist af
                   Tryggingastofnun ríkisins, sbr. þó 22. gr.
 Með dvalarkostnaði á stofnun fyrir aldraða er átt við daggjald eins og það er
  ákveðið af heilbrigðis- og tryggingamálaráðherra, sbr. [13]39. gr. laga nr.
                        117/1993, um almannatryggingar.
22. gr. Vistmenn, sem hafa tekjur umfram 30.386 kr. á mánuði, skulu taka þátt í
        greiðslu dvalarkostnaðar á stofnunum fyrir aldraða, sbr. 14. gr.
  Með tekjum sínum, sem eru umfram 30.386 kr. á mánuði, skal vistmaður greiða
                  dvalarkostnað sinn að hluta eða öllu leyti.
  Setja skal reglugerð^1) með nánari ákvæðum um þátttöku vistmanna í greiðslu
                dvalarkostnaðar, m.a. um hækkun viðmiðunartekna.
        ^1)[14]Rg. 47/1990, sbr. [15]291/1990, [16]322/1991, [17]236/1993,
           [18]561/1997, [19]570/1998, [20]631/2000 og [21]658/2001.
 23. gr. Vistmaður á stofnun fyrir aldraða, sbr. 14. gr., sem ekki hefur aðrar
    tekjur en bætur almannatrygginga, fær ráðstöfunarfé frá Tryggingastofnun
                    ríkisins, sbr. lög um almannatryggingar.
24. gr. Kostnaður af rekstri heimaþjónustu skiptist þannig að sveitarfélög bera
   kostnað af félagslegum þætti hennar en ríkissjóður af heilbrigðisþættinum.
      Sveitarstjórnir geta ákveðið greiðsluþátttöku einstaklinga í þeirri
     heimaþjónustu sem þær veita, sbr. lög um félagsþjónustu sveitarfélaga.
   Undanþegnir gjaldskyldu vegna heimaþjónustu skulu þeir sem ekki hafa aðrar
    tekjur en ellilífeyri og tekjutryggingu samkvæmt almannatryggingalögum.

                            VI. kafli. Ýmis ákvæði.
 25. gr. Þær stofnanir fyrir aldraða, sem starfandi eru við gildistöku þessara
                  laga, skulu í hvívetna háðar ákvæðum þeirra.
  26. gr. Heilbrigðis- og tryggingamálaráðherra setur með reglugerð^1) nánari
ákvæði um framkvæmd laga þessara, m.a. um húsnæði, búnað stofnana fyrir aldraða
    og aðbúnað og þjónustu fyrir vistmenn, svo og starfsfólk stofnana eftir
                               starfsemi þeirra.
    ^1)[22]Rg. 47/1990 (um stofnanaþjónustu fyrir aldraða), sbr. [23]291/1990,
    [24]322/1991, [25]236/1993, [26]561/1997, [27]570/1998, [28]631/2000 og
    [29]658/2001. [30]Rg. 791/2001 (um þjónustuhóp aldraðra og vistunarmat).
                     27. gr. Lög þessi öðlast þegar gildi.

References

   Visible links
   1. http://www.althingi.is/dba-bin/lawformpr.pl?lnr=1999125
   2. file:///altext/stjt/2000.172.html
   3. file:///altext/stjt/2001.067.html
   4. file:///altext/stjt/2001.124.html
   5. file:///altext/stjt/2001.067.html
   6. file://1981075.html#g1
   7. file://1981075.html#g68
   8. file://1987045.html#g9
   9. file://1981075.html
  10. file:///altext/stjt/2001.124.html
  11. file:///altext/stjt/2001.067.html
  12. http://www.reglugerd.is/interpro/dkm/WebGuard.nsf/key2/791-2001
  13. file://1993117.html#g39
  14. http://www.reglugerd.is/interpro/dkm/WebGuard.nsf/key2/047-1990
  15. http://www.reglugerd.is/interpro/dkm/WebGuard.nsf/key2/291-1990
  16. http://www.reglugerd.is/interpro/dkm/WebGuard.nsf/key2/322-1991
  17. http://www.reglugerd.is/interpro/dkm/WebGuard.nsf/key2/236-1993
  18. http://www.reglugerd.is/interpro/dkm/WebGuard.nsf/key2/561-1997
  19. http://www.reglugerd.is/interpro/dkm/WebGuard.nsf/key2/570-1998
  20. http://www.reglugerd.is/interpro/dkm/WebGuard.nsf/key2/631-2000
  21. http://www.reglugerd.is/interpro/dkm/WebGuard.nsf/key2/658-2001
  22. http://www.reglugerd.is/interpro/dkm/WebGuard.nsf/key2/047-1990
  23. http://www.reglugerd.is/interpro/dkm/WebGuard.nsf/key2/291-1990
  24. http://www.reglugerd.is/interpro/dkm/WebGuard.nsf/key2/322-1991
  25. http://www.reglugerd.is/interpro/dkm/WebGuard.nsf/key2/236-1993
  26. http://www.reglugerd.is/interpro/dkm/WebGuard.nsf/key2/561-1997
  27. http://www.reglugerd.is/interpro/dkm/WebGuard.nsf/key2/570-1998
  28. http://www.reglugerd.is/interpro/dkm/WebGuard.nsf/key2/631-2000
  29. http://www.reglugerd.is/interpro/dkm/WebGuard.nsf/key2/658-2001
  30. http://www.reglugerd.is/interpro/dkm/WebGuard.nsf/key2/791-2001
