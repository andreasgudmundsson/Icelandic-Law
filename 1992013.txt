
   --------------------------------------------------------------------------

                                 Lög um rétt til veiða í efnahagslögsögu Íslands

                             1992, nr. 13, 30. mars

   --------------------------------------------------------------------------

                                     1. gr.
           Erlendum skipum eru bannaðar allar veiðar í efnahagslögsögu
   Íslands eins og hún er ákveðin í [2]lögum nr. 41 1. júní 1979, um
   landhelgi, efnahagslögsögu og landgrunn.
           Erlendum skipum er óheimilt að vinna afla í efnahagslögsögu
   Íslands.

                                     2. gr.
           [Fiskveiðar í efnahagslögsögu Íslands mega eftirtaldir aðilar
   einir stunda:

           a. Íslenskir ríkisborgarar og aðrir íslenskir aðilar.
           b. Íslenskir lögaðilar sem að öllu leyti eru í eigu íslenskra
           aðila eða íslenskra lögaðila sem uppfylla eftirfarandi skilyrði:

                        i. Eru undir yfirráðum íslenskra aðila.
                        ii. Eru ekki í eigu erlendra aðila að meira leyti en
                        25% sé miðað við hlutafé eða stofnfé. Fari
                        eignarhlutur íslensks lögaðila í lögaðila, sem
                        stundar veiðar í efnahagslögsögu Íslands, ekki yfir
                        5% má eignarhlutur erlendra aðila þó vera allt að
                        33%.
                        iii. Eru að öðru leyti í eigu íslenskra ríkisborgara,
                        eða íslenskra lögaðila sem eru undir yfirráðum
                        íslenskra aðila.]^1)

           Til fiskveiða í efnahagslögsögu Íslands má aðeins hafa íslensk
   skip, en íslensk nefnast í lögum þessum þau skip sem skráð eru hér á
   landi.

   ^1)[3]L. 53/1996, 1. gr.

                                     3. gr.
           Erlendum veiðiskipum er heimilt að landa eigin afla og selja í
   íslenskum höfnum og sækja þangað alla þá þjónustu er varðar útgerð
   skipsins.
           Þetta er þó ekki heimilt þegar um er að ræða veiðar úr
   sameiginlegum nytjastofnum sem veiðast bæði innan og utan íslenskrar
   efnahagslögsögu hafi íslensk stjórnvöld ekki gert samning um nýtingu
   viðkomandi stofns við stjórnvöld hlutaðeigandi ríkis. Sjávarútvegsráðherra
   er þó heimilt að víkja frá ákvæði þessarar málsgreinar þegar sérstaklega
   stendur á.
           Erlendum veiðiskipum er ávallt heimilt að koma til hafnar þurfi
   þau á neyðarþjónustu að halda.

                                     4. gr.
           Erlent veiðiskip, sem leitar hafnar á Íslandi, skal tilkynna
   Landhelgisgæslu Íslands fyrirætlan sína við komu inn í íslenska
   efnahagslögsögu. Jafnframt skal tilkynna Landhelgisgæslunni hvaða veiðar
   skipið hefur stundað og á hvaða svæði og hvaða þjónustu skipið sækir til
   hafnar.
           Landhelgisgæslan skal tilkynna sjávarútvegsráðuneytinu um komu
   erlends fiskiskips sem ætla má að falli undir ákvæði 2. mgr. 3. gr.

                                     5. gr.
           Með 1. gr. þessara laga eru ekki skert þau réttindi sem samkvæmt
   milliríkjasamningum eru veitt öðrum ríkjum.

                                     6. gr.
           Með brot gegn ákvæðum 1. mgr. 1. gr. laga þessara skal farið
   samkvæmt ákvæðum [4]17. gr. laga nr. 81 31. maí 1976, um veiðar í
   fiskveiðilandhelgi Íslands, sbr. [5]2. gr. þeirra laga. Brot gegn öðrum
   ákvæðum laga þessara og reglum settum samkvæmt þeim varða sektum eða
   fangelsi allt að tveimur árum.
           Mál út af brotum á lögum þessum fara að hætti opinberra mála.

                                     7. gr.
           Lög þessi öðlast þegar gildi. ...

        [Ákvæði til bráðabirgða.

           Hafi íslenskur lögaðili, sem á eignarhlut í lögaðila sem stundar
   veiðar í efnahagslögsögu Íslands eða vinnslu sjávarafurða hér á landi,
   verið að hluta í eigu erlends aðila 31. desember 1995 skulu takmarkanir
   skv. b-lið 1. mgr. 2. gr. laga þessara ekki koma til framkvæmda að því er
   varðar þann lögaðila fyrr en 1. janúar 1998, enda hafi erlend eignaraðild
   í lögaðilanum ekki verið meiri en 49%, eignarhlutur lögaðilans í einstökum
   sjávarútvegs- eða fiskvinnslufyrirtækjum ekki farið yfir 10% og
   fjárfestingin verið tilkynnt Seðlabanka Íslands samkvæmt ákvæðum laganna
   fyrir 31. desember 1995.]^1)

   ^1)[6]L. 53/1996, 2. gr.

References

   Visible links
   1. http://www.althingi.is/dba-bin/lawformpr.pl?lnr=1992013
   2. file://1979041.html
   3. file://ekkitil/ekkitil.html?1996053#g1
   4. file://1976081.html
   5. file://1976081.html
   6. file://ekkitil/ekkitil.html?1996053#g2
