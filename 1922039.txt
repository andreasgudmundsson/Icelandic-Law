                                    dálkum.

   --------------------------------------------------------------------------

                            Lög um lausafjárkaup^1)

                              1922 nr. 39 19. júní

   --------------------------------------------------------------------------

            ^1)Falla úr gildi 1. júní 2001, sbr. [2]l. 50/2000, 99. gr.

                                 Almenn ákvæði.
 1. gr. Ákvæðum laga þessara skal þá aðeins beita, er ekkert annað er um samið
berum orðum eða verður álitið fólgið í samningi eða leiðir af verslunartísku eða
                                 annarri venju.
                     Lög þessi gilda ekki um fasteignakaup.
  2. gr. Nú eru hlutir pantaðir, þeir er búa þarf til, og á sá að leggja efnið
 til, sem hlutinn býr til, þá skal pöntunin talin kaup. Þó gilda lög þessi ekki
                   um húsgerð og önnur mannvirki á fasteign.
    Ákvæði laga þessara um kaup gilda einnig eftir því sem við á, um skipti.
 3. gr. Þegar í lögum þessum er talað um kaup á hlutum, sem tilteknir eru eftir
tegund, þá er ekki aðeins átt við kaup á tiltekinni mergð, þyngd eða stærð hluta
af tilgreindri tegund, heldur og við kaup á tiltekinni mergð, þyngd eða stærð úr
                         ákveðnum hóp eða magni hluta.
  4. gr. Þá er talað er í lögum þessum um verslunarkaup, er átt við kaup, sem
       gerast milli kaupmanna í verslunarrekstri þeirra eða í þágu hans.
Kaupmaður er í lögum þessum hver sá talinn, sem rekur það starf að selja vörur,
    sem hann hefir í því skyni keypt, er rekur víxlarastarf eða bankastarf,
    vátryggingarstarf, umboðsverslun eða forlagsverslun, lyfsölu, veitingar,
handiðn, verksmiðjuiðnað eða námugröft, mannvirkjagerð eða flutning fólks, muna
   eða orðsendinga. Þó er sá maður ekki talinn kaupmaður, er rekur veitingar,
  handiðn eða flutninga, svo framarlega sem eigi vinna aðrir að því starfi með
honum en konan með manni sínum, maðurinn með konu sinni, börn hans innan 16 ára
                            aldurs og vinnuhjú hans.
                              Um ákvæði kaupverðs.
 5. gr. Nú eru kaup gerð, en ekkert fastákveðið um hæð kaupverðsins, og ber þá
 kaupanda að greiða það verð, sem seljandi heimtar, ef eigi verður að telja það
                                  ósanngjarnt.
6. gr. Nú er í verslunarkaupum reikningur sendur kaupanda og hann mótmælir ekki
   verði því, sem tilgreint er í reikningnum, svo fljótt sem hann fær því við
komið, og er hann þá skyldur að gjalda það verð, sem í reikningnum stendur, nema
  sannað verði, að um annað lægra verð hafi verið samið, eða reikningurinn er
                            bersýnilega ósanngjarn.
7. gr. Nú á að reikna kaupverð eftir tölu, máli eða þyngd, og skal þá leggja til
 grundvallar þá tölu, mál eða þyngd, sem varningurinn hafði á þeirri stundu, er
               hættan við að varan farist, flyst yfir á kaupanda.
 8. gr. Ef kaupverð er miðað við þunga vöru, skal svo meta sem umbúðir beri frá
                                   að draga.
        Um staðinn, þar sem skila ber seldum hlut (afhendingarstaðinn).
 9. gr. Seljandinn á að skila af sér seldum hlut á þeim stað, þar sem hann átti
heima þegar kaupin gerðust. Ef hann rak þá atvinnu og salan stóð í sambandi við
          hana, þá á hann að skila hlutnum af sér á atvinnustöð sinni.
  Ef hluturinn var á öðrum stað á þeim tíma, er kaupin gerðust og vissu báðir
samningsaðiljar um það, eða áttu að vita, þá skal svo álíta, að hlutnum eigi þar
                           að skila, sem hann þá var.
  10. gr. Ef seljandi á að senda seldan hlut frá einum stað til annars, til að
    skila honum þar í hendur kaupanda, þá er svo álitið, að hann hafi skilað
 hlutnum, þá er hann hefir afhent hann í hendur flutningsmanns þess, er tekist
hefir á hendur að flytja hlutinn þaðan, sem hann tekur við honum. Eigi að senda
  hlutinn á skipi, þá skal telja honum skilað, er hann er kominn á skipsfjöl.
11. gr. Nú eiga seljandi og kaupandi báðir heima í sama bæ, kauptúni eða þorpi,
 og á seljandi að sjá um sendingu selds hlutar til kaupanda, og skal þá hlutnum
          eigi talið skilað fyrr en hann er kominn í vörslur kaupanda.
                              Um eindaga samninga.
 12. gr. Ef ekkert hefir verið ákveðið um það, hvenær kaupverð skuli greitt eða
seldum hlut skilað, og atvik liggja eigi svo til, að af þeim megi ráða, að þetta
skuli gera svo fljótt sem unnt er, skal líta svo á, að kaupverðið beri að greiða
                   og hlut að afhenda, hvenær sem krafist er.
13. gr. Nú er frestur ákveðinn fyrir því, hvenær seldum hlut skuli skila, og er
 þá seljanda rétt að skila hlutnum á hverjum þeim tíma, er hann kýs innan þess
   frests, nema atvik liggi svo til, að af þeim sjáist, að tímafresturinn var
                           tiltekinn kaupanda í hag.
          Um rétt til að krefjast, að hönd selji hendi á báðar hliðar.
  14. gr. Ef enginn frestur hefir veittur verið af hendi hvorugs aðilja, þá er
seljandi ekki skyldur að láta af hendi seldan hlut, nema kaupverðið sé samtímis
    greitt, enda er kaupandi ekki skyldur að greiða kaupverðið nema hann fái
                         samstundis hlutinn til umráða.
15. gr. Nú hefir svo verið um samið, að hlutinn skuli senda frá afhendingarstað,
  og heimila þá ummæli næstu greinar hér á undan seljanda ekki að láta vera að
  senda hlutinn, en varna má hann því, að kaupandi fái hlutinn í sínar vörslur
                          meðan kaupverðið er ógreitt.
   16. gr. Nú er um verslunarkaup að tefla, og er við sendingu hlutarins frá
afhendingarstað til ákvörðunarstaðar notað farmskírteini eða farmbréf, er svo er
lagað, að seljandi missi umráð yfir hlutnum þá er farmskírteinið eða farmbréfið
 er afhent kaupanda, og skal þá kaupverðið greitt um leið og farmskírteinið eða
farmbréfið er afhent, samkvæmt reglum þeim, er settar eru í 71. gr. hér á eftir.
                      Um ábyrgð á hættu fyrir seldan hlut.
17. gr. Hættan á því, að seldur hlutur farist af tilviljun, skemmist eða rýrni,
 er á ábyrgð seljanda, þar til hann hefir skilað hlutnum af sér eða afhent hann
                               (sbr. 9.11. gr.).
Ef það er ákveðinn hlutur, sem seldur var, og kaupandi átti að sækja hann, enda
   kominn sá tími, er sækja mátti hlutinn, og hann er á reiðum höndum, þá ber
    kaupandi ábyrgð á hættunni og verður því að gjalda kaupverðið, þó að svo
            atvikist, að hluturinn farist eða skemmist af hendingu.
                             Um arð af seldum hlut.
  18. gr. Nú ber seldur hlutur arð áður en afhendingartími er kominn, og á þá
seljandi þann ágóða, nema ástæða hafi verið til að ætla, að sá ágóði mundi ekki
                            falla til fyrr en síðar.
Þann ágóða, sem af seldum hlut fæst eftir að afhendingartími er kominn, eignast
  kaupandi, nema ástæða hafi verið að ætla, að sá ágóði mundi fyrri til falla.
  19. gr. Ef maður kaupir hlutabréf, þá er í kaupinu sá arður, sem ekki var í
                     gjalddaga fallinn, þegar kaup gerðust.
   Nú fylgir hlutabréfinu réttur til að skrifa sig fyrir nýju hlutabréfi, eða
      hlutabréfið fær þann rétt síðar, þá nýtur kaupandi þeirra hagsmuna.
 20. gr. Ef maður kaupir skriflega skuldakröfu, sem ber vöxtu, þá eru í kaupinu
vextir þeir, sem á voru fallnir, en ekki komnir í gjalddaga, þá er kaup gerðust,
 eða á afhendingardegi, ef afhending á síðar að fara fram en kaup. Ef það sést
   ekki af atvikum, að krafa hafi verið seld sem óvís krafa, þá á kaupandi að
  greiða umfram kaupverðið og samtímis því svo mikið fé, sem vöxtunum svarar.
                          Um drátt af hendi seljanda.
21. gr. Nú afhendir seljandi ekki seldan hlut á réttum tíma, enda sé þetta ekki
  kaupanda að kenna eða neinum ósjálfráðum atburði, sem kaupandi ber ábyrgð af
  hættunni við, og á þá kaupandi kost að kjósa, hvort hann vill heldur heimta
                           hlutinn eða rifta kaupið.
 Hafi drátturinn haft lítil áhrif eða óveruleg á hagsmuni kaupanda eða seljandi
 hlaut að álíta að svo væri, þá getur kaupandi ekki rift kaupið, nema hann hafi
    áskilið sér, að hluturinn yrði afhentur sér á nákvæmlega tilteknum tíma.
Í verslunarkaupum er sérhver dráttur metinn verulegur, nema það sé aðeins lítill
                hluti hins selda, sem afhending hefir dregist á.
22. gr. Nú er svo um samið, að seljandi skuli afhenda smátt og smátt, og ber svo
til, að ein sérstök afhending dregst, þá á kaupandi samkvæmt næstu grein á undan
aðeins rétt á að rifta kaupin að því er til þeirrar afhendingar kemur. Þó getur
 hann einnig rift kaup, að því er til síðari afhendinga kemur, ef vænta má, að
drætti á afhendingum muni halda áfram, og hann getur jafnvel rift allt kaupið í
 heild sinni, ef það samband er í milli afhendinganna, að það veiti tilefni til
                                     þess.
23. gr. Nú er kaup gert um ákveðinn hlut, en hann ekki afhentur á áskildum tíma,
 og á þá seljandi að svara skaðabótum, nema það sannist, að drátturinn var ekki
                                honum að kenna.
   24. gr. Ef um þá hluti er að tefla, sem tilteknir eru eftir tegund, þá er
  seljandi skyldur að svara skaðabótum, enda þótt drátturinn sé ekki honum að
kenna, nema hann hafi áskilið sér að vera undan þessari skyldu þeginn, eða telja
 verður að atvik, sem ekki voru þess eðlis, að seljandi hefði átt að hafa þau í
 huga, er kaupin gerðust, hafi valdið því, að honum var alls eigi auðið að efna
  það, sem hann hafði um samið, og má til slíkra atvika telja það, er svo ber
undir, að allir hlutir af hinni tilteknu tegund eða þeim vöruhóp, er kaup er um
 gert, hafa af óviðráðanlegum orsökum farist; svo er og ef styrjöld tekur fyrir
                  efndir, eða aðflutningsbann eða því um líkt.
 25. gr. Nú hefir kaup verið rift og svara ber skaðabótum samkvæmt 23. eða 24.
gr., og skulu þá skaðabæturnar nema því, sem verð hluta af sömu tegund og gæðum
 sem hinir seldu hlutir er hærra, þá er afhending átti fram að fara, heldur en
  kaupverðinu nemur, nema sannað sé, að meira tjón eða minna hafi af hlotist.
  26. gr. Nú er afhendingarfrestur út runninn, en hinn seldi hlutur hefir eigi
verið afhentur, og verður kaupandi þá, ef hann vill halda fast á kaupinu og eigi
  rifta það, að svara án ástæðulausrar tafar fyrirspurn um þetta frá seljanda.
 Geri hann það ekki, missir hann rétt sinn til að heimta hlutinn sér afhentan.
  Sama er og í verslunarkaupum, þótt hann hafi enga fyrirspurn fengið, ef hann
   skýrir ekki frá því innan sennilegs tíma, að hann æski að kaupið haldist.
 27. gr. Nú hefir seldur hlutur verið afhentur eftir að afhendingarfrestur var
 liðinn, og verður kaupandi þess vís, þá er hluturinn kemur honum í hendur, eða
af því að seljandi skýrir honum frá því, að hluturinn hefir verið afhentur síðar
en um var samið, og verður hann þá að skýra seljanda frá því þegar í stað, ef um
verslunarkaup er að tefla, en ella án óþarfrar tafar, að hann ætli sér að neyta
 réttar síns út af drættinum. Geri hann það ekki, missir hann rétt sinn til að
  bera fyrir sig dráttinn. Ætli kaupandi sér að neyta réttar síns til að rifta
kaupið, þá verður hann að skýra seljanda frá því án óþarfrar tafar, ella missir
                              hann þann rétt sinn.
                          Um drátt af kaupanda hendi.
28. gr. Ef kaupverð er ekki greitt í ákveðna tíð, eða kaupandi gerir ekki í tæka
tíð þá ráðstöfun, sem greiðsla kaupverðsins er undir komin, þá má seljandi gera
   hvort er hann vill, halda upp á hann kaupinu eða rifta það. Sé drátturinn
  óverulegur, verður kaupið þó ekki rift. Í verslunarkaupum er sérhver dráttur
                               talinn verulegur.
 Nú er það, sem selt var, þegar komið í vörslur kaupanda, og getur seljandi þá
ekki rift kaupið, nema annaðhvort sé, að álíta verður, að hann hafi áskilið sér
            þennan rétt, eða þá kaupandi neitar að taka við hlutnum.
 29. gr. Sé svo um samið, að seljandi afhendi smátt og smátt, og andvirði skuli
greitt við hverja afhendingu, en svo verður dráttur á greiðslu andvirðis, sá, er
 meta má verulegan eftir fyrri málsgrein 28. gr., þá á seljandi rétt á að rifta
 kaupin á öllu því, er síðar skyldi afhent, nema engin ástæða sé til að óttast,
að dráttur muni aftur að höndum bera. Þetta á sér stað, þó að seljandi geti ekki
 samkvæmt síðari hluta 28. gr., rift kaupið er kemur til þeirrar sendingar, sem
                             andvirði dróst fyrir.
 30. gr. Nú riftir seljandi kaup samkvæmt því, sem fyrir er mælt í 28. eða 29.
 gr., og á hann þá rétt til skaðabóta samkvæmt reglunum í 24. gr. Bæturnar skal
svo meta að þær svari mismuninum á því, hve miklu kaupverðið er hærra heldur en
verð hins selda á þeim tíma, er drátturinn varð, nema sannað verði, að seljandi
                      hafi meira tjón eða minna af hlotið.
31. gr. Nú er kaupverð ekki greitt, þó að eindagi sé liðinn, eða kaupandi hefir
látið hjá líða að gera slíka ráðstöfun, sem um er getið í 28. gr., en hinn seldi
  hlutur er enn ekki afhentur kaupanda, þá verður seljandi, ef hann vill halda
kaupinu upp á kaupanda, að svara án ástæðulausrar tafar fyrirspurn frá kaupanda
um þetta. Sé um verslunarkaup að ræða, skal seljandi, ef hann vill halda kaupinu
upp á kaupanda, tilkynna honum það innan hæfilegs tíma, enda þótt kaupandi hafi
                          enga fyrirspurn gert um það.
32. gr. Nú er kaupverðið greitt of seint eða ráðstöfun sú, sem um er getið í 28.
 gr., gerð of seint, og verður seljandi þá, ef hann vill rifta kaupið af þeirri
ástæðu, að skýra kaupanda frá því þegar í stað, ef um verslunarkaup er að tefla,
 en annars án óþarfs dráttar. Geri hann það ekki, missir hann rétt sinn til að
                                 rifta kaupin.
 33. gr. Nú lætur kaupandi hjá líða að vitja hins keypta hlutar eða veita honum
 viðtöku á réttum tíma, eða hann er þess valdandi á annan hátt, að hluturinn er
ekki afhentur í hans hendur í ákveðna tíð, og skal þá seljandi annast hlutinn á
   kaupanda kostnað þar til er drætti þessum lýkur, eða seljandi neytir þess
  réttar, sem 28. gr. kann að veita honum til að rifta kaupið. Nú er hluturinn
 sendur og kominn á viðtökustað, og eiga þá fyrirmæli þessi því aðeins við, að
þar sé einhver, sem fyrir seljanda hönd getur tekið hlutinn til varðveislu, enda
           valdi það seljanda eigi verulegum kostnaði eða óþægindum.
34. gr. Geti seljandi ekki haldið áfram að annast hlutinn, án verulegs kostnaðar
  eða óþæginda, eða ráðstafi kaupandi honum ekki innan sennilegs tíma eftir að
  hann hefir fengið áskorun um það, þá er seljanda rétt að selja hlutinn fyrir
kaupanda reikning; en gera skal hann kaupanda viðvart áður í tæka tíð, ef auðið
 er. Ef hluturinn er seldur á uppboði, sem auglýst er og haldið á viðunanlegan
hátt, þá getur kaupandi ekki mótmælt því verði, sem við söluna fæst. Ef eigi er
  auðið að selja hlutinn, eða það er sýnilegt, að söluverðið muni eigi hrökkva
 fyrir sölukostnaði, þá er seljanda rétt að flytja hlutinn burt, ef hann vill.
35. gr. Nú er hlutnum hætt við bráðum skemmdum eða geymsla hans hefir í för með
 sér ýkjumikinn kostnað tiltölulega, og er þá seljanda skylt að selja hann, þó
             með þeirri takmörkun, sem leiðir af niðurlagi 34. gr.
    36. gr. Nú hefir dráttur af kaupanda hálfu valdið seljanda útgjöldum til
    varðveislu hlutarins eða öðrum auknum kostnaði, og á seljandi þá rétt á
      skaðabótum, og getur hann haldið hlutnum til tryggingar fyrir þeim.
  37. gr. Ef seldur hlutur er í ábyrgð seljanda, en kaupandi hefir gerst þess
valdur, að hluturinn verður ekki afhentur á réttum tíma, þá flyst ábyrgðin yfir
 á kaupanda, ef um þá hluti er að tefla, sem ákveðnir eru eftir tegund, þó ekki
fyrr en ákveðnum hlutum hefir verið af skipt og þeir til teknir handa kaupanda.
                             Um vöxtu af kaupverði.
 38. gr. [Um skyldu til að greiða vexti af kaupverðinu og öðrum greiðslum, sem
      ekki eru greiddar á gjalddaga, fer eftir ákvæðum laga um vexti.]^1)
                             ^1)[3]L. 33/1987, 1. gr.
                Um það, er kaupandi getur eigi staðið í skilum.
 39. gr. Nú verður kaupandi gjaldþrota eftir að kaup voru gerð, þá er seljanda
 rétt að halda hinum selda hlut, þó að gjaldfrestur hafi áskilinn verið, og sé
 hluturinn sendur frá afhendingarstaðnum, þá má seljandi varna því, að hann sé
   afhentur búinu, uns nægileg trygging er sett fyrir greiðslu kaupverðsins í
gjalddaga. Ef afhendingartími er kominn og búið hefir ekki sett slíka tryggingu,
     þó að seljandi hafi á það skorað, þá má hann rifta kaup, ef hann vill.
Þessum fyrirmælum skal einnig beita, ef það kemur fram við fjárnám eftir að kaup
eru gerð, að kaupandi hefir eigi efni á að greiða skuld sína, eða fjárhagur hans
 að öðru leyti reynist slíkur, að ætla má, að hann geti eigi greitt kaupverðið,
                         þá er það fellur í gjalddaga.
  40. gr. Ef bú kaupanda hefir verið tekið til gjaldþrotaskipta, en hvorki er
 kominn sá tími, er seldan hlut átti að afhenda, eða gjalddagi kaupverðsins, þá
getur seljandi skorað á búið að lýsa yfir því, hvort það vill ganga í kaupin, og
   lýsi búið þá ekki yfir því svo fljótt sem auðið er og í síðasta lagi innan
fjögra vikna eða þá á afhendingardegi eða gjalddaga, ef það tímamark ber fyrr að
       höndum, að það vilji í kaupið ganga, þá má seljandi rifta kaupið.
   41. gr. Hafi hinn seldi hlutur verið afhentur þrotabúinu eftir að búið var
framselt til gjaldþrotameðferðar, en kaupverðið er eigi greitt, á seljandi rétt
  á að heimta hlut sinn aftur, nema búið lýsi yfir því, að það vilji í kaupið
   ganga, enda greiði þá kaupverðið eða setji tryggingu fyrir greiðslu þess í
  gjalddaga, ef krafist er. Hafi búið látið hlutinn af hendi eða á annan hátt
 ráðstafað honum þannig fyrir sinn reikning, að eigi er auðið að skila hlutnum
 aftur í verulega óbreyttu ástandi, þá er seljanda rétt að líta svo á, sem búið
                             hafi gengið í kaupið.
                        Um það er seldum hlut er áfátt.
42. gr. Nú er ákveðinn hlutur seldur, og er honum áfátt eða galli á honum, þá má
  kaupandi rifta kaupin eða heimta afslátt af kaupverði að tiltölu. Ef gallinn
 verður að teljast óverulegur, getur kaupandi ekki riftað kaupið, nema seljandi
                            hafi svik í frammi haft.
Nú skortir hluti, þá er kaup gerðust, einhverja þá kosti, er ætla má að áskildir
væru, eða það, sem hlutnum er áfátt, hefir gerst fyrir vanrækt seljanda eftir að
   kaup voru gerð eða seljandi hefir haft svik í frammi, og getur þá kaupandi
                               krafist skaðabóta.
  43. gr. Ef um þá hluti er að tefla, sem tilteknir eru eftir tegund, og þeir
 reynast gallaðir, þá er þeim er skilað, getur kaupandi rift kaupið eða heimtað
aðra hluti ógallaða í hinna stað, eða heimtað tiltölulegan afslátt af kaupverði.
 Ef telja verður það óverulegt, sem að hlutunum er, þá verður ekki kaup rift né
annarra hluta krafist í staðinn, nema seljandi hafi haft svik í frammi eða vitað
  um það, sem áfátt var, svo tímanlega, að hann hefði getað útvegað aðra hluti
                       ógallaða án ósanngjarns kostnaðar.
Enda þótt seljanda sé ekki um að kenna það, sem að söluhlutnum er, þá er hann þó
  skyldur að greiða skaðabætur, þó svo, að fara skal eftir fyrirmælum 24. gr.,
                              eftir því sem við á.
44. gr. Nú skal úr því skera, hvort söluhlut sé áfátt, og verður þá að miða við
það tímamark, er hluturinn fluttist yfir í ábyrgð kaupanda, nema því aðeins, að
              vanhirðu seljanda sé um að kenna það, sem áfátt er.
45. gr. Nú er kaup rift sakir þess, að söluhlut er áfátt, og skal þá einnig fara
             eftir fyrirmælum 25. gr., er skaðabætur eru ákveðnar.
 46. gr. Hafi svo verið um samið, að seljandi afhendi hina seldu muni smátt og
 smátt, og reynist einni sérstakri afhendingu áfátt, þá getur kaupandi samkvæmt
 42. og 43. gr. aðeins rift kaup að því, er til þessarar afhendingar kemur. Þó
getur hann einnig rift kaup á því, sem eftir er að afhenda, ef við má búast, að
 þeim muni einnig áfátt verða; og hann getur jafnvel rift allt kaupið, ef atvik
           liggja svo til í sambandi afhendinganna hverrar við aðra.
   47. gr. Hafi kaupandi rannsakað söluhlutinn áður en kaup gerðust eða látið
fyrirfarast án sennilegrar ástæðu að rannsaka hlutinn, þó að seljandi skoraði á
  hann um það, eða honum var færi á gefið að rannsaka sýnishorn af söluhlutnum
     áður en kaup gerðust, getur hann ekki borið fyrir sig neina þá galla á
söluhlutnum, sem hann hefði átt að sjá við þá rannsókn, nema seljandi hafi haft
                                 svik í frammi.
48. gr. Ef hlutur er seldur á uppboði getur kaupandi ekki borið fyrir sig neinn
    galla á hlutnum, nema hluturinn svari ekki til þess heitis, er hann var
 auðkenndur með við söluna, eða seljandi hafi haft svik í frammi. Þessi ákvæði
          gilda þó ekki þá er kaupmaður selur varning sinn á uppboði.
49. gr. Nú býðst seljandi til að bæta úr göllum, sem eru á seldum hlut, eða láta
 annan hlut ógallaðan koma í hans stað, og verður kaupandi þá að sætta sig við
 það, ef það verður gert áður en sá frestur er úti, sem hann var skyldur til að
   bíða afhendingar (sbr. 21. gr.), enda sé það augljóst, að hann hafi engan
                         kostnað eða óhagræði af þessu.
        Þessi fyrirmæli hafa engin áhrif á rétt kaupanda til skaðabóta.
50. gr. Fyrirmæli laga þessara um galla á söluhlut eiga einnig við að sínu leyti
  þá er mergð, stærð eða þungi þess, sem selt var, er minni en áskilið er, ef
   kaupandi má ganga að því vísu, að ætlast sé til að það, sem afhent er, séu
  fullar efndir þess, sem um var samið. Þá er þannig stendur á, getur kaupandi
ekki samkvæmt 43. gr. krafist annarra hluta í stað þeirra, sem afhentir voru, en
 í stað þess getur hann heimtað, að sér sé afhent það, sem upp á vantar, hvort
           sem þetta er meiri eða minni hluti þess, sem afhenda átti.
  51. gr. Sé um verslunarkaup að tefla, og sé söluhluturinn afhentur og kominn
 kaupanda í hendur eða sýnishorn, sem um var samið, er komið honum í hendur, þá
er hann skyldur til að rannsaka hlutinn svo sem góð verslunartíska heimtar. Eigi
að senda hlutinn úr einum stað í annan, er kaupandi þó ekki skyldur að rannsaka
 hann fyrri en hluturinn er þangað kominn, sem hann á að fara og kaupanda hefir
 verið gerður kostur á að veita honum viðtöku á þann hátt, að honum hefði verið
                    skylt að annast hlutinn samkvæmt 56. gr.
  52. gr. Komi það í ljós, að söluhlut er ábótavant og kaupandi vill bera það
fyrir sig, þá skal hann skýra seljanda frá því þegar í stað, ef um verslunarkaup
 er að tefla, en ella án ástæðulauss dráttar. Nú hefir kaupandi orðið þess var,
 að hlutnum var áfátt eða hann hefði átt að verða þess var, og skýrir hann eigi
  seljanda frá, svo sem hér er fyrir mælt, þá getur hann eigi síðar borið það
                    fyrir sig, að hlutnum hafi áfátt verið.
Ef kaupandi vill rifta kaup eða krefjast viðbótar eða nýrra hluta í stað þeirra,
sem hann hefir fengið, skal hann skýra seljanda frá því án ástæðulauss dráttar;
   ella missi hann rétt sinn til þess að hafna hlutnum eða krefjast viðbótar.
  53. gr. Ákvæði 52. gr. um það, að kaupandi missi rétt sinn til þess að bera
 fyrir sig, að söluhlut hafi áfátt verið, gilda þó ekki, ef seljandi hefir haft
   svik í frammi eða sýnt af sér vítaverða vanhirðu, sem hefir í för með sér
                         talsvert tjón fyrir kaupanda.
54. gr. Nú er ár liðið frá því er kaupandi fékk söluhlut í hendur og hann hefir
  ekki skýrt seljanda frá, að hann ætli að bera fyrir sig, að söluhlutnum hafi
 ábótavant verið, og getur hann þá eigi síðar komið fram með neina kröfu af því
  tilefni, nema seljandi hafi skuldbundið sig til að ábyrgjast hlutinn lengri
                         tíma, eða haft svik í frammi.
     Fyrirmæli um það, er sölumunum er neitað viðtöku, og um rifting kaupa.
55. gr. Hafi kaupandi fengið hlut í hendur, þann er hann vill neita viðtöku, þá
er hann skyldur að annast um hlutinn, en krafið getur hann seljanda endurgjalds
á þeim kostnaði, er af þessu leiðir. Fyrirmæli 34. og 35. gr. eiga við um þetta
                            eftir því sem á stendur.
 56. gr. Nú hefir hluturinn verið sendur svo, að kaupandi á kost á að taka hann
 til varðveislu á staðnum, sem hann átti til að fara, en hann vill synja honum
  viðtöku, og er hann þó skyldugur að taka við honum til varðveislu á kostnað
                                   seljanda.
Þetta á þó ekki við, ef seljandi er sjálfur á viðtökustaðnum eða þar er handhafi
  farmskírteinis eða annar sá, er fyrir seljanda hönd getur annast um hlutinn.
  Sama er og ef kaupandi getur ekki fengið hlutinn í sínar vörslur án þess að
    greiða andvirði hans eða baka sér annan verulegan kostnað eða óþægindi.
 Hafi kaupandi tekið hlutinn í sínar vörslur, eiga við fyrirmælin í næstu grein
                                  hér á undan.
  57. gr. Sé kaup rift, á seljandi ekki rétt á að fá hlutinn aftur, nema hann
skili aftur því, er hann hefir fengið af andvirði hans, og kaupandi á ekki rétt
   á að fá andvirði endurgreitt, nema hann skili aftur því, er hann hafði við
  tekið, í sama ástandi og mergð eða stærð að öllu verulegu, sem það var í, er
                               hann tók við því.
  Nú riftir kaupandi kaup eða krefst skipta á hlutnum, og á hann þá rétt á að
  halda þeim hlut, er hann hefir fengið, þar til er seljandi svarar skaðabótum
          þeim, er honum ber, eða setur nægilega trygging fyrir þeim.
58. gr. Jafnvel þótt hluturinn sé forgörðum farinn eða breyttur, getur kaupandi
    þó rift kaupið þrátt fyrir ákvæðin í næstu grein hér á undan, ef það, að
  hluturinn fór forgörðum eða breyttist, er ósjálfráðri tilviljun að kenna eða
  ásigkomulagi hlutarins sjálfs eða ráðstöfunum, sem nauðsynlegar voru til að
 rannsaka hann, eða voru gerðar áður en það kom í ljós eða hefði átt að koma í
 ljós, að hlutnum var svo ábótavant, að af því leiddi rétt til að rifta kaupin.
                                 Um vanheimild.
 59. gr. Nú kemur það fram, að söluhlutur var annars manns eign en seljanda, þá
 er kaupin gerðust, og getur þá kaupandi krafist skaðabóta af seljanda, og það
 þótt seljandi hafi eigi betur vitað en að hann ætti hlutinn. Ef kaupandi hafði
  fullan grun eða vitneskju um vanheimild seljanda, þá er kaupin gerðust, þá á
                         hann engan rétt til skaðabóta.
                              Um kaup til reynslu.
60. gr. Ef hlutur er keyptur til reynslu eða með því skilyrði, að kaupandi megi
skoða hlutinn áður en kaupið er fullgert, og hluturinn hefir verið afhentur, þá
er kaupandi þó bundinn við kaupin, nema hann skýri seljanda frá innan tiltekins
 tíma, eða innan hæfilegs frests, ef enginn tími er fastákveðinn, að hann vilji
                               eigi hlutinn hafa.
   Meðan hluturinn er hjá kaupanda til reynslu eða skoðunar, er hann í ábyrgð
                                   kaupanda.
                      Um tilkynningar eftir lögum þessum.
61. gr. Ef slík tilkynning frá kaupanda, sem um getur í 6., 26., 27., 52. og 54.
     gr., er afhent til flutnings með ritsíma eða pósti eða með öðrum þeim
flutningstækjum, sem gilt þykir að nota, missir tilkynnandi engan rétt við það,
            að tilkynningunni seinkar eða hún kemur eigi til skila.
 Hið sama gildir um tilkynningar frá seljanda, sem um er rætt í 31. og 32. gr.
                        Um þýðingu ýmissa söluskilyrða.
  62. gr. Ef varningur er seldur frítt á skipsfjöl (fob.) á tilteknum stað,
 verður kaupandi að útvega skip eða rúm í skipi til að flytja varninginn þaðan.
 Seljandi á að annast um og kosta flutning varningsins til hleðslustaðarins og
gera þær ráðstafanir um flutning varningsins á skip, er farmsendanda er skylt að
         gera, eftir því sem lög áskilja á þeim stað eða venja er til.
     Nú er varningur kominn á skipsfjöl, og er hann þá úr ábyrgð seljanda.
  Þá er um það skal dæma, hvort varningi sé ábótavant, skal dæma eftir ástandi
 því, sem hann var í á þeirri stund, er hann fór úr ábyrgð seljanda. Sama er um
 mergð, þyngd og stærð þess varnings, er seldur er eftir tölu, þunga eða máli.
 Þó kaupandi hafi skip til taks eða skiprúm til að taka við varningnum, leiðir
ekki af því, að kaupandi sé skyldur til að rannsaka varninginn fyrri en hann er
   kominn á viðtökustað; ekki hamlar þetta heldur seljanda frá að neyta þess
              réttar, sem honum er áskilinn í 15., 28. og 39. gr.
Kaupandi er skyldur að greiða andvirði gegn móttöku farmskírteinis samkvæmt því,
       sem ákveðið er í 71. gr., þó að ekki sé svo sérstaklega um samið.
 63. gr. Ef varningur er seldur flutningsfrítt (Cost and freight, c & f, cf)
         skal seljandi annast og kosta sending hans til viðtökustaðar.
  Nú er varningur afhentur flutningsmanni eða honum komið á skipsfjöl samkvæmt
            fyrirmælum 10. gr., og er hann úr því í ábyrgð kaupanda.
  Þá er um það skal dæma, hvort varningi sé ábótavant, skal dæma eftir ástandi
 því, er hann var í á þeirri stund, er hann fór úr ábyrgð seljanda. Sama er um
mergð, þyngd eða stærð þess varnings, sem seldur er eftir tölu, þunga eða máli.
   Þó að ekki sé sérstaklega svo um samið, er kaupandi skyldur til að greiða
   andvirði gegn móttöku farmskírteinis samkvæmt því sem ákveðið er í 71. gr.
       Þótt andvirði sé ekki í gjalddaga komið, þá er varningur kemur til
 viðtökustaðarins, er kaupandi þó skyldur til að greiða það flutningsgjald, er
  seljandi hefir eigi greitt, en draga má hann það frá kaupverðinu, án þess að
                          reikna sér þó vöxtu af því.
64. gr. Nú er varningur seldur cif (cost, insurance, freight) eða caf (coût,
        assurance, fret), og gilda þá fyrirmælin í næstu grein á undan.
  Auk þess á seljandi að annast venjulega vátrygging fyrir kaupanda hönd fyrir
þann hluta sendingar, sem hann ber ekki sjálfur ábyrgð á. Láti seljandi hjá líða
að vátryggja þannig varninginn, enda sé kaup eigi fyrir þá skuld rift, þá getur
 kaupandi heimtað bætur fyrir það tjón, er hann kynni að hafa beðið af vanhirðu
seljanda, eða hann getur sjálfur vátryggt varninginn og dregið þann kostnað frá
                             andvirði varningsins.
  65. gr. Nú er varningur seldur, afhentur eða frítt (franko) á tiltekinn
    stað, og telst hann þá ekki afhentur fyrr en hann er á þann stað kominn.
Seljandi á þá að annast um og kosta sending varnings þangað, og ber hann ábyrgð
                      á honum meðan á sendingunni stendur.
  Þá er um það skal dæma, hvort varningi sé ábótavant, skal dæma eftir ástandi
  því, er hann var í á þeirri stund, er hann kom til skila. Sama er um mergð,
    þyngd eða stærð þess varnings, er seldur er eftir tölu, þunga eða máli.
 Sé orðið afhent notað í sambandi við flutningsfrítt, c og f, cf, cif
  eða caf, þá hefir merking orðsins afhent engin áhrif á téð söluskilyrði.
  66. gr. Ef varningur er keyptur með þeim ákvæðum, er gefa nokkurt svigrúm um
   mergð hans, þyngd eða stærð, t.d. cirka, frá  til eða því um líkt, þá
veitir það seljanda frjálst um að kjósa innan þeirra takmarka, nema það sé ljóst
            af atvikum, að svigrúmið sé ætlað kaupanda til hagsmuna.
 Ef orðið cirka er notað eða hér um bil, þá er svigrúmið 10% fyrir ofan eða
               neðan, ef um heilan farm er að tefla, en 5% ella.
 67. gr. Nú er seldur farmur, og má seljandi þá ekki senda annan varning með
  sama skipi. Geri hann það engu að síður og kaupandi hafi óhagræði af, getur
   kaupandi rift kaup. Hvort sem kaupandi riftir kaup eða ekki, á hann rétt á
                                  skaðabótum.
  68. gr. Ef svo er til skilið, að varning skuli afhenda eða við honum taka í
byrjun (primo), í miðju (medio) eða í lok (ultimo) mánaðar, er það að
 skilja eftir því sem á stendur, um fyrsta til tíunda, ellefta til tuttugasta,
             eða tuttugasta og fyrsta til síðasta dags í mánuðinum.
  Þá er verðskjöl eru seld, merkir primo fyrsta virkan dag í mánuði, medio
 fimmtánda dag í mánuði, eða næsta virkan dag á eftir, ef sá dagur er heilagur,
                     ultimo síðasta virkan dag í mánuði.
 69. gr. Hafi seljandi skuldbundið sig til að senda frá sér varning á ákveðnum
fresti, skal svo álíta, að varan hafi afhent verið á réttum tíma, ef henni hefir
 verið komið á skipsfjöl eða önnur þau flutningstæki, er við henni skyldu taka,
                         áður en sá frestur er liðinn.
  Sé farmskírteini gert um sendinguna og beri það ekki með sér, að varan hafi
           afhent verið á réttum tíma, getur kaupandi hafnað vörunni.
    70. gr. Ef áskilin er borgun út í hönd, er kaupandi skyldur að greiða
andvirðið jafnframt og söluhluturinn er boðinn honum til umráða (sbr. 14. og 15.
                                     gr.).
   71. gr. Hafi kaupandi skuldbundið sig til að greiða andvirðið við móttöku
    farmskírteinis, eða til að samþykkja víxil jafnframt og honum er afhent
     farmskírteini, má hann ekki neita greiðslu eða samþykki fyrir það, að
 varningurinn sé ekki enn til skila kominn eða að hann hafi ekki haft færi á að
                                 rannsaka hann.
  Þá er greiðslu er krafist eða víxilsamþykkis gegn afhendingu farmskírteinis,
   verður kaupandi að hafa fengið í hendur reikning yfir varninginn, og hafi
          seljandi skuldbundið sig til að vátryggja varninginn, verður
                 vátryggingarskírteini að fylgja farmskírteini.
Það, sem hér er mælt, á einnig við, þegar kaupandi hefir skuldbundið sig til að
    greiða andvirðið við móttöku slíks farmbréfs, sem um er getið í 16. gr.

References

   Visible links
   1. http://www.althingi.is/dba-bin/lawformpr.pl?lnr=1922039
   2. file://2000050.html#g99
   3. file:///altext/stjtnr.html#1987033?g1
