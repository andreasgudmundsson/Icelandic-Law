
   --------------------------------------------------------------------------

                                                   Lög um Kjaradóm og kjaranefnd

                           1992 nr. 120 31. desember

   --------------------------------------------------------------------------

                                   I. kafli.
                                  Um Kjaradóm.
                                     1. gr.
           Kjaradómur skal skipaður fimm dómendum og jafnmörgum varadómendum.
         Hæstiréttur skipar tvo dómendur. Skal annar þeirra vera lögfræðingur
               og formaður dómsins. Tveir dómendur skulu kosnir af Alþingi og
        fjármálaráðherra skipar einn dómanda. Sömu aðilar skipa varadómendur.
                             Dómendur skulu skipaðir til fjögurra ára í senn.
                                   Kjaradómur setur sér sjálfur starfsreglur.

                                     2. gr.
              Kjaradómur ákveður laun forseta Íslands skv. [2]1. gr. laga nr.
           10/1990, um laun forseta Íslands, [þingfararkaup samkvæmt lögum um
     þingfararkaup alþingismanna og þingfararkostnað],^1) launakjör ráðherra,
        hæstaréttardómara, héraðsdómara, biskups Íslands, ríkisendurskoðanda,
     ríkissáttasemjara, ríkissaksóknara, [umboðsmanns Alþingis og umboðsmanns
                                                                   barna].^2)

   ^1)[3]L. 88/1995, 17. gr.^2)[4]L. 70/1996, 56. gr.

                                     3. gr.
        Kjaradómur aflar sér af sjálfsdáðum nauðsynlegra gagna og upplýsinga
   og er honum rétt að krefjast skýrslna, munnlegra og skriflegra, af
   einstökum mönnum og embættismönnum.

                                     4. gr.
        Kjaradómur getur kvatt sérfróða menn til starfa í þágu dómsins og til
   ráðuneytis um úrlausn mála.

                                     5. gr.
        Við úrlausn mála skal Kjaradómur gæta innbyrðis samræmis í
   starfskjörum þeim sem hann ákveður og að þau séu á hverjum tíma í samræmi
   við laun í þjóðfélaginu hjá þeim sem sambærilegir geta talist með tilliti
   til starfa og ábyrgðar. Enn fremur skal Kjaradómur taka tillit til þróunar
   kjaramála á vinnumarkaði.

                                     6. gr.
        Kjaradómur skal ákvarða föst laun fyrir venjulega dagvinnu og önnur
   laun sem starfinu fylgja og kveða á um önnur starfskjör.
        Kjaradómur skal við úrlausn mála taka tillit til venjubundins
   vinnuframlags og starfsskyldna umfram dagvinnu. Hann úrskurðar hvaða
   aukastörf tilheyri aðalstarfi og hver beri að launa sérstaklega.
        Enn fremur skal Kjaradómur hafa hliðsjón af þeim hlunnindum og
   réttindum sem tengjast embætti og launum, svo sem lífeyrisréttindum og
   ráðningarkjörum.

                                     7. gr.
        Kjaradómur skal setja kjaranefnd, sbr. II. kafla laga þessara,
   meginreglur um úrskurði nefndarinnar.

                                   II. kafli.
                                 Um kjaranefnd.
                                     8. gr.
        Kjaranefnd skal skipuð þremur mönnum. Kjaradómur tilnefnir tvo
   nefndarmenn og fjármálaráðherra skipar einn og skal hann jafnframt vera
   formaður. Varamenn skulu valdir með sama hætti.
        [Kjaranefnd ákveður laun og starfskjör embættismanna, annarra en
   þeirra sem taldir eru upp í 2. gr., lögreglumanna, tollvarða og
   fangavarða, sbr. ákvæði laga um réttindi og skyldur starfsmanna
   ríkisins.]^1) [Enn fremur ákveður nefndin laun og starfskjör
   heilsugæslulækna og prófessora, enda verði talið að þeir gegni þeim
   störfum að aðalstarfi.]^2)

   ^1)[5]L. 70/1996, 56. gr.^2)[6]L. 150/1996, 6. gr.

                                  [9. gr.]^1)
        Kjaranefnd aflar sér af sjálfsdáðum nauðsynlegra gagna og upplýsinga
   og er henni rétt að krefjast skýrslna, munnlegra og skriflegra, af
   einstökum mönnum og embættismönnum. Skulu embættismenn m.a. veita
   upplýsingar um aukastörf og hlunnindi sem störfum þeirra fylgja.
        Talsmönnum þeirra sem undir úrskurðarvald kjaranefndar falla, svo og
   ráðuneytum vegna embættismanna og stofnana sem undir þau heyra, skal
   gefinn kostur á að leggja fram skriflegar eða munnlegar greinargerðir
   vegna þeirra mála sem til úrlausnar eru. Nefndin getur og heimilað
   einstökum embættismönnum að reifa mál sitt fyrir nefndinni.

   ^1)[7]L. 70/1996, 56. gr.

                                  [10. gr.]^1)
        Við ákvörðun launakjara skal kjaranefnd gæta innbyrðis samræmis í
   starfskjörum hjá þeim sem hún fjallar um, að þau séu á hverjum tíma í
   samræmi við laun í þjóðfélaginu hjá þeim sem sambærilegir geta talist með
   tilliti til starfa og ábyrgðar og að samræmi sé milli þeirra og þeirra
   launa hjá ríkinu sem greidd eru á grundvelli kjarasamninga eða Kjaradóms.

   ^1)[8]L. 70/1996, 56. gr.

                                  [11. gr.]^1)
        [Kjaranefnd skal ákvarða föst laun fyrir dagvinnu og kveða á um önnur
   starfskjör. Hún úrskurðar hvaða aukastörf tilheyra aðalstarfi og hver beri
   að launa sérstaklega. Við ákvarðanir sínar getur nefndin tekið tillit til
   sérstakrar hæfni er nýtist í starfi og sérstaks álags sem starfinu
   fylgir.]^1)
        Kjaranefndin skal og taka tillit til kvaða sem störfunum kunna að
   fylgja, svo og hlunninda og réttinda sem þeim fylgja, svo sem
   lífeyrisréttinda og ráðningarkjara.

   ^1)[9]L. 70/1996, 56. gr.

                                  III. kafli.
                                 Almenn ákvæði.
                                  [12. gr.]^1)
        Kjaradómur og kjaranefnd skulu taka mál til meðferðar þegar þeim
   þykir þurfa og ætíð ef orðið hafa verulegar breytingar á þeim launum í
   þjóðfélaginu sem höfð skulu til viðmiðunar samkvæmt lögum þessum eða á
   störfum þeirra sem úrskurðarvald þeirra tekur til.
        Eigi sjaldnar en árlega skulu Kjaradómur og kjaranefnd meta það hvort
   tilefni sé til breytinga á starfskjörum sem þeir ákveða.

   ^1)[10]L. 70/1996, 56. gr.

                                  [13. gr.]^1)
        Kostnaður við Kjaradóm og kjaranefnd, þar á meðal laun dómenda og
   nefndarmanna eftir ákvörðun fjármálaráðherra, skal greiðast úr ríkissjóði.

   ^1)[11]L. 70/1996, 56. gr.

                                  [14. gr.]^1)
        Lög þessi öðlast þegar gildi.

   ^1)[12]L. 70/1996, 56. gr.

                            Ákvæði til bráðabirgða.
                                       I.
        Strax eftir gildistöku laga þessara skal skipa í Kjaradóm samkvæmt
   þeim og fellur frá sama tíma niður skipun dómenda samkvæmt fyrri lögum.
        Ákvæði laga þessara breyta ekki efni skriflegra kjarasamninga sem
   gerðir hafa verið við einstaklinga sem undir lögin falla fyrir gildistöku
   þeirra nema þeim sé sagt upp með löglegum fyrirvara.
        Leiði úrskurður samkvæmt lögum þessum vegna ákvæða 1. mgr. 6. gr. eða
   1. mgr. 12. gr. til þess að þegar áunninn eftirlaunaréttur einstaklings í
   starfi, eða þess sem tekur eftirlaun sem miðast við slíkt starf, breytist
   til lækkunar skal viðkomandi halda þeim rétti sem hann hefur þegar áunnið
   sér. Lífeyrir, eins og hann er samkvæmt þeim rétti, skal taka breytingum í
   hlutfalli við breytingar á meðaldagvinnulaunum sem ákveðin eru samkvæmt
   lögum þessum frá fyrsta úrskurði samkvæmt þeim.
                                      [II.
        Þrátt fyrir breytingu á 2. mgr. 8. gr. þessara laga samfara
   gildistöku nýrra laga um réttindi og skyldur starfsmanna ríkisins skal
   kjaranefnd fyrst ákveða laun og starfskjör þeirra embættismanna, sem fram
   að þessu hafa ekki fallið undir lög þessi, frá og með 1. janúar 1997. Fram
   að þeim tíma skulu laun og starfskjör þessara embættismanna ráðast af
   kjarasamningum.]^1)

   ^1)[13]L. 70/1996, 56. gr.

References

   Visible links
   1. http://www.althingi.is/dba-bin/lawformpr.pl?lnr=1992120
   2. file://1990010.html#g1
   3. file://1995088.html#g17
   4. file://1996070.html#g56
   5. file://1996070.html#g56
   6. file:///altext/stjt/1996.150.html
   7. file://1996070.html#g56
   8. file://1996070.html#g56
   9. file://1996070.html#g56
  10. file://1996070.html#g56
  11. file://1996070.html#g56
  12. file://1996070.html#g56
  13. file://1996070.html#g56
