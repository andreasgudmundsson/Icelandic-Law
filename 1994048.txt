
   --------------------------------------------------------------------------

                                                          Lög um brunatryggingar

                               1994 nr. 48 6. maí

   --------------------------------------------------------------------------

                                     1. gr.
         Húseigendum er skylt að vátryggja gegn eldsvoða allar húseignir, þar
        með talin öll útihús, hvort heldur eru gripahús, hlöður, geymslur eða
          annað sem metið verður sem hús skv. 2. gr. Hús í smíðum skal einnig
           vátryggja og fer um vátryggingarupphæð þeirra á hverjum tíma eftir
                              samkomulagi milli eiganda og vátryggingafélags.
         Ný hús skal meta eigi síðar en fjórum vikum eftir að þau eru tekin í
      notkun og er eiganda skylt að sjá um að slíkt sé tilkynnt vátryggjanda.
            Vátryggingafélag skal ekki taka gilda uppsögn á skylduvátryggingu
     skv. 1. mgr. nema uppsögn fylgi staðfesting á að húseigandi hafi stofnað
                til nýrrar skylduvátryggingar hjá öðru vátryggingafélagi. Við
       eigendaskipti skal viðkomandi vátryggingafélag ekki taka gilda uppsögn
              nema henni fylgi staðfesting um að nýr eigandi hafi stofnað til
                                                          skylduvátryggingar.

                                     2. gr.
             Vátryggingarupphæð húsa, sem lög þessi ná til, annarra en húsa í
     smíðum, skal nema fullu verði þeirra eftir virðingu. Dómkvaddir matsmenn
    eða Fasteignamat ríkisins annast virðingu skylduvátryggðra húsa. [Þó skal
           Fasteignamat ríkisins að jafnaði annast fyrstu virðingu.]^1) Þegar
           dómkvaddir matsmenn sjá um virðingu skulu þeir skila Fasteignamati
            ríkisins upplýsingum um matið innan 15 daga frá því að mati lauk.
          Virðing skal gerð samkvæmt matseiningakerfi Fasteignamats ríkisins.
                 Markmið virðingar er að finna hið sanna vátryggingarverðmæti
      (brunabótamat) húseignar á þeim tíma er virðing fór fram. Ef annar hvor
    aðili vill ekki una niðurstöðu virðingar getur hann óskað yfirmats. [Sjái
    Fasteignamat ríkisins ástæðu til getur það framkvæmt endurmat, húseiganda
                                  og vátryggingafélagi að kostnaðarlausu.]^1)
                [Breyta skal vátryggingarverði húsa til samræmis við vísitölu
                          byggingarkostnaðar hinna ýmsu tegunda húseigna.]^1)
             [Með reglugerð er heimilt að ákveða að húseigendur greiði árlegt
          umsýslugjald af brunabótamati húseignar til Fasteignamats ríkisins.
             Viðkomandi vátryggingafélag innheimtir þetta gjald og skilar til
      Fasteignamatsins. Umsýslugjald þetta skal aldrei vera hærra en 0,030/00
                                    (prómill) af brunabótamati húseignar.]^1)

   ^1)[2]L. 150/1994, 1. gr.

                                     3. gr.
        Bætur fyrir tjón á húseign má aðeins greiða til þess að gera við
   húseign sem skemmst hefur við bruna eða til endurbyggingar. Vátryggjanda
   er skylt að sjá til þess áður en bætur eru greiddar að þeim sé réttilega
   varið.
        [Vátryggjanda er heimilt að veita undanþágu frá byggingarskyldu að
   höfðu samráði við skipulagsyfirvöld gegn því skilyrði að 15% dragist frá
   bótafjárhæðinni. Frádrætti þessum skal þó ekki beitt ef endurbygging er
   eigi heimil af skipulagsástæðum eða öðrum ástæðum sem tjónþola er ekki
   sjálfrátt um. Hafi ákvörðun verið tekin um að veita undanþágu frá
   byggingarskyldu og telji vátryggjandi brunabótamat húseignar greinilega
   hærra en markaðsverð húseignar er vátryggjanda heimilt að miða bótafjárhæð
   við markaðsverð viðkomandi húseignar. Rísi ágreiningur um bótafjárhæð skal
   málinu skotið til gerðardóms sem ráðherra setur nánari ákvæði um í
   reglugerð, sbr. 5. gr. laga þessara.]^1)
        Nú verður brunatjón meira en helmingur brunabótamatsverðs og
   sveitarstjórn telur nauðsynlegt vegna eldhættu eða af skipulagsástæðum að
   hlutaðeigandi hús verði fjarlægt og er henni þá heimilt að leysa húsið til
   sín. Greiðir hún þá mismun þann sem er á brunabótum og heildarmatsverði
   hússins. Ef sveitarstjórn eða eigandi telja brunabótamatsverð ekki rétt
   getur hvor um sig krafist endurmats og skal þá miða greiðslu við
   endurmatsverðið.

   ^1)[3]L. 150/1994, 2. gr.

                                     4. gr.
        [Öll iðgjöld og matskostnaður af húseignum í skyldutryggingu hvíla
   sem lögveð á eignunum sjálfum og ganga í tvö ár fyrir öllum öðrum
   skuldbindingum sem á þeim hvíla nema sköttum til ríkissjóðs.
        Séu iðgjöld eigi greidd innan sex mánaða frá gjalddaga er heimilt að
   láta selja hina vátryggðu eign á uppboði samkvæmt ákvæðum laga um
   nauðungarsölu.]^1)

   ^1)[4]L. 150/1994, 3. gr.

                                   [4. gr. a
        Hafi brunatrygging húss, sem tekin hefur verið, fallið niður af
   ástæðum sem húseiganda verður ekki um kennt ber Sambandi íslenskra
   tryggingafélaga að bæta honum tjón á húseign hans af völdum eldsvoða.
        Samband íslenskra tryggingafélaga skal endurkrefja vátryggingafélög,
   sem hafa með höndum brunatryggingar húsa, um kostnað vegna slíkra
   bótagreiðslna nema í ljós verði leitt hver ber ábyrgð á að vátrygging féll
   niður og skal sambandið þá endurkrefja þann aðila. Kostnaði skal skipt á
   félögin í hlutfalli við bókfærð iðgjöld þeirra í lögboðnum brunatryggingum
   húsa hér á landi. Skal í því efni miðað við nýjustu upplýsingar um
   markaðshlutdeild félaganna við uppgjörsdag tjóns.
        Skilyrði starfsleyfis lögboðinna brunatrygginga húseigna er að félag
   skuldbindi sig til að taka þátt í þessari tilhögun um greiðslu bóta vegna
   óvátryggðra húseigna.]^1)

   ^1)[5]L. 150/1994, 4. gr.

                                     5. gr.
        [Ráðherra]^1) skal setja reglugerð^2) um nánari framkvæmd þessara
   laga, þar á meðal verksvið vátryggjanda, skyldur vátryggingataka,
   bótauppgjör, undanskildar áhættur, réttarstöðu við eigendaskipti, rétt
   veðhafa og framkvæmd virðingar og yfirmats, þar á meðal kostnað virðingar.

   ^1)[6]L. 10/1995, 3. gr.^2)Rg. 484/1994.

                                     6. gr.
        Lög þessi öðlast þegar gildi. ...

                            Ákvæði til bráðabirgða.
                                       I.
        Undanþága Reykjavíkurborgar frá ákvæðum 4. gr. fyrstu tilskipunar
   ráðsins 73/239/ EBE, með síðari breytingum, um rekstur Húsatrygginga
   Reykjavíkur, sbr. IX. viðauka í EES-samningnum, gildir áfram eftir
   gildistöku þriðju tilskipunar ráðsins 92/49/EBE að öðru leyti en því að
   einkaréttur Reykjavíkurborgar vegna brunatryggingar húseigna í
   sveitarfélaginu fellur niður frá og með 1. janúar 1995. Húseigendur skulu
   þó í síðasta lagi fyrir 30. nóvember 1994 tilkynna Húsatryggingum
   Reykjavíkur skriflega hyggist þeir flytja þessar tryggingar til annars
   félags. Tilkynningu um uppsögn skal fylgja staðfesting vátryggingafélags
   þess efnis að stofnað hafi verið til lögboðinnar brunatryggingar frá og
   með 1. janúar 1995. Að öðrum kosti framlengist vátryggingin til eins árs í
   senn. Tekjur sem Reykjavíkurborg kann að hafa af rekstri Húsatrygginga
   Reykjavíkur skal leggja í sjóð til eflingar brunavörnum og
   tryggingarstarfsemi.
                                      II.
        Húseigendur utan Reykjavíkur skulu bundnir af þeim samningum sem
   gerðir hafa verið milli sveitarfélaga og vátryggingafélaga um
   brunatryggingar allra húseigna í hlutaðeigandi sveitarfélagi og af þeim
   vátryggingaskilmálum sem gerðir hafa verið milli húseigenda og
   vátryggingafélaga með stoð í fyrrgreindum samningum til loka árs 1994. Frá
   og með 1. janúar 1995 skal húseigendum utan Reykjavíkur heimilt að
   brunatryggja húseignir sínar hjá vátryggingafélagi sem þeir sjálfir kjósa,
   enda hafi félagið heimild til að hafa með höndum slíkar tryggingar.
   Húseigendur skulu þó í síðasta lagi fyrir 30. nóvember 1994 tilkynna
   brunatryggingafélagi sínu skriflega hyggist þeir flytja þessar tryggingar
   til annars félags. Tilkynningu um uppsögn skal fylgja staðfesting annars
   vátryggingafélags þess efnis að stofnað hafi verið til lögboðinnar
   brunatryggingar frá og með 1. janúar 1995. Að öðrum kosti framlengist
   vátryggingin til eins ár í senn.

References

   Visible links
   1. http://www.althingi.is/dba-bin/lawformpr.pl?lnr=1994048
   2. file:///altext/stjt/1994.150.html
   3. file:///altext/stjt/1994.150.html
   4. file:///altext/stjt/1994.150.html
   5. file:///altext/stjt/1994.150.html
   6. file:///altext/stjt/1995.010.html
