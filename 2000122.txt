
   --------------------------------------------------------------------------

                              Lög um Ríkisútvarpið

                             2000 nr. 122 30. júní

   --------------------------------------------------------------------------

     1. gr. Ríkisútvarpið annast útvarp í samræmi við ákvæði laga þessara.
      2. gr. Ríkisútvarpið er sjálfstæð stofnun í eigu íslenska ríkisins.
 3. gr. Ríkisútvarpið skal leggja rækt við íslenska tungu, sögu þjóðarinnar og
                               menningararfleifð.
      Ríkisútvarpið skal halda í heiðri lýðræðislegar grundvallarreglur og
mannréttindi og frelsi til orðs og skoðana. Það skal gæta fyllstu óhlutdrægni í
                        frásögn, túlkun og dagskrárgerð.
 Ríkisútvarpið skal m.a. veita almenna fréttaþjónustu og vera vettvangur fyrir
mismunandi skoðanir á þeim málum sem efst eru á baugi hverju sinni eða almenning
  varða. Það skal flytja fjölbreytt skemmtiefni við hæfi fólks á öllum aldri.
 Sérstaklega skal þess gætt að hafa á boðstólum fjölbreytt efni við hæfi barna,
  jafnt í hljóðvarpi og sjónvarpi. Ríkisútvarpið skal flytja efni m.a. á sviði
   lista og bókmennta, vísinda og sögu auk tónlistar. Það skal veita almenna
    fræðslu og gera sjálfstæða dagskrárþætti er snerta Ísland eða Íslendinga
                                  sérstaklega.
  Útvarpsefni skal miða við fjölbreytni íslensks þjóðlífs. Veita skal alla þá
    þjónustu sem unnt er með tækni útvarpsins og þjóðinni má að gagni koma.
Efni á erlendu máli, sem sýnt er í sjónvarpsdagskrá Ríkisútvarpsins, skal jafnan
fylgja íslenskt tal eða texti á íslensku eftir því sem við á hverju sinni. Það á
     þó ekki við þegar fluttir eru erlendir söngtextar eða þegar dreift er
  viðstöðulaust um gervitungl og móttökustöð fréttum eða fréttatengdu efni sem
 sýnir að verulegu leyti atburði sem gerast í sömu andrá. Við þær aðstæður skal
  Ríkisútvarpið  sjónvarp, eftir því sem kostur er, láta fylgja endursögn eða
kynningu á íslensku á þeim atburðum sem gerst hafa. Skal lögð áhersla á að allt
                   tal og texti sé á lýtalausu íslensku máli.
    4. gr. Ríkisútvarpið skal senda út til alls landsins og næstu miða tvær
       hljóðvarpsdagskrár og minnst eina sjónvarpsdagskrá árið um kring.
Heimilt er Ríkisútvarpinu að senda út fleiri dagskrár hljóðvarps eða sjónvarps,
í lengri eða skemmri tíma, til alls landsins eða hluta þess samkvæmt ákvörðunum
                         útvarpsstjóra og útvarpsráðs.
      Ríkisútvarpið annast hljóðvarp til annarra landa samkvæmt ákvörðunum
                         útvarpsstjóra og útvarpsráðs.
Ríkisútvarpið reisir eftir þörfum sendistöðvar og endurvarpsstöðvar að fenginni
 heimild Póst- og símamálastofnunarinnar fyrir tíðni og útgeislað afl í samræmi
                    við settar reglur og alþjóðasamþykktir.
  Heimilt er Ríkisútvarpinu að hafa samvinnu við aðra aðila um dagskrárgerð og
                                  útsendingar.
   Ríkisútvarpið skal stefna að því að koma upp aðstöðu til dagskrárgerðar og
                     hljóðvarps í öllum kjördæmum landsins.
 Ríkisútvarpið skal starfrækja fræðsluútvarp í samvinnu við fræðsluyfirvöld og
                      skal veita til þess fé á fjárlögum.
Heimilt er Ríkisútvarpinu að leigja öðrum aðilum afnot af tækjabúnaði sínum til
útsendingar. Þjónusta Ríkisútvarpsins skal í engu minnkuð frá því sem nú er hjá
                                Ríkisútvarpinu.
      5. gr. Ríkisútvarpinu ber að stuðla að því að frumflutt dagskrárefni
stofnunarinnar verði varðveitt til frambúðar. Ríkisútvarpinu er rétt að hafa til
útlána eða sölu dagskrárefni sem flutt hefur verið, enda sé gengið frá samningum
                   við rétthafa efnis um að slíkt sé heimilt.
 6. gr. Ráðherra skipar útvarpsstjóra til fimm ára í senn. Útvarpsstjóri annast
rekstur Ríkisútvarpsins, sér um fjárreiður þess og semur ár hvert fjárhagsáætlun
                                     þess.
 Útvarpsstjóri undirbýr og stjórnar framkvæmd dagskrár og gætir þess að settum
                            reglum um hana sé fylgt.
 Útvarpsstjóri gefur út reglur um fréttaflutning og auglýsingar í hljóðvarpi og
     sjónvarpi, þar á meðal auglýsingatíma, að fengnu samþykki útvarpsráðs.
   7. gr. Útvarpsráð skipa sjö menn. Skulu þeir, ásamt jafnmörgum varamönnum,
      kosnir hlutfallskosningu á Alþingi eftir hverjar alþingiskosningar.
     Menntamálaráðherra skipar formann og varaformann úr hópi hinna kjörnu
                               útvarpsráðsmanna.
Útvarpsstjóri á sæti á fundum útvarpsráðs og hefur þar málfrelsi og tillögurétt.
     8. gr. Útvarpsráð tekur ákvarðanir um hversu útvarpsefni skuli haga í
                   höfuðdráttum innan marka fjárhagsáætlunar.
 Ráðið setur reglur, eins og þurfa þykir, til gæslu þess að fylgt sé ákvæðum 3.
gr. Ákvarðanir útvarpsráðs um útvarpsefni eru endanlegar. Útvarpsstjóri getur þó
stöðvað gerð þegar samþykkts dagskrárefnis þyki sýnt að það reynist fjárhagslega
                                    ofviða.
 9. gr. Undir yfirstjórn útvarpsstjóra starfar Ríkisútvarpið í þremur deildum,
               fjármáladeild, hljóðvarpsdeild og sjónvarpsdeild.
Fjármáladeild fjallar um sameiginleg mál stofnunarinnar, gerð fjárhagsáætlana og
                         eftirlit með framkvæmd þeirra.
   Hljóðvarpsdeild og sjónvarpsdeild annast öflun og útsendingu dagskrárefnis
samkvæmt ákvörðunum útvarpsstjóra og útvarpsráðs. Gerð dagskrárefnis getur farið
   fram í deildunum sjálfum eða utan þeirra samkvæmt sérstökum verksamningum.
 Kappkosta skal að hlutur innlends efnis í dagskránni verði ætíð sem mestur og
                 til þess vandað svo sem verða má, sbr. 8. gr.
                    Framkvæmdastjóri er fyrir hverri deild.
   Framkvæmdastjórn Ríkisútvarpsins skipa útvarpsstjóri, framkvæmdastjórar og
      formaður útvarpsráðs. Útvarpsstjóri er formaður stjórnarinnar. Skal
 framkvæmdastjórn vinna að samræmingu á starfi deilda og gera tillögur um önnur
  mál sem fyrir hana verða lögð. Tveir fulltrúar starfsmanna Ríkisútvarpsins,
annar frá hljóðvarpi, hinn frá sjónvarpi, eiga sæti á fundum framkvæmdastjórnar
                     og hafa þar málfrelsi og tillögurétt.
      Starfsmenn Ríkisútvarps, aðrir en framkvæmdastjórar, skulu ráðnir af
 útvarpsstjóra, þó að fengnum tillögum útvarpsráðs ef um starfsfólk dagskrár er
    að ræða. Framkvæmdastjórar skulu ráðnir af menntamálaráðherra að fengnum
                     tillögum útvarpsstjóra og útvarpsráðs.
10. gr. Ríkisútvarpið hefur sjálfstæðan fjárhag. Tekjum þess má eingöngu verja í
                             þágu útvarpsstarfsemi.
  Megintekjustofnar Ríkisútvarpsins eru gjöld fyrir útvarpsafnot, gjöld fyrir
auglýsingar í hljóðvarpi og sjónvarpi og aðrir tekjustofnar sem Alþingi kann að
                                    ákveða.
      Útvarpsstjóri kynnir fjárhagsáætlun fyrir útvarpsráði en sendir hana
    menntamálaráðherra. Alþingi staðfestir áætlunina endanlega í fjárlögum.
 Menntamálaráðherra staðfestir útvarpsgjald að fengnum tillögum útvarpsstjóra.
   Útvarpsstjóri staðfestir auglýsingataxta og aðrar gjaldskrár eftir tillögu
                       framkvæmdastjóra fjármáladeildar.
11. gr. Í sjóð, sem nefnist Framkvæmdasjóður Ríkisútvarpsins, skal leggja 10% af
                          brúttótekjum stofnunarinnar.
  Fé Framkvæmdasjóðs skal verja til að tryggja viðunandi húsnæði, tækjakost og
                  dreifikerfi fyrir starfsemi Ríkisútvarpsins.
 12. gr. Eigandi viðtækis sem nýta má til móttöku á útsendingum Ríkisútvarpsins
  skal greiða afnotagjald, útvarpsgjald, af hverju tæki. Þó skal aðeins greiða
eitt útvarpsgjald fyrir einkaafnot fjölskyldu á heimili. Afslátt skal veita þeim
sem aðeins geta nýtt sér svart/hvíta móttöku sjónvarpsefnis og þeim sem einungis
  geta nýtt sér hljóðvarpssendingar. Einnig er heimilt að veita fyrirtækjum og
 stofnunum afslátt vegna fjölda tækja á sama stað. Nánari ákvæði um afslátt og
                skilgreiningu á heimili skal setja í reglugerð.
 Í reglugerð má ákveða að þeir sem hljóta uppbót á elli- og örorkulífeyri skv.
[2]17. gr. laga um almannatryggingar, nr. 117/1993, með síðari breytingum, verði
undanþegnir afnotagjöldum. Í reglugerð má einnig ákveða undanþágu blindra manna
                    frá greiðslu afnotagjalds af hljóðvarpi.
  13. gr. Eigandi, sem breytir afnotum sínum, sbr. 12. gr., skal tilkynna það
                          Ríkisútvarpinu þegar í stað.
Hver sá er fæst við sölu viðtækja skal tilkynna innheimtudeild Ríkisútvarpsins í
       fyrstu viku næsta mánaðar eftir sölumánuð hverjir séu kaupendur. Í
  tilkynningunni skal greina fullt nafn, nafnnúmer og heimilisfang kaupanda og
           seljanda, enn fremur aðrar upplýsingar samkvæmt reglugerð.
14. gr. Ríkisútvarpið heldur skrá yfir öll viðtæki sem notuð eru hér á landi og
      í íslenskum skipum og flugvélum og nota má til móttöku útvarpsefnis.
Afmá skal viðtæki af skrá ef sönnur, sem innheimtustjóri metur gildar, eru á það
færðar að tækið sé orðið ónýtt eða verði af öðrum ástæðum ekki lengur notað til
                      móttöku útsendingar Ríkisútvarpsins.
   15. gr. Útvarpsgjaldi ásamt dráttarvöxtum, öðru vangreiðsluálagi og öllum
   innheimtukostnaði fylgir lögveðsréttur í viðkomandi viðtæki sem helst þótt
      eigendaskipti verði. Gengur veðið fyrir hvers konar eldri sem yngri
   samningsveðum, dómveðum og öðrum höftum sem á viðtæki kunna að hvíla, nema
                            eignarréttarfyrirvörum.
                    Lögveðið helst í þrjú ár frá gjalddaga.
       Eigendur viðtækja bera ábyrgð á greiðslu útvarpsgjalda af þeim til
 Ríkisútvarpsins sem á hafa fallið áður en tilkynning um eigendaskipti skv. 13.
                        gr. hefur borist Ríkisútvarpinu.
16. gr. Innheimtustjóri Ríkisútvarpsins skal fullnægja almennum dómaraskilyrðum.
  17. gr. Fyrsta virkan dag eftir eindaga leggst á útvarpsgjald 10% álag vegna
                            kostnaðar af innheimtu.
 Lögtaksréttur er fyrir ógreiddum útvarpsgjöldum, álagi skv. 1. mgr., vöxtum og
                               innheimtukostnaði.
18. gr. Innheimtustjóri getur framkvæmt eða látið framkvæma innsiglun á viðtæki:
      1. ef það er hagnýtt til móttöku án þess að það hafi verið tilkynnt til
                                Ríkisútvarpsins,
                 2. ef vanskil eru orðin á greiðslu útvarpsgjalds,
              3. ef hlutaðeigandi aðili hefur sagt upp útvarpsnotum.
Nú eru fyrir hendi skilyrði skv. 1. tölul. 1. mgr. eða gert hefur verið lögtak í
  viðtæki fyrir vangreiddu útvarpsgjaldi og getur þá innheimtustjóri tekið eða
         látið taka viðtækið úr vörslu eiganda eða annars vörslumanns.
  19. gr. Heimilt er útvarpsstjóra, að fengnu samþykki menntamálaráðherra, að
   semja við aðra aðila um að reisa og reka sendistöðvar og endurvarpsstöðvar
                                Ríkisútvarpsins.
  20. gr. Ríkisútvarpið hefur sama rétt og fjarskiptafyrirtæki um nauðsynlegar
lagnir um lönd manna, lóðir og byggingar vegna starfsemi sinnar. Óheimilt er að
 leggja svo nýjar lagnir að þær trufli lagnir eða tæki Ríkisútvarpsins. Reynist
raflagnir, vélar eða tæki fyrirtækja sem stofnsett eru í nágrenni útvarpsstöðva
valda truflunum á starfsemi Ríkisútvarpsins eða útvarpsstöðva er leyfi hafa til
 útsendinga, sbr. ákvæði útvarpslaga, er viðkomandi stöðvum heimilt að gera eða
   fyrirskipa á kostnað eiganda nauðsynlegar ráðstafanir til að hindra slíkar
truflanir. Sama gildir ef fyrirtæki breyta starfsemi eða vélabúnaði sínum þannig
að truflunum valdi. Starfsmönnum Póst- og fjarskiptastofnunarinnar er heimilt að
 fara tálmunarlaust um lönd manna til eftirlits eða athugana á þessum efnum en
 skulu forðast að valda eigendum eða íbúum meiri óþægindum en brýnasta nauðsyn
                                    krefur.

References

   Visible links
   1. http://www.althingi.is/dba-bin/lawformpr.pl?lnr=2000122
   2. file://1993117.html#g17
