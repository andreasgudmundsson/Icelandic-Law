
   --------------------------------------------------------------------------

                        Lög um vörur unnar úr eðalmálmum

                               2002 nr. 77 8. maí

   --------------------------------------------------------------------------

                 Ferill málsins á Alþingi.   Frumvarp til laga.

Tóku gildi 1. júlí 2002. Breytt með [1]l. 62/2005 (tóku gildi 1. júlí 2005), l.
 34/2007 (tóku gildi 30. mars 2007) og l. 98/2009 (tóku gildi 1. okt. 2009 nema
                  69. og 70. gr. sem tóku gildi 1. jan. 2010).

             I. kafli. Gildissvið, skilgreiningar og almenn ákvæði.
                               1. gr. Gildissvið.
      Lög þessi taka til framleiðslu á vörum sem unnar eru úr eðalmálmum í
            atvinnuskyni og til innflutnings, kaupa og sölu á þeim.
                             2. gr. Skilgreiningar.
                             Í lögum þessum merkir:
   1. Ábyrgðarstimplar: Stimplar sem eru notaðir til að auðkenna vörur unnar úr
  eðalmálmum. Greinast þeir í nafnastimpla, hreinleikastimpla, staðarmerki og
                                     ártöl.
       2. Nafnastimpill: Stimpill sem er samþykktur, merktur og skráður hjá
[Neytendastofu]^1) og auðkennir framleiðanda eða innflytjanda vöru sem unnin er
            úr eðalmálmum þannig að hægt er að rekja uppruna hennar.
      3. Hreinleikastimpill: Stimpill sem sýnir skýrlega hversu mikið magn af
       hreinu gulli, silfri, platínu eða palladíum er í viðkomandi vöru.
    4. Eftirlitsstimpill: Opinber stimpill sem staðfestir hreinleika eðalmálma.
   5. Eðalmálmar: Gull sem inniheldur 375 þúsundhluta eða meira af hreinu gulli,
 silfur sem inniheldur 800 þúsundhluta eða meira af hreinu silfri, platína sem
    inniheldur 850 þúsundhluta eða meira af hreinni platínu og palladíum sem
           inniheldur 500 þúsundhluta eða meira af hreinu palladíum.
                             ^1)[2]L. 62/2005, 13. gr.
                               3. gr. Yfirstjórn.
[Dómsmála- og mannréttindaráðherra]^1) fer með yfirstjórn samkvæmt lögum þessum.
                              ^1)L. 98/2009, 62. gr.

                       II. kafli. Notkun ábyrgðarstimpla.
                           4. gr. Merkingar á vörum.
     Ábyrgðarstimpla má eingöngu nota á vörur sem unnar eru úr eðalmálmum.
 Allar vörur unnar úr eðalmálmum í atvinnuskyni skulu bera hreinleikastimpil og
 nafnastimpil og er óheimilt að flytja slíkar vörur inn til landsins, selja þær
                eða bjóða til sölu nema þær beri slíka stimpla.
Vörur unnar úr eðalmálmum eða vörur sem líkjast þeim mega ekki bera stimpla sem
  líkjast svo stimplum samkvæmt lögum þessum að ruglingi geti valdið. Þó mega
     vörur ávallt bera stimpla sem heimilir eru á Evrópska efnahagssvæðinu.
    Vörur sem ekki teljast unnar úr eðalmálmum skv. 5. tölul. 2. gr. má ekki
 markaðssetja sem slíkar eða sem vörur úr gulli, silfri, platínu eða palladíum.
 Ef hlutfall gulls, silfurs, platínu eða palladíums er lægra en fram kemur í 5.
   tölul. 2. gr. má markaðssetja vöruna sem vöru sem inniheldur gull, silfur,
 platínu eða palladíum, enda komi skýrt fram að hlutfall þessara málma sé lægra
                                en í eðalmálmum.
                                 5. gr. Ábyrgð.
Framleiðandi vöru sem unnin er úr eðalmálmum ber ábyrgð á að varan sé stimpluð í
    samræmi við lög þessi. Ef um innflutta vöru er að ræða hvílir ábyrgðin á
                              innflytjanda hennar.
                          6. gr. Opinber staðfesting.
 [Neytendastofa]^1) getur falið opinberum aðila eða faggiltri prófunarstofu að
  mæla og staðfesta hreinleika málma sem lög þessi taka til. Hún getur útbúið
    eftirlitsstimpil sem viðkomandi aðili notar til að staðfesta hreinleika
málmanna. Framleiðandi og innflytjandi geta þá óskað eftir slíkri staðfestingu.
          Vara sem ber slíkan stimpil þarf ekki að bera nafnastimpil.
                             ^1)[3]L. 62/2005, 13. gr.
                   7. gr. Vörur frá Evrópska efnahagssvæðinu.
Hreinleikastimplar sem notaðir eru í ríkjum innan Evrópska efnahagssvæðisins eru
     jafngildir innlendum hreinleikastimplum, enda sé opinbert eftirlit með
 hreinleika eðalmálma sambærilegt eftirliti hér landi. Sama gildir um opinbera
         eftirlitsstimpla frá ríkjum innan Evrópska efnahagssvæðisins.
    Nafnastimplar frá ríkjum innan Evrópska efnahagssvæðisins eru jafngildir
  innlendum nafnastimplum ef unnt er að rekja hver framleiðandi vörunnar er og
         hann getur sýnt fram á rétt sinn til að nota nafnastimpilinn.
                               8. gr. Undanþágur.
       Eftirtaldar vörur eru undanþegnar ákvæðum 4. gr. um stimplanotkun:
    1. Vörur sem eingöngu eru sýnishorn eða eingöngu eru ætlaðar til notkunar á
                                  vörusýningu.
    2. Vörur úr gulli, platínu eða palladíum sem vega minna en 1 gramm og vörur
   úr silfri sem vega minna en 3 grömm eða vörur sem eru svo smáar að ekki er
                            mögulegt að stimpla þær.
          3. Vörur sem nota á til tannlækninga eða í öðru lækningaskyni.
                                   4. Hljóðfæri.
                           5. Mynt sem er í fullu gildi.
                 6. Vörur sem óumdeilanlega geta talist fornmunir.
   Heimilt er að undanþiggja aðrar vörur en þær sem tilgreindar eru í 1. mgr.
ákvæðum 4. gr. séu merkingar samkvæmt þeirri grein ekki taldar nauðsynlegar til
                           að tryggja vernd neytenda.
 Ef ekki er unnt að stimpla vöru án þess að skaða hana má staðfesta hreinleika
  hennar með vottorði sem [Neytendastofa]^1) eða aðili á hennar vegum, sbr. 6.
                                 gr., gefur út.
                             ^1)[4]L. 62/2005, 13. gr.

                       III. kafli. Eftirlit og gjaldtaka.
                      9. gr. Eftirlit [Neytendastofu].^1)
 [Neytendastofa]^1) skal hafa eftirlit með framkvæmd laga þessara og reglugerða
   sem settar eru samkvæmt þeim. Skal [Neytendastofa]^1) halda skrá yfir alla
                      nafnastimpla sem hún viðurkennir.^2)
[Neytendastofu]^1) er heimilt með samningi að fela faggiltri skoðunarstofu, sem
hlotið hefur faggildingu í samræmi við gildandi lög og reglugerðir um starfsemi
  faggiltra óháðra skoðunarstofa, að annast á sína ábyrgð markaðseftirlit með
                           vörum sem lögin taka til.
                    ^1)[5]L. 62/2005, 13. gr. ^2)Rg. 452/2002.
                     10. gr. Heimildir [Neytendastofu].^1)
[Neytendastofu]^1) og faggiltum skoðunarstofum, sbr. 2. mgr. 9. gr., er heimill
aðgangur að starfsstöðvum framleiðenda, innflytjenda og seljenda vara sem unnar
          eru úr eðalmálmum vegna eftirlits á grundvelli laga þessara.
Framleiðanda, innflytjanda og seljanda vöru er skylt að kröfu [Neytendastofu]^1)
 og faggiltra skoðunarstofa, sbr. 9. gr., að veita allar upplýsingar og afhenda
vörur til skoðunar eða prófunar, svo og hluti eða gögn sem nauðsynleg eru til að
                  staðreyna að fylgt sé ákvæðum laga þessara.
                             ^1)[6]L. 62/2005, 13. gr.
                       11. gr. Úrræði [Neytendastofu].^1)
   Komi í ljós að vara uppfyllir ekki þær kröfur sem mælt er fyrir um í lögum
þessum eða reglugerðum settum samkvæmt þeim getur [Neytendastofa]^1) bannað sölu
 hennar. Sé um að ræða rökstuddan grun um brot getur [Neytendastofa]^1) bannað
                       sölu á viðkomandi vöru tímabundið.
  Framleiðandi, innflytjandi eða seljandi, eftir því sem við á, skal bera þann
    kostnað sem hlotist getur vegna aðgerða [Neytendastofu]^1) skv. 1. mgr.
 Sé fyrirmælum [Neytendastofu]^1) samkvæmt lögum þessum eða reglugerðum settum
samkvæmt þeim ekki hlítt getur [Neytendastofa]^1) fylgt þeim eftir með ákvörðun
   um dagsektir sem lagðar skulu á viðkomandi framleiðanda, innflytjanda eða
seljanda eða fyrirsvarsmenn hans. Slíkar dagsektir mega nema allt að 50.000 kr.
 á sólarhring. Ákvörðun um dagsektir skal tilkynnt bréflega á sannanlegan hátt
  þeim sem hún beinist að. Dagsektir eru aðfararhæfar og renna í ríkissjóð að
                      frádregnum kostnaði við innheimtuna.
 [Ákvæði laga um eftirlit með óréttmætum viðskiptaháttum og gagnsæi markaðarins
                 gilda um úrræði Neytendastofu og málsmeðferð.
 Ákvörðunum sem Neytendastofa tekur á grundvelli laga þessara verður skotið til
     áfrýjunarnefndar neytendamála sem starfar á grundvelli 4. gr. laga um
                      Neytendastofu og talsmann neytenda.
   Ákvörðun Neytendastofu verður ekki borin undir dómstóla fyrr en úrskurður
                  áfrýjunarnefndar neytendamála liggur fyrir.
Nú vill aðili ekki una úrskurði áfrýjunarnefndar og getur hann þá höfðað mál til
 ógildingar fyrir dómstólum. Mál skal höfðað innan sex mánaða frá því að aðili
    fékk vitneskju um úrskurð áfrýjunarnefndarinnar. Málshöfðun frestar ekki
         gildistöku úrskurðar nefndarinnar né heimild til aðfarar.]^2)
                  ^1)[7]L. 62/2005, 13. gr. ^2)L. 34/2007, 7. gr.
                               12. gr. Gjaldtaka.
  Fyrir viðurkenningu og skráningu á nafnastimpli, sbr. 2. tölul. 2. gr., skal
greiða [Neytendastofu]^1) 10.000 kr. Einstaklingar eða lögaðilar sem flytja inn,
      framleiða og/eða selja vörur sem falla undir þessi lög skulu greiða
  [Neytendastofu]^1) 12.000 kr. á ári vegna eftirlits stofnunarinnar samkvæmt
lögunum, auk kostnaðar vegna sýnatöku og greiningar sýna. Ef sami einstaklingur
   eða lögaðili hefur fleiri en eina starfsstöð skal hann greiða gjald vegna
  hverrar starfsstöðvar. Gjaldið skal greitt 1. febrúar ár hvert fyrir síðasta
almanaksár. Ef eftirlitsskyldur aðili hefur starfsemi á gjaldárinu skal gjaldið
ákvarðað í hlutfalli við þann tíma sem starfsemin hefur varað á árinu. Aðför má
 gera til fullnustu kröfum vegna gjaldsins án undangengins dóms, úrskurðar eða
         sáttar. Gjöld samkvæmt þessari málsgrein skulu renna beint til
                              [Neytendastofu].^1)
   Leiði eftirlit í ljós að vörur uppfylla ekki skilyrði laga þessara greiðir
 viðkomandi framleiðandi, innflytjandi eða seljandi allan útlagðan kostnað sem
    hlýst af nauðsynlegri viðbótarrannsókn, svo sem kostnað við sýnatöku og
  greiningu sýna, ferðakostnað og annan kostnað sem er í beinum og efnislegum
                            tengslum við eftirlitið.
Sá sem óskar staðfestingar á hreinleika málma, sbr. 6. gr., skal greiða þeim er
    þjónustuna veitir gjald sem nemur þeim kostnaði sem felst í því að veita
               þjónustuna, svo sem vegna tækjakosts og mannafla.
                             ^1)[8]L. 62/2005, 13. gr.

                            IV. kafli. Ýmis ákvæði.
                               13. gr. Viðurlög.
Fyrir brot á lögum þessum skal refsa með sektum eða varðhaldi liggi ekki þyngri
refsing við brotinu samkvæmt öðrum lögum. Dæma má jafnt lögaðila sem einstakling
 til greiðslu sekta vegna brota á lögunum. Lögaðila má ákvarða sekt án tillits
            til þess hvort sök verði sönnuð á starfsmann lögaðilans.
                               14. gr. Reglugerð.
  [Ráðherra]^1) skal í reglugerð^2) kveða nánar á um framkvæmd laganna. Þar má
m.a. mæla fyrir um hvernig stimplar samkvæmt lögunum skuli notaðir, gerð þeirra
og útlit, kröfur til hreinleika málma, heimild til að blanda saman eðalmálmum og
  öðrum málmum eða efnum við framleiðslu á vörum og notkun hreinleikastimpla á
                slíkar vörur, notkun íblöndunarefna og eftirlit.
                      ^1)L. 98/2009, 62. gr. ^2)Rg. 938/2002.
                              15. gr. Gildistaka.
                      Lög þessi öðlast gildi 1. júlí 2002.

References

   Visible links
   1. file://2005062.html
   2. file://2005062.html#g13
   3. file://2005062.html#g13
   4. file://2005062.html#g13
   5. file://2005062.html#g13
   6. file://2005062.html#g13
   7. file://2005062.html#g13
   8. file://2005062.html#g13
