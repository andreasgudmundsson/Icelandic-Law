
   --------------------------------------------------------------------------

                                                    Lög um húsgöngu- og fjarsölu

                            1992 nr. 96 4. desember

   --------------------------------------------------------------------------

                                     1. gr.
           Lög þessi eiga við um samninga sem gerðir eru í húsgöngusölu milli
         seljanda sem lætur í té vöru eða þjónustu og neytanda í söluferð sem
    seljandi skipuleggur utan fastrar starfsstöðvar sinnar eða í tengslum við
       sölustarfsemi á heimili neytandans eða annars neytanda eða á vinnustað
                               neytandans og neytandi hefur ekki óskað eftir.
               Lögin eiga einnig við um samninga sem gerðir eru um afhendingu
   vöru eða þjónustu, annarrar en þeirrar sem tengist komu seljanda að beiðni
   neytandans sjálfs. Það er skilyrði að þegar neytandinn hefur sjálfur óskað
       eftir komu seljandans hafi honum ekki verið kunnugt um eða getað verið
   kunnugt um að afhending þeirrar vöru eða þjónustu væri hluti af viðskipta-
                                              eða þjónustustarfsemi seljanda.
             Lögin eiga við um samninga þar sem neytandinn leggur fram tilboð
    við svipaðar aðstæður og lýst er í 1. mgr. eða 2. mgr. þótt neytandinn sé
            ekki bundinn af því tilboði fyrr en seljandi hefur gengið að því.
                         Lögin eiga einnig við um tilboð sem neytandinn gerir
    samningsbundið við svipuð skilyrði og lýst er í 1. mgr. eða 2. mgr. þegar
                                       neytandinn er bundinn af tilboði sínu.
             Lögin eiga einnig við um fjarsölu þar sem neytandi gerir samning
     um kaup á vöru á grundvelli pöntunarlista eða annars konar vörukynningar
                        seljanda án þess að hafa möguleika á að skoða vöruna.

                                     2. gr.
               Húsgöngusala merkir farandsölu sem venjulega fer fram með þeim
      hætti að seljandi kveður óbeðinn dyra hjá neytanda og býður varning eða
                                                           þjónustu til sölu.
             Neytandi merkir í lögum þessum einstakling sem í viðskiptum, sem
       lög þessi taka til, kemur fram sem kaupandi og í tilgangi sem telja má
                                                        óskyldan starfi hans.
            Seljandi merkir í lögum þessum einstakling eða lögaðila sem vegna
     hlutaðeigandi viðskipta kemur fram í atvinnuskyni sem verslunarmaður eða
   hvern þann sem í atvinnuskyni kemur fram í umboði eða fyrir hönd seljanda.
           Fjarsala merkir í lögum þessum sölu sem fer fram milli kaupanda og
     seljanda án þess að þeir hittist augliti til auglitis. Þetta getur gerst
               með notkun síma, bréfsíma, sjónvarps, sölulista og heimatölvu.

                                     3. gr.
                                                  Lög þessi eiga ekki við um:

           1. Samninga um smíði, sölu og leigu fasteigna eða samninga um
           önnur réttindi í sambandi við fasteignir.

           Samningar um að látnar skuli í té vörur og þær felldar að
           fasteignum eða samningar um viðgerðir fasteigna skulu þó falla
           undir gildissvið laganna.

           2. Samninga um reglubundna afhendingu matvöru, drykkjarvöru eða
           annarrar vöru sem ætluð er til heimilisnota.
           3. Vátryggingasamninga.
           4. Samninga um verðbréfakaup.
           5. Samninga um afhendingu vöru eða þjónustu að því tilskildu að
           eftirfarandi þrjú skilyrði séu uppfyllt:

                        a. Að gengið sé frá samningnum á grundvelli
                        sölubæklings seljanda sem neytandinn hefur fengið
                        tækifæri til að skoða án þess að umboðsmaður seljanda
                        sé viðstaddur.
                        b. Að ráðgert sé framhald á sambandi neytanda og
                        umboðsmanns seljanda með tilliti til yfirstandandi
                        viðskipta eða annarra viðskipta síðar.
                        c. Að í sölubæklingi og samningi komi skýrt og
                        greinilega fram réttur neytanda til að skila vörunum
                        aftur til þess sem lét hana í té innan tíu daga hið
                        minnsta frá móttöku vörunnar eða að öðrum kosti falla
                        frá samningnum án annarrar skuldbindingar en þeirrar
                        að veita vörunni eðlilega umsjá.

           6. Samninga að lægri fjárhæð en 4.500 kr.

                  Þrátt fyrir ákvæði 2. mgr. 1. gr. er heimilt að undanskilja
    samninga um afhendingu vöru eða þjónustu sem eru í beinum tengslum við þá
          vöru og þjónustu sem orðið hafa tilefni til þess að neytandi óskaði
                                             sjálfur eftir heimsókn seljanda.

                                     4. gr.
             Þegar um er að ræða samninga er falla undir 1. gr. skal seljandi
     upplýsa neytanda skriflega um rétt hans til þess að segja samningnum upp
     innan þess frests sem um getur í 5. gr. Jafnframt skal í hinum skriflegu
     upplýsingum tilkynna nafn og heimilisfang aðila sem unnt er snúa sér til
                                                        með uppsögn samnings.
            Hinar skriflegu upplýsingar seljanda skulu vera dagsettar og hafa
    að geyma einkenni þess samnings sem gerður er milli seljanda og neytanda.
      Þær skulu látnar neytanda í té við gerð samningsins þegar um er að ræða
    tilfelli eins og greinir í 1. og 2. mgr. 1. gr. eða þegar neytandi leggur
                fram tilboð sitt í tilvikum er greinir í 3. og 4. mgr. 1. gr.

                                     5. gr.
           Neytandi skal hafa rétt til að falla frá samningi við seljanda, er
     fellur undir lög þessi, með því að tilkynna um það með ábyrgðarbréfi sem
    sent er innan tíu daga frá því að neytanda berast í hendur upplýsingar um
                                           söluskilmála sem um getur í 4. gr.
                 Með tilkynningunni er neytandi leystur undan öllum skilmálum
                                                 samningsins sem sagt er upp.

                                     6. gr.
           Neytandi getur ekki afsalað sér þeim réttindum sem honum eru veitt
                                                       samkvæmt lögum þessum.

                                     7. gr.
              Nýti neytandi sér rétt til að falla frá samningi samkvæmt lögum
    þessum skal um réttaráhrif þess fara eftir lögum um lausafjárkaup, einkum
        með tilliti til endurgreiðslu vöru eða þjónustu sem látin var í té og
                                                     skila á móttekinni vöru.

                                     8. gr.
                Með brot á lögum þessum skal farið að hætti opinberra mála og
                                                           varða brot sektum.

                                     9. gr.
                 Viðskiptaráðherra fer með framkvæmd laga þessara og er honum
           heimilt að setja nánari ákvæði um framkvæmd laganna með reglugerð.

                                    10. gr.
                                       Lög þessi öðlast gildi 1. janúar 1993.

References

   Visible links
   1. http://www.althingi.is/dba-bin/lawformpr.pl?lnr=1992096
