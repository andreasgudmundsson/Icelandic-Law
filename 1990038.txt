
   --------------------------------------------------------------------------

                                                         Lög um stjórn fiskveiða

                              1990 nr. 38 15. maí

   --------------------------------------------------------------------------

                                   I. kafli.
                                 Almenn ákvæði.
                                     1. gr.
        Nytjastofnar á Íslandsmiðum eru sameign íslensku þjóðarinnar. Markmið
          laga þessara er að stuðla að verndun og hagkvæmri nýtingu þeirra og
   tryggja með því trausta atvinnu og byggð í landinu. Úthlutun veiðiheimilda
    samkvæmt lögum þessum myndar ekki eignarrétt eða óafturkallanlegt forræði
                                         einstakra aðila yfir veiðiheimildum.

                                     2. gr.
              Til nytjastofna samkvæmt lögum þessum teljast sjávardýr, svo og
            sjávargróður, sem nytjuð eru og kunna að verða nytjuð í íslenskri
                                  fiskveiðilandhelgi og sérlög gilda ekki um.
        Til fiskveiðilandhelgi Íslands telst hafsvæðið frá fjöruborði að ytri
   mörkum efnahagslögsögu Íslands eins og hún er skilgreind í [2]lögum nr. 41
                    1. júní 1979, um landhelgi, efnahagslögsögu og landgrunn.

                                     3. gr.
                               Sjávarútvegsráðherra skal, að fengnum tillögum
        Hafrannsóknastofnunarinnar, ákveða með reglugerð þann heildarafla sem
    veiða má á ákveðnu tímabili eða vertíð úr þeim einstökum nytjastofnum við
    Ísland sem nauðsynlegt er talið að takmarka veiðar á. Heimildir til veiða
                             samkvæmt lögum þessum skulu miðast við það magn.
             Leyfður heildarafli botnfisktegunda skal miðaður við veiðar á 12
     mánaða tímabili, frá 1. september ár hvert til 31. ágúst á næsta ári, og
              nefnist það tímabil fiskveiðiár. Skal heildarafli fyrir komandi
      fiskveiðiár ákveðinn fyrir 1. ágúst ár hvert. Ráðherra er heimilt innan
             fiskveiðiársins að auka eða minnka leyfðan heildarafla einstakra
   botnfisktegunda, þó er óheimilt að breyta leyfðum heildarafla þorsks eftir
          15. apríl. Heildarafli annarra tegunda sjávardýra skal ákveðinn með
    hæfilegum fyrirvara fyrir upphaf viðkomandi vertíðar eða veiðitímabils og
               er ráðherra heimilt að auka hann eða minnka á meðan vertíð eða
                                                          veiðitímabil varir.

                                   II. kafli.
                            Veiðileyfi og aflamark.
                                     4. gr.
           Enginn má stunda veiðar í atvinnuskyni við Ísland nema hafa fengið
       til þess almennt veiðileyfi. Veiðileyfi skulu gefin út til árs í senn.
        Ráðherra getur með reglugerð ákveðið að auk almenns veiðileyfis skuli
        veiðar á ákveðnum tegundum nytjastofna, veiðar í tiltekin veiðarfæri,
     veiðar ákveðinna gerða skipa eða veiðar á ákveðnum svæðum háðar sérstöku
     leyfi ...^1) Getur ráðherra bundið leyfi og úthlutun þess þeim skilyrðum
           er þurfa þykir. Ráðherra getur m.a. ákveðið að aðeins hljóti leyfi
          ákveðinn fjöldi skipa, skip af ákveðinni stærð eða gerð eða skip er
                               tilteknar veiðar stunda eða hafa áður stundað.

   ^1)[3]L. 36/1992, 5. gr.

                                     5. gr.
        Við veitingu leyfa til veiða í atvinnuskyni koma til greina þau skip
   ein sem veiðileyfi fengu skv. [4]4. og [5]10. gr. laga nr. 3/1988, um
   stjórn fiskveiða, og ekki hafa horfið varanlega úr rekstri. Enn fremur
   bátar undir 6 brl. enda hafi beiðni um skráningu þeirra á skipaskrá
   Siglingamálastofnunar ríkisins eða sérstaka skrá stofnunarinnar fyrir báta
   undir 6 metrum borist ásamt fullnægjandi gögnum innan mánaðar frá
   gildistöku laga þessara. Auk þess skal gefinn kostur á veiðileyfi fyrir
   nýja báta undir 6 brl. enda hafi smíði þeirra hafist fyrir gildistöku
   laganna og haffærisskírteini verið gefið út innan þriggja mánaða frá þeim
   tíma.
        [Falli veiðileyfi skips skv. 1. mgr. þessarar greinar niður má veita
   nýju eða nýkeyptu sambærilegu skipi veiðileyfi í þess stað enda hafi rétti
   til endurnýjunar ekki verið afsalað. Sé um að ræða endurnýjun báts, sem
   veiðar stundar með línu og handfærum með dagatakmörkunum skv. 1.10. mgr.
   6. gr., skal afkastageta hins nýja eða nýkeypta báts þó vera a.m.k. 50%
   minni en þess báts er veiðileyfi lætur. Ávallt skal nýr eða nýkeyptur
   bátur vera minni en 6 brúttótonn. Heimilt er að flytja veiðileyfi fleiri
   en eins skips til skips er veiðileyfi hlýtur. Þá er heimilt að veita
   fleiri en einu skipi veiðileyfi í stað skips er veiðileyfi lætur. Óheimilt
   er að gera breytingar á skipum sem leyfi hafa til veiða í atvinnuskyni
   þannig að afkastageta þeirra aukist nema annað skip eða önnur skip láti
   veiðileyfi á móti. Þetta á þó ekki við um breytingar á skipum sem veiðar
   stunda með aflamarki og leyfi fengu til veiða í atvinnuskyni fyrir 1.
   janúar 1986, en ekki skulu slíkar breytingar lagðar til grundvallar við
   mat á afkastagetu við endurnýjun skipsins síðar. Ráðherra skal með
   reglugerð setja nánari reglur um endurnýjun fiskiskipa.]^1)

   ^1)[6]L. 83/1995, 1. gr. Um gildistöku, sjá [7]6. gr. s.l.

                                     6. gr.
        [Bátar minni en 6 brl., sem stundað hafa veiðar með línu og handfærum
   með dagatakmörkunum, krókabátar, skulu frá og með fiskveiðiárinu er hefst
   1. september 1995 stunda veiðar með þeim takmörkunum er kveðið er á um í
   2.10. mgr. þessarar greinar. Þessum bátum er einungis heimilt að stunda
   veiðar með handfærum og línu. Þó er sjávarútvegsráðherra heimilt að veita
   þeim leyfi til að stunda veiðar á botndýrum með þeim veiðarfærum sem til
   þarf, svo sem plógum og gildrum og til hrognkelsaveiða í net.
        Veiðar skulu bannaðar í desember og janúar sem og í sjö daga um páska
   og verslunarmannahelgi samkvæmt nánari ákvörðun ráðherra. Veiðar skulu enn
   fremur bannaðar aðra og fjórðu helgi hvers mánaðar auk föstudaga á undan
   hvorri helgi. Falli banndagar þessir saman við banndaga um páska eða
   verslunarmannahelgi flytjast þeir fram sem því nemur. Á banndögum eru
   allar veiðar óheimilar. Ráðherra getur þó veitt undanþágu frá þessu
   varðandi veiðar í sérhæfð veiðarfæri samkvæmt lokamálslið 1. mgr.
        Krókabátum gefst frá og með fiskveiðiári því er hefst 1. september
   1995 kostur á að velja milli þess að stunda veiðar með þorskaflahámarki
   skv. 4. mgr. og þess að stunda veiðar með viðbótarbanndögum eins og nánar
   er lýst í 5.9. mgr.
        Þorskaflahámark þeirra báta er þann kost velja skal samtals nema sama
   hlutfalli af 21.000 lestum, miðað við óslægðan fisk, og nam samanlagðri
   hlutdeild þessara báta í heildarþorskafla krókabáta á almanaksárinu 1994.
   Skal því skipt milli einstakra báta á grundvelli veiðireynslu viðkomandi
   báts almanaksárin 1992, 1993 og 1994. Skal við þá skiptingu fyrst taka tvö
   bestu árin varðandi þorskafla hvers báts og reikna meðalþorskafla bátsins
   á þeim árum. Sá hluti þannig reiknaðs meðalafla fyrir hvern bát, sem
   umfram er 50 lestir, skal síðan margfaldaður með stuðlinum 0,7. Þannig
   umreiknaður meðalafli tveggja bestu áranna skal lagður til grundvallar
   hlutfallslegri skiptingu sameiginlegs þorskaflahámarks milli einstakra
   báta. Við ákvörðun þorskaflahámarks skal ekki tekið tillit til frátafa frá
   veiðum á viðmiðunartímabilinu.
        Fyrir þá báta sem velja viðbótarbanndaga skal fiskveiðiárinu skipt
   upp í fjögur veiðitímabil og hámarksafli þeirra ákveðinn á hverju
   tímabili. Veiðitímabil eru sem hér segir:

   1. tímabil                  1. september til 30. nóvember.
   2. tímabil                  1. febrúar til 30. apríl.
   3. tímabil                  1. maí til 30. júní.
   4. tímabil                  1. júlí til 31. ágúst.

        Sameiginlegur hámarksafli þeirra báta er þennan kost velja telst sama
   hlutfall af 21.000 lestum af þorski, miðað við óslægðan fisk, og nam
   samanlagðri hlutdeild þessara báta í heildarþorskafla krókabáta á
   almanaksárinu 1994 og skal honum skipt þannig milli veiðitímabila að á
   fyrsta tímabil falla 24%, á annað tímabil 11%, á þriðja tímabil 32% og á
   fjórða tímabil 33%. Útgerðum báta er velja að stunda veiðar með
   þorskaflahámarki skv. 3. mgr. gefst kostur á að endurskoða val sitt í lok
   fiskveiðiársins 1995/1996 og velja í stað þess sóknardaga fyrir síðari
   fiskveiðiár enda tilkynni útgerð þá ákvörðun fyrir 1. ágúst 1996. Hækkar
   þá sameiginlegur hámarksafli samkvæmt þessari málsgrein sem nemur
   hlutdeild þeirra báta sem endurvalið tekur til í heildarþorskafla
   krókabáta á almanaksárinu 1994 og skal þorskafli þessara báta á einstökum
   tímabilum fiskveiðiársins 1995/1996 talinn með við ákvörðun sóknardaga á
   einstökum tímabilum fiskveiðiársins 1996/1997.
        Fari þorskafli þeirra báta er þennan kost velja á einhverju
   veiðitímabili fram úr fyrrgreindu hámarki skal banndögum á sama tímabili á
   næsta fiskveiðiári fjölgað, í fyrsta sinn á fiskveiðiári því sem hefst 1.
   september 1995. Í því sambandi skal reikna meðalafla á dag á umræddu
   veiðitímabili liðins fiskveiðiárs og finna viðbótarbanndaga með því að
   deila þeirri tölu í viðkomandi umframafla. Skal banndögum fjölgað um heila
   daga og broti sleppt. Hámarksafli skv. 6. mgr. á viðkomandi tímabili næsta
   fiskveiðiárs skal lækka sem umframaflanum nemur.
        Viðbótarbanndagar skulu falla á þær helgar sem veiðar eru ekki
   bannaðar á skv. 2. mgr. á viðkomandi tímabili og síðan bætast framan við
   fasta banndaga á viðkomandi tímabili. Þeim skal skipt eins jafnt niður og
   unnt er. Þó skulu fyrstu sjö viðbótarbanndagarnir á fyrsta tímabili vera í
   lok tímabilsins, fyrstu sjö viðbótarbanndagarnir á öðru tímabili vera í
   upphafi þess og fyrstu sjö viðbótarbanndagarnir á þriðja tímabili vera
   dagarnir fyrir sjómannadag. Á viðbótarbanndögum eru allar veiðar
   óheimilar. Ráðherra getur þó veitt undanþágu frá þessu varðandi veiðar í
   sérhæfð veiðarfæri samkvæmt lokamálslið 1. mgr. Frá og með því
   veiðitímabili er hefst 1. febrúar 1996 skal útgerð heimill að eigin vali
   tiltekinn fjöldi sóknardaga innan hvers veiðitímabils í stað
   viðbótarbanndaga samkvæmt þessari málsgrein. Skal fjöldi sóknardaga vera
   ákveðinn þannig að sókn sé heimil á 34% færri dögum á hverju tímabili en
   verið hefði með fastákveðnum viðbótarbanndögum. Heimilt er að flytja
   sóknardaga frá fyrsta og öðru veiðitímabili yfir á þriðja og fjórða
   veiðitímabil sama fiskveiðiárs, ...^1) Sóknardagar, sem fluttir eru á
   þennan hátt, skulu margfaldaðir með stuðlinum 0,5 og broti sleppt. Þannig
   umreiknuðum sóknardögum skal skipt jafnt milli þriðja og fjórða
   veiðitímabils. Útgerðir skulu tilkynna Fiskistofu um flutning á
   sóknardögum fyrir upphaf [þriðja veiðitímabils].^2) Annað veiðitímabil
   [fiskveiðiársins 1995/1996]^3) er fyrsta veiðitímabil sem heimilt er að
   flytja sóknardaga frá. Við útreikning á sóknardögum á hverju tímabili á
   næsta fiskveiðiári skal hlutfall afla, sem er jafnt hlutfall fluttra
   sóknardaga af heildarfjölda sóknardaga á tímabilinu, reiknast til afla
   þess tímabils sem sóknardagar voru fluttir frá. Ráðherra skal með
   reglugerð kveða nánar á um fyrirkomulag sóknardaga, eftirlit með þeim og
   hvernig tilkynnt skuli um flutning á sóknardögum. Ráðherra getur á sama
   hátt með reglugerð leyft flutning milli annarra tímabila.
        Sé einn maður í áhöfn krókabáts er óheimilt að róa með og eiga í sjó
   fleiri en 12 bala af línu en 20 bala séu tveir eða fleiri í áhöfn. Miðað
   er við að 500 krókar séu á línu í hverjum bala.
        Fiskistofa skal fyrir 1. júlí 1995 senda útgerðum tilkynningu um
   reiknað þorskaflahámark hvers báts og forsendur þess og hafa útgerðir
   mánaðarfrest til að tilkynna um val milli þorskaflahámarks og
   viðbótarbanndaga og sama frest til að koma að athugasemdum. Velji útgerð
   ekki fyrir tilskilinn tíma skulu bátnum ákvarðaðir viðbótarbanndagar. Skal
   Fiskistofa úrskurða um framkomnar athugasemdir eins fljótt og við verður
   komið. Sætti útgerðarmaður sig ekki við úrskurð Fiskistofu getur hann
   skotið málinu til sérstakrar kærunefndar er ráðherra skipar. Skal hún
   skipuð þremur mönnum og skal formaður hennar fullnægja skilyrðum til að
   vera skipaður héraðsdómari. Úrskurðir kærunefndar eru fullnaðarúrskurðir
   innan stjórnkerfisins.
        Heimilt er án sérstaks leyfis að stunda fiskveiðar í tómstundum til
   eigin neyslu. Slíkar veiðar er einungis heimilt að stunda með handfærum án
   sjálfvirknibúnaðar. Afla, sem veiddur er samkvæmt heimild í þessari
   málsgrein, er óheimilt að selja eða fénýta á annan hátt.]^4)

   ^1)[8]L. 158/1995, 1. gr.^2)[9]L. 158/1995, 2. gr.^3)[10]L. 158/1995, 3.
   gr.^4)[11]L. 83/1995, 2. gr. [12]Um gildistöku sjá 6. gr. s.l.

                                     7. gr.
        Veiðar á þeim tegundum sjávardýra, sem ekki sæta takmörkun á
   leyfilegum heildarafla skv. 3. gr., eru frjálsar öllum þeim skipum, sem
   leyfi fá til veiða í atvinnuskyni skv. 4. gr., með þeim takmörkunum sem
   leiðir af almennum reglum um veiðisvæði, veiðarfæri, veiðitíma og reglum
   settum skv. 2. mgr. 4. gr.
        Veiðiheimildum á þeim tegundum, sem heildarafli er takmarkaður af,
   skal úthlutað til einstakra skipa. Skal hverju skipi úthlutað tiltekinni
   hlutdeild af leyfðum heildarafla tegundarinnar. Nefnist það aflahlutdeild
   skips og helst hún óbreytt milli ára, sbr. þó 4. málsl. þessarar
   málsgreinar.
        [Áður en leyfðum heildarafla er skipt á grundvelli aflahlutdeildar
   skal draga eftirtalinn afla frá:

   1.
           Áætlaðan afla báta er stunda veiðar með línu og handfærum skv.
           1.6. mgr. 6. gr.
   2.
           Línuafla í samræmi við 6. mgr. 10. gr. og skal línuaflinn skiptast
           milli þorsks og ýsu á grundvelli skiptingar á síðasta
           fiskveiðiári.
   3.
           Aflaheimildir sem nota skal til jöfnunar, sbr. 9. gr.]^1)

        Aflamark skips á hverju veiðitímabili eða vertíð ræðst af leyfðum
   heildarafla viðkomandi tegundar og hlutdeild skipsins í þeim heildarafla
   skv. 2. mgr., sbr. þó ákvæði 9. gr. Skal [Fiskistofa]^2) senda sérstaka
   tilkynningu vegna hvers skips um aflamark þess í upphafi veiðitímabils eða
   vertíðar.

   ^1)[13]L. 87/1994, 3. gr.^2)[14]L. 36/1992, 6. gr.

                                     8. gr.
        Verði veiðar takmarkaðar skv. 3. gr. á tegundum sjávardýra sem
   samfelld veiðireynsla er á, en ekki hafa áður verið bundnar ákvæðum um
   leyfðan heildarafla, skal aflahlutdeild úthlutað á grundvelli aflareynslu
   síðustu þriggja veiðitímabila.
        Ef ekki er fyrir hendi samfelld veiðireynsla á viðkomandi tegund skal
   ráðherra ákveða aflahlutdeild einstakra skipa. Getur hann við þá ákvörðun
   tekið mið af fyrri veiðum, stærð eða gerð skips. Getur ráðherra bundið
   úthlutun samkvæmt þessari málsgrein því skilyrði að skip afsali sér
   heimildum til veiða á öðrum tegundum.

                                     9. gr.
        [Á hverju fiskveiðiári skulu aflaheimildir af botnfiski, er nema
   12.000 þorskígildum í lestum talið, vera til ráðstöfunar til að mæta
   áföllum sem fyrirsjáanleg eru vegna verulegra breytinga á aflamarki
   einstakra tegunda. Skal þessum aflaheimildum skipt milli botnfisktegunda í
   hlutfalli við leyfðan heildarafla af einstökum tegundum og
   verðmætahlutföll sem ráðherra ákveður.
        Skal ráðherra árlega ákveða með reglugerð ráðstöfun þessara heimilda
   þannig að þær nýtist útgerðum þeirra skipa sem fyrir mestri skerðingu hafa
   orðið.
        Sé aflaheimildum ekki ráðstafað til uppbóta samkvæmt þessari grein
   bætast þær við heildaraflamark viðkomandi tegunda og koma til úthlutunar í
   samræmi við aflahlutdeild einstakra skipa.]^1)

   ^1)[15]L. 87/1994, 4. gr.

                                    10. gr.
        Heimilt er að veiða umfram úthlutað aflamark af tiltekinni
   botnfisktegund allt að 5% af heildarverðmæti botnfiskaflamarks, enda
   skerðist aflamark annarra botnfisktegunda hlutfallslega miðað við verðmæti
   samkvæmt ákvörðun ráðuneytis í upphafi árs. Heimild þessarar málsgreinar
   nær þó ekki til veiða umfram úthlutað aflamark af þorski.
        Hafi aflamark verið flutt milli skipa skv. 12. gr. flyst heimild til
   breytinga skv. 1. mgr. frá skipi sem flutt er af til þess skips sem flutt
   er til.
        [Heimilt er að flytja allt að 20% af aflamarki hverrar
   botnfisktegundar og aflamarki úthafsrækju, humars og síldar frá einu
   fiskveiðiári yfir á það næsta.]^1)
        [Þá er heimilt að veiða allt að 5% umfram aflamark hverrar
   botnfisktegundar og úthafsrækju og 3% umfram aflamark innfjarðarrækju,
   enda dregst sá umframafli frá við úthlutun aflamarks næsta fiskveiðiárs á
   eftir.]^2)
        Beita skal skerðingarákvæðum 1. mgr. áður en heimild 3. mgr. er nýtt.
   Heimild 4. mgr. rýmkar ekki heimildir til breytinga milli fisktegunda skv.
   1. mgr.
        [Fiskur, sem veiðist á línu í mánuðunum nóvember, desember, janúar og
   febrúar, skal aðeins að hálfu talinn til aflamarks þar til sameiginlegur
   línuafli af þorski og ýsu hefur náð 34.000 lestum miðað við óslægðan
   fisk.]^3) Ráðherra getur ákveðið með reglugerð að fiskur undir tiltekinni
   stærð teljist aðeins að hluta með í aflamarki.
        Þá getur ráðherra ákveðið að afli á ákveðnum fisktegundum, sem
   fluttur er óunninn á erlendan markað, skuli reiknaður með álagi þegar
   metið er hversu miklu af aflamarki skips er náð hverju sinni. Skal álagið
   vera allt að 20% á þorsk og ýsu en allt að 15% á aðrar tegundir.

   ^1)[16]L. 87/1994, 5. gr.^2)[17]L. 83/1995, 3. gr.^3)[18]L. 87/1994, 6.
   gr.

                                    11. gr.
        Sé rekstri skips hætt, sbr. 2. mgr. 5. gr., skal úthluta nýju eða
   nýkeyptu skipi í eigu sama aðila aflahlutdeild hins eldra skips, enda sé
   um sambærilegt skip að ræða. Farist skip skal útgerð þess halda aflamarki
   skipsins í 12 mánuði talið frá upphafi næsta mánaðar eftir að skip fórst
   enda þótt nýtt eða nýkeypt skip hafi ekki komið í þess stað innan þess
   tíma.
        Við eigendaskipti að fiskiskipi fylgir aflahlutdeild þess, nema
   aðilar geri sín á milli skriflegt samkomulag um annað, enda sé fullnægt
   ákvæðum 3. og 4. mgr. þessarar greinar.
        Eigi að selja fiskiskip, sem leyfi hefur til veiða í atvinnuskyni,
   til útgerðar sem heimilisfesti hefur í öðru sveitarfélagi en seljandi á
   sveitarstjórn í sveitarfélagi seljanda forkaupsrétt að skipinu.
   Forkaupsréttur skal boðinn skriflega þeirri sveitarstjórn sem hlut á að
   máli og söluverð og aðrir skilmálar tilgreindir á tæmandi hátt.
   Sveitarstjórn skal svara forkaupsréttartilboði skriflega innan fjögurra
   vikna frá því henni berst tilboð og fellur forkaupsréttur niður í það sinn
   sé tilboði ekki svarað innan þess frests.
        Neyti sveitarstjórn forkaupsréttar skv. 3. mgr. þessarar greinar skal
   hún þegar gefa útgerðaraðilum, sem heimilisfesti eiga í sveitarfélaginu,
   kost á að kaupa skipið og skal opinberlega leita tilboða í það.
        Sé skipi ráðstafað andstætt ákvæðum þessarar greinar um forkaupsrétt
   getur forkaupsréttarhafi krafist þess að salan verði ógild enda sé málsókn
   hafin innan sex mánaða frá því að hann fékk vitneskju um söluna.
   Forkaupsréttur gildir ekki sé skip selt á opinberu uppboði. Ákvæði
   þessarar greinar um forkaupsrétt gilda ekki við sölu opinna báta.
        Heimilt er að framselja aflahlutdeild skips að hluta eða öllu leyti
   og sameina hana aflahlutdeild annars skips, enda leiði flutningur
   aflahlutdeildar ekki til þess að veiðiheimildir þess skips, sem flutt er
   til, verði bersýnilega umfram veiðigetu þess. Þó skal framsalið háð
   samþykki [Fiskistofu]^1) hafi það skip, sem flutt er til, ekki
   aflahlutdeild af þeirri tegund sem framseld er. Tafarlaust skal leita
   staðfestingar [Fiskistofu]^1) á að flutningur aflaheimildar sé innan
   heimilaðra marka. Öðlast slíkur flutningur ekki gildi fyrr en staðfesting
   [Fiskistofu]^1) liggur fyrir. Ekki er heimilt að framselja þann hluta
   aflahlutdeildar skips, sem rekja má til uppbóta samkvæmt ákvæði I til
   bráðabirgða, fyrr en að liðnum fimm árum frá gildistöku laga þessara, enda
   hafi skipi, sem framselt er af, verið haldið til veiða allt það tímabil.

   ^1)[19]L. 36/1992, 8. gr.

                                    12. gr.
        Heimilt er að færa aflamark milli skipa sömu útgerðar eða skipa sem
   gerð eru út frá sömu verstöð eftir því sem hlutaðeigandi aðilar koma sér
   saman um enda hafi það skip, sem fært er til, aflahlutdeild af þeirri
   tegund sem millifærð er. Sama gildir um skipti á aflamarki milli skipa sem
   ekki eru gerð út frá sömu verstöð, enda sé um jöfn skipti að ræða að mati
   [Fiskistofu].^1)
        Tilkynna skal [Fiskistofu]^1) fyrir fram um flutning aflamarks milli
   skipa og öðlast hann ekki gildi fyrr en [stofan]^1) hefur staðfest móttöku
   tilkynningar um flutninginn frá þeim sem hlut eiga að máli.
        Annar flutningur á aflamarki milli skipa er óheimill nema með
   samþykki [Fiskistofu]^1) og að fenginni umsögn sveitarstjórnar og stjórnar
   sjómannafélags í viðkomandi verstöð.
        ...^2)
        [Veiði fiskiskip minna en 50% af samanlögðu aflamarki sínu í
   þorskígildum talið tvö fiskveiðiár í röð fellur veiðileyfi þess og
   aflahlutdeild niður og skal aflahlutdeild annarra skipa í viðkomandi
   tegundum hækka sem því nemur.]^3) Skal við mat á þessu hlutfalli miðað við
   verðmæti einstakra tegunda í aflamarki skips samkvæmt ákvörðun ráðuneytis
   í upphafi árs. [Viðmiðunarhlutfall, sem ákveðið er í þessari málsgrein,
   lækkar þó um 5% fyrir hverja fulla 30 daga sem skipi er haldið til veiða
   utan fiskveiðilandhelgi Íslands á fiskveiðiárinu.]^4)

   ^1)[20]L. 36/1992, 9. gr.^2)[21]L. 83/1995, 4. gr.^3)[22]L. 87/1994, 8.
   gr.^4)[23]L. 87/1994, 9. gr.

                                  III. kafli.
                             Framkvæmd og eftirlit.
                                    13. gr.
        Ráðherra getur sett nánari reglur varðandi framkvæmd laga þessara.^1)

   ^1)Rg. 481/1990 og 499/1990. Augl. 68/1994. Rg. 133/1995, 202/1994, sbr.
   347/1995; 414/1994, sbr. 452/1994; 492/1993, sbr. 482/1994; 612/1994,
   618/1994 og 310/1995.

                                    14. gr.
        Sérstök samráðsnefnd, skipuð einum fulltrúa tilnefndum sameiginlega
   af samtökum sjómanna og einum tilnefndum af samtökum útvegsmanna, auk
   formanns sem skipaður er af ráðherra án tilnefningar, skal fjalla um
   álita- og ágreiningsmál varðandi veiðileyfi, úthlutun aflahlutdeildar og
   aflamark samkvæmt lögum þessum og reglugerðum settum samkvæmt þeim og gera
   tillögur til ráðherra um úrlausn þeirra.

                                    15. gr.
        Skipstjórnarmenn veiðiskipa, sem hljóta veiðileyfi í atvinnuskyni
   skv. 5. gr., skulu halda sérstakar afladagbækur sem [Fiskistofa]^1) leggur
   til. Skal með reglugerð kveða nánar á um þær upplýsingar sem skrá skal í
   afladagbækur, form þeirra og skil til [Fiskistofu].^1)
        Útgerðarmönnum, skipstjórnarmönnum og kaupendum afla, svo og
   umboðsmönnum, útflytjendum, flutningsaðilum, bönkum og lánastofnunum, er
   skylt að láta ráðuneytinu eða [Fiskistofu]^1) ókeypis í té og í því formi,
   sem ráðherra ákveður, allar þær upplýsingar sem unnt er að láta í té og
   nauðsynlegar eru taldar vegna eftirlits með framkvæmd laga þessara.

   ^1)[24]L. 36/1992, 10. gr.

                                    16. gr.
        Afli skal ávallt veginn á löndunarstað. Hafnaryfirvöld á hverjum
   löndunarstað skulu hafa yfirumsjón með vigtun afla og söfnun upplýsinga um
   landaðan afla. [Starfsmönnum hafnaryfirvalda er heimill aðgangur að
   fiskiskipum, flutningsförum, fiskverkunum og birgðageymslum sem
   nauðsynlegur er til að vigta sjávarafla eða hafa eftirlit með vigtun hans.
   Hafnaryfirvöld skulu senda Fiskistofu jafnharðan upplýsingar um landaðan
   afla í því formi sem ráðherra ákveður með reglugerð.]^1)
        Ráðuneytið skal að höfðu samráði við samgönguráðuneytið og
   Hafnasamband sveitarfélaga kveða nánar á í reglugerð um hvernig afli skuli
   veginn og upplýsingum um landað aflamagn safnað.
        Sé afli unninn um borð í veiðiskipi skal skylt að halda sérstaka
   vinnsludagbók, sem [Fiskistofa]^2) leggur til, um vinnslu aflans. Skipum,
   sem vinna afla um borð, er óheimilt að sigla með afurðir til sölu á
   mörkuðum erlendis án sérstaks leyfis [Fiskistofu].^2) [Fiskistofa]^2)
   getur bundið slík leyfi því skilyrði að útgerð skipsins greiði kostnað
   vegna ferðar eftirlitsmanns [stofunnar]^2) til að fylgjast með löndun úr
   skipinu erlendis eða skipið komi til hafnar á Íslandi vegna eftirlits.

   ^1)[25]L. 87/1994, 10. gr.^2)[26]L. 36/1992, 11. gr.

                                    17. gr.
        [Fiskistofa]^1) annast eftirlit með framkvæmd laga þessara og hefur í
   því skyni sérstaka eftirlitsmenn í sinni þjónustu.
        Jafnframt því sem þessir eftirlitsmenn sinna verkefnum skv. [27]8.
   gr. laga nr. 81 31. maí 1976 og eftirliti með reglum settum samkvæmt
   heimild í þeim lögum skulu þeir fylgjast með löndun, vigtun og vinnslu
   afla, enn fremur útflutningi afla eða afurða eins og nánar er kveðið á í
   lögum þessum, reglugerðum settum samkvæmt þeim og í erindisbréfi.^2)
        Eftirlitsmönnum er heimilt að fara í veiðiferðir með fiskiskipum og
   að fara um borð í skip til athugunar á farmi og veiðarfærum. Enn fremur
   skal þeim heimill aðgangur að öllum vinnslusölum fiskverkana og
   birgðageymslum.
        [Ráðherra getur með reglugerð ákveðið að settur skuli, á kostnað
   útgerða, sjálfvirkur eftirlitsbúnaður til fjareftirlits um borð í
   fiskiskip.]^3)

   ^1)[28]L. 36/1992, 12. gr.^2)Erbr. 87/1995.^3)[29]L. 83/1995, 5. gr.

                                    18. gr.
        Ráðherra skal með reglugerð ákveða sérstakt gjald 
   veiðieftirlitsgjald  fyrir veiðiheimildir sem veittar eru á grundvelli
   laga þessara eða annarra laga er kveða á um stjórn fiskveiða. Skal gjaldið
   renna til reksturs veiðieftirlits ...^1) og skal upphæð þess miðast við að
   það standi undir rekstri eftirlitsins ...^2)
        Gjald vegna tilkynningar um aflamark skal miðast við áætlað verðmæti
   þess aflamarks sem úthlutað er. Skal ráðherra árlega áætla hlutfallslegt
   verðmæti einstakra tegunda í þessu skyni. Aldrei skal gjald samkvæmt
   þessari málsgrein vera hærra en [0,4%]^2) af áætluðu verðmæti þess afla
   sem aflamark skips heimilar veiðar á á komandi fiskveiðiári, vertíð eða
   veiðitímabili. Gjald fyrir hverja tilkynningu um aflamark skal þó aldrei
   vera lægra en [2.000 kr.]^2) og er sú fjárhæð grunntala er miðast við
   byggingarvísitölu í janúar 1991 og breytist í hlutfalli við þær breytingar
   sem síðar kunna að verða á henni.
        [Innheimta skal sérstakt gjald vegna afla báta er veiðar stunda með
   línu og handfærum með dagatakmörkunum skv. 1.8. mgr. 6. gr. og vegna þess
   helmings afla sem ekki telst til aflamarks við línuveiðar yfir
   vetrarmánuðina skv. 6. mgr. 10. gr. Skal gjaldið vera jafnhátt gjaldi
   vegna tilkynningar um aflamark skv. 2. mgr. og gilda ákvæði þeirrar
   málsgreinar um gjald þetta eftir því sem við getur átt. Gjald samkvæmt
   þessari málsgrein skal innheimt árlega samhliða gjaldi vegna almenns
   veiðileyfis skv. 4. mgr. Skal gjaldið miðast við landaðan afla viðkomandi
   báts er veiðar stundar skv. 1.8. mgr. 6. gr. á 12 mánaða tímabili frá 1.
   ágúst til 31. júlí fyrir upphaf hvers fiskveiðiárs og þann hluta línuafla
   hvers skips sem ekki taldist til aflamarks á næstliðnum vetri skv. 6. mgr.
   10. gr. miðað við skráningu aflans í aflaupplýsingakerfi Fiskistofu.]^3)
        Fyrir veitingu almenns leyfis til veiða í atvinnuskyni og veiðileyfa,
   sem veitt verða á grundvelli 2. mgr. 4. gr., skal greiða [10.000 kr.]^2)
   Ráðherra er heimilt að hækka gjaldið er nemur hlutfallslegri hækkun er
   kann að verða á vísitölu byggingarkostnaðar, sbr. [30]l. nr. 42/1987.
   Grunntaxti gjaldsins er miðaður við byggingarvísitölu í desember 1989,
   þ.e. 157,9 stig.
        Útgerð skips skal greiða fæði veiðieftirlitsmanna og sjá þeim
   endurgjaldslaust fyrir aðstöðu meðan þeir stunda eftirlitsstörf um borð.
        [Fyrir staðfestingu Fiskistofu á flutningi aflahlutdeildar milli
   skipa skal útgerð þess skips sem flutt er frá greiða 1.500 kr.
        Gjald skv. [6. mgr.]^4) er grunngjald er miðast við byggingarvísitölu
   í janúar 1994 og breytist í hlutfalli við þær breytingar er á henni kunna
   að verða.]^5)

   ^1)[31]L. 87/1994, 11. gr.^2)[32]L. 1/1992, 5. gr.^3)[33]L. 144/1995, 12.
   gr. Ákvæðið komi til framkvæmda við útgáfu almenns leyfis til veiða í
   atvinnuskyni vegna fiskveiðiársins er hefst 1. september 1996, sbr.
   [34]59. gr. s.l.^4)[35]L. 144/1995, 13. gr.^5)[36]L. 87/1994, 12. gr.

                                   IV. kafli.
                                 Viðurlög o.fl.
                                    19. gr.
        Brot gegn ákvæðum laga þessara, reglum settum samkvæmt þeim eða
   ákvæðum leyfisbréfa varða sektum nema þyngri refsing liggi við samkvæmt
   öðrum lögum.
        Um mál þau, sem rísa út af brotum gegn lögum þessum, skal fara að
   hætti opinberra mála.

                                    20. gr.
        [Beita skal ákvæðum [37]laga nr. 37 27. maí 1992, um sérstakt gjald
   vegna ólögmæts sjávarafla, með síðari breytingum, vegna brota gegn þessum
   lögum eftir því sem við á.]^1)
        Ráðuneytinu er enn fremur heimilt, vegna brota á ákvæðum laga
   þessara, reglna settra samkvæmt þeim og leyfisbréfa, að svipta skip
   heimild til veiða í tiltekinn tíma og varða veiðar eftir leyfissviptingu
   m.a. upptöku skv. 1. mgr. Sama gildir verði vanskil á greiðslu andvirðis
   ólöglegs sjávarafla sem sætt hefur upptöku.

   ^1)[38]L. 87/1994, 13. gr.

                                   V. kafli.
                                  Ýmis ákvæði.
                                    21. gr.
        Þrátt fyrir ákvæði [39]3. gr. laga nr. 81 31. maí 1976, með áorðnum
   breytingum, skulu veiðar með vörpu heimilaðar á vannýttum fisktegundum á
   ákveðnum svæðum samkvæmt reglum er ráðherra setur.

                                    22. gr.
        ...

                                    23. gr.
        Lög þessi öðlast þegar gildi og koma til framkvæmda 1. janúar 1991.
   ...

                          Ákvæði til bráðabirgða. ...
                                      [IX.
        Á tímabilinu 1. september 1994 til 31. desember 1995 skulu
   eftirfarandi takmarkanir gilda um framsal aflamarks til viðbótar þeim
   takmörkunum er um ræðir í 12. gr.
        Þegar meira en 15% af aflamarki því af einhverri tegund, sem úthlutað
   er til skips í upphafi fiskveiðiárs, hefur verið flutt frá skipinu er
   óheimilt á sama fiskveiðiári að flytja aflamark af sömu tegund til
   skipsins. Á sama hátt er óheimilt að flytja aflamark frá skipi þegar meira
   en sem svarar 15% af upphaflegu aflamarki skipsins af viðkomandi tegund
   hefur verið flutt til skipsins á fiskveiðiárinu. Flutningur milli skipa í
   eigu sömu útgerðar og jöfn skipti sæta ekki takmörkunum samkvæmt þessari
   málsgrein. Fiskistofu er heimilt að veita undanþágu frá banni við
   flutningi aflamarks frá skipi ef alvarlegar bilanir verða þess valdandi að
   veiðiheimildir þess nýtast ekki.
        Aldrei er heimilt að flytja aflamark milli skipa leiði slíkur
   flutningur til þess að veiðiheimildir þess skips sem flutt er til verði
   bersýnilega umfram veiðigetu þess.]^1)

   ^1)[40]L. 87/1994, brbákv.

                                      [X.
        Á fiskveiðiárunum 1995/1996 til og með 1998/1999 skal árlega ráðstafa
   5.000 lestum af þorski til jöfnunar samkvæmt þessu ákvæði. Aflaheimildir
   þessar miðast við óslægðan fisk og skulu þær dregnar frá leyfðum
   heildarafla þorsks áður en honum er skipt á grundvelli aflahlutdeildar,
   sbr. 3. mgr. 7. gr.
        Aflaheimildum skv. 1. mgr. skal árlega úthlutað til þeirra skipa sem
   orðið hafa fyrir mestri skerðingu við úthlutun aflamarks frá
   fiskveiðiárinu 1991/1992 til þess fiskveiðiárs er úthlutunin varðar. Skal
   úthlutunin framkvæmd eftir að ákvörðun hefur verið tekin um ráðstöfun
   aflaheimilda skv. 9. gr. og miðast við að skerðing umfram tiltekin mörk
   skuli að fullu bætt, þó þannig að ekkert skip fái meira en 10 lestir af
   þorski, miðað við slægðan fisk, í sinn hlut árlega. Skip, sem leyfi hafa
   til fullvinnslu botnfiskafla um borð, sbr. [41]lög nr. 54/1992, skulu ekki
   njóta bóta samkvæmt þessu ákvæði.
        Ráðherra skal með reglugerð kveða nánar á um úthlutun samkvæmt
   þessari grein. Skal hann m.a. kveða á um við hvaða tíma skuli miða
   aflahlutdeild. Þá er ráðherra heimilt að ákveða að litið skuli í heild á
   veiðiheimildir skipa í eigu sömu útgerðar varðandi bótaútreikning ef
   ástæða er til að ætla að reynt verði að hafa áhrif á bótaútreikning með
   millifærslu aflahlutdeildar milli skipa.
        Á fiskveiðiárinu 1994/1995 skal úthluta sérstaklega til jöfnunar þeim
   hluta aflahámarks vegna línutvöföldunar skv. 6. mgr. 10. gr. sem ekki
   nýttist við línuveiðar í nóvember til febrúar. Skal þessum aflaheimildum
   úthlutað í samræmi við reglur 2. og 3. mgr. þessa ákvæðis eftir því sem
   við á og skal í þeim efnum miða við aflahlutdeild einstakra skipa 1. maí
   1995.
        Við ráðstöfun aflaheimilda skv. 9. gr. á því tímabili sem um getur í
   1. mgr. þessa ákvæðis er heimilt að taka mið af breytingum í aflamarki sem
   orðið hafa á lengra tímabili en milli fiskveiðiára.]^1)

   ^1)[42]L. 83/1995, brbákv. I.

                                      [XI.
        Á fiskveiðiárunum 1995/1996 til og með 1998/1999 skal Byggðastofnun
   árlega hafa til ráðstöfunar þorskaflahámark er nemur 500 lestum miðað við
   óslægðan fisk. Skal Byggðastofnun árlega ráðstafa þessum aflaheimildum til
   krókabáta sem gerðir eru út frá byggðarlögum sem algjörlega eru háð veiðum
   slíkra báta og standa höllum fæti. Frá og með fiskveiðiárinu 1999/2000
   skal sjávarútvegsráðherra með reglugerð ráðstafa þessum aflaheimildum til
   krókabáta.]^1)

   ^1)[43]L. 83/1995, brbákv. II.

                                     [XII.
        Sjávarútvegsráðherra skal tafarlaust láta fara fram könnun á þeim
   kostum sem fyrir hendi eru til fjareftirlits með sjálfvirkum búnaði með
   fiskiskipum. Skal að því stefnt að kerfi er hafi virkt eftirlit með
   nýtingu sóknardaga báta sem krókaveiðar stunda verði komið á fyrir 1.
   febrúar 1996. Takist það ekki skal ráðherra með reglugerð kveða á um
   tilkynningarskyldu og eftirlit með þessum veiðum með öðrum hætti sem hann
   telur fullnægjandi.]^1)

   ^1)[44]L. 83/1995, brbákv. III.

                                     [XIII.
        Þrátt fyrir ákvæði 4. málsl. 3. mgr. 18. gr. skal við innheimtu
   gjaldsins í fyrsta sinn 1. september 1996 miða gjaldið við landaðan afla
   viðkomandi krókabáts á sex mánaða tímabili frá 1. febrúar til 31. júlí
   1996 og þann helming afla sem ekki telst til aflamarks við línuveiðar við
   afla landaðan í janúar og febrúar 1996 miðað við skráningu aflans í
   aflaupplýsingakerfi Fiskistofu.]^1)

   ^1)[45]L. 144/1995, 14. gr.

References

   Visible links
   1. http://www.althingi.is/dba-bin/lawformpr.pl?lnr=1990038
   2. file://1979041.html
   3. file://1992036.html
   4. file:///altext/stjtnr.html#1988003?g4
   5. file:///altext/stjtnr.html#1988003?g10
   6. file:///altext/stjt/1995.083.html
   7. file:///altext/stjt/1995.083.html
   8. file:///altext/stjt/1995.158.html
   9. file:///altext/stjt/1995.158.html
  10. file:///altext/stjt/1995.158.html
  11. file:///altext/stjt/1995.083.html
  12. file:///altext/stjt/1995.083.html
  13. file:///altext/stjt/1994.087.html
  14. file://1992036.html
  15. file:///altext/stjt/1994.087.html
  16. file:///altext/stjt/1994.087.html
  17. file:///altext/stjt/1995.083.html
  18. file:///altext/stjt/1994.087.html
  19. file://1992036.html
  20. file://1992036.html
  21. file:///altext/stjt/1995.083.html
  22. file:///altext/stjt/1994.087.html
  23. file:///altext/stjt/1994.087.html
  24. file://1992036.html
  25. file:///altext/stjt/1994.087.html
  26. file://1992036.html
  27. file://1976081.html#g8
  28. file://1992036.html
  29. file:///altext/stjt/1995.083.html
  30. file://1987042.html
  31. file:///altext/stjt/1994.087.html
  32. file:///altext/stjt/1992.001.html
  33. file:///altext/stjt/1995.144.html
  34. file:///altext/stjt/1995.144.html
  35. file:///altext/stjt/1995.144.html
  36. file:///altext/stjt/1994.087.html
  37. file://1992037.html
  38. file:///altext/stjt/1994.087.html
  39. file://1976081.html#g3
  40. file:///altext/stjt/1994.087.html
  41. file://1992054.html
  42. file:///altext/stjt/1995.083.html
  43. file:///altext/stjt/1995.083.html
  44. file:///altext/stjt/1995.083.html
  45. file:///altext/stjt/1995.144.html
