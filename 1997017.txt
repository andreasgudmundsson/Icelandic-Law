
   --------------------------------------------------------------------------

                                                    Lög um Flugskóla Íslands hf.

                              1997 nr. 17 9. apríl

   --------------------------------------------------------------------------

                                     1. gr.
                     Samgönguráðherra skal heimilt að beita sér fyrir stofnun
      hlutafélags um rekstur flugskóla sem nefnast skal Flugskóli Íslands hf.
           Í þessu skyni er ráðherra heimilt að leggja fram í reiðufé allt að
         4 millj. kr. sem hlutafé í hinu nýja félagi og kveðja aðra aðila til
          samstarfs um stofnun þess. Auk þess skal ráðherra heimilt að leggja
     félaginu til þann búnað sem Flugmálastjórn hefur nýtt til flugkennslu og
                                             verði hann metinn til hlutafjár.

                                     2. gr.
                  Markmið skólastarfsins skal vera að veita menntun sem gerir
     nemendur hæfa til að taka að sér störf í þágu atvinnuflugs í samræmi við
   ákvæði laga og reglugerða um skírteini atvinnuflugmanna og áritanir á þau.
             Samkvæmt því skal skólinn veita kennslu til undirbúnings prófa í
                                                                atvinnuflugi.
                       Kennsla sú sem skólinn veitir skal miðast við öll stig
                    atvinnuflugnáms og miða að því að búa nemendur undir próf
        loftferðaeftirlits Flugmálastjórnar til öflunar atvinnuflugréttinda í
                                  samræmi við gildandi reglur á hverjum tíma.
              Flugskóli Íslands hf. skal leita samvinnu og samstarfs við aðra
   flugskóla um ákveðna kennsluþætti, einkum þá verklegu. Skulu nemendur eiga
         þess kost að semja sjálfir við aðra flugskóla um afnot flugvéla, eða
           leggja til eigin vélar, enda verði skilyrðum skólans að öllu leyti
                                                                    fullnægt.
               Skólinn skal sinna endurmenntun atvinnuflugmanna eftir því sem
                                                                 þörf krefur.

                                     3. gr.
                       Þeir einir geta hafið nám í Flugskóla Íslands hf. sem:

           1. uppfylla lágmarkskröfur um aldur og menntun, eftir því sem
           nánar er kveðið á um í reglugerð,
           2. fullnægja skilyrðum um andlegt og líkamlegt heilbrigði til að
           fá útgefið skírteini eða áritun atvinnuflugmanns.

              Heimilt er að halda inntökupróf í Flugskóla Íslands hf. og gera
                   tiltekinn prófárangur að skilyrði fyrir að geta hafið nám.

                                     4. gr.
           Þriggja manna stjórn, sem kosin skal á aðalfundi ár hvert, fer með
                                                          yfirstjórn skólans.
                     Samgönguráðherra fer með eignarhlut ríkisins í félaginu.
                   Stjórn skólans skipuleggur skólastarfið, ákvarðar tilhögun
      kennslu, undirbýr námskeið og stundaskrár og ákveður námsefni. Auk þess
          hefur stjórnin með höndum yfirstjórn annars þess sem varðar rekstur
   skólans. Hún ræður skólastjóra sem auk kennslu skal, sem framkvæmdastjóri,
         framfylgja ákvörðunum stjórnar. Stjórnin ræður kennara að skólanum í
                                                     samráði við skólastjóra.

                                     5. gr.
           Samgönguráðherra skal beita sér fyrir gerð samnings milli ríkisins
         og hins nýja félags þar sem nánar skal kveðið á um það skólahald sem
    félagið á að sinna og hvernig greiðslum af hálfu ríkisins skuli háttað. Á
   fjárlögum hverju sinni skal síðan veita fé til að fullnægja skuldbindingum
                                                ríkisins samkvæmt samningnum.
            Auk fjárframlaga samkvæmt samningi skólans við ríkið skal rekstur
    hans fjármagnaður með skólagjöldum nemenda. Stjórn skólans ákveður upphæð
                           þeirra skólagjalda sem nemendum er gert að greiða.
                   Tilgangur félagsins er ekki að afla hluthöfum fjárhagslegs
        ávinnings, heldur skal rekstrarafgangi varið til frekari uppbyggingar
    skólastarfsins og skulu samþykktir félagsins innihalda ákvæði þess efnis.

                                     6. gr.
            Samgönguráðherra skal heimilt að selja hluti ríkisins í félaginu.
     Engum einum aðila, öðrum en ríkinu, skal þó heimilt að eiga meira en 25%
                                                                   hlutafjár.

                                     7. gr.
                    Samgönguráðherra skal auglýsa opinberlega fund um stofnun
       hlutafélags um rekstur Flugskóla Íslands. Fyrir stofnfundinn skal m.a.
                                         leggja drög að samþykktum félagsins.
                    Að öðru leyti en greinir í lögum þessum fer um stofnun og
               starfsemi Flugskóla Íslands hf. eftir ákvæðum hlutafélagalaga.

                                     8. gr.
               Heimilt er samgönguráðherra að kveða nánar á um fyrirkomulag á
               kennslu til prófa í atvinnuflugi og um próftöku með reglugerð.

                                     9. gr.
                                                Lög þessi öðlast þegar gildi.

References

   Visible links
   1. http://www.althingi.is/dba-bin/lawformpr.pl?lnr=1997017
