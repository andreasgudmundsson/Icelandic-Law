
   --------------------------------------------------------------------------

                                                    Lög um hitaveitu Reykjavíkur

                           1940, nr. 38, 12. febrúar

   --------------------------------------------------------------------------

                                     1. gr.
           Bæjarstjórn Reykjavíkur rekur hitaveitu, sem hefur einkaleyfi til
   þess að leiða heitt vatn um lögsagnarumdæmið, þar sem bæjarstjórn ákveður,
   og einkarétt til þess að selja heitt vatn til upphitunar á húsum, sem ná
   til hitaveitunnar. Bæjarstjórn setur reglugerð^1) um rekstur
   hitaveitunnar, sem ríkisstjórnin staðfestir.

   ^1)[2]Rg. 208/1961, sbr. [3]122/1979 (um hitalagnir o.fl. í Reykjavík).
   [4]Rg. 406/1989 (um Hitaveitu Reykjavíkur).

                                     2. gr.
           Þegar bæjarstjórnin hefur leitt heitt vatn frá jarðhitasvæði
   jarðanna Reykja og Reykjahvols í Mosfellssveit, getur bæjarstjórnin
   bannað, að hús, sem ná til hitaveitunnar, verði hituð með öðrum hætti en
   með vatni frá hitaveitunni.
           Vatnshitunarkerfi, sem nú eru, eða sett verða í ný hús eða gömul,
   skulu þannig gerð, eða breytt svo, að þau megi tengja við hitaveituna.

                                     3. gr.
           Bæjarstjórn ákveður, hvar vatnsæðar hitaveitunnar skuli lagðar um
   bæinn. Húseigendur kosta lagningu heimæða eftir gjaldskrá, sem
   bæjarstjórnin setur, en ríkisstjórn staðfestir, og skal ákveða gjaldið með
   hliðsjón af hitaþörf húseignarinnar. Heimæðarnar verða eign hitaveitunnar,
   sem sér um viðhald þeirra húseigendum að kostnaðarlausu.
           Bæjarstjórnin sér um lagningu heimæða og getur samið við
   húseiganda um, að hann greiði heimæðagjaldið, auk 6% ársvaxta, með jöfnum
   afborgunum á allt að 5 árum, enda hefur bæjarstjórn þá veðrétt í
   húseigninni, er gengur fyrir öllum samningsveðskuldum í eitt ár frá
   gjalddaga, og þarf ekki að þinglýsa þeim veðrétti.

                                     4. gr.
           Bæjarstjórn hefur rétt til að löggilda menn, er hún telur hæfa, og
   svo marga sem henni þykir þurfa til þess að leggja vatnsæðar þær, sem
   húseigendur kosta, og tengja þær við kerfi hitaveitunnar, og skulu þeir
   fara eftir reglum, er bæjarstjórn setur.
           Engir aðrir en þeir, sem þannig hafa fengið löggildingu, mega
   leggja vatnsæðar frá hitaveitunni inn í hús í bænum.

                                     5. gr.
           Hitaveita Reykjavíkur selur húseigendum heitt vatn til upphitunar
   húsa og annarra nota eftir því, sem reglugerð ákveður, með verði, sem skal
   ákveðið í gjaldskrá, er bæjarstjórn setur og ríkisstjórnin staðfestir.

                                     6. gr.
           Jarðeigendur, sem eiga land þar, sem vatnsleiðslur hitaveitunnar
   verða lagðar, svo og lóðareigendur og lóðarleigjendur í lögsagnarumdæmi
   Reykjavíkur, eru skyldir til að láta af hendi land og landsafnot, sem með
   þarf til þess að veita megi vatninu til Reykjavíkur og um bæinn, þar með
   talið grjóttak, malartekja og rista svo og mannvirki, og að þola þær
   eignakvaðir, óhagræði og takmörkun á afnotarétti, sem hitaveitan kann að
   hafa í för með sér, gegn bótum fyrir landspjöll eftir fyrirmælum
   vatnalaganna.

                                     7. gr.
           Til tryggingar skuldbindingum, sem bæjarstjórnin tekur á sig, með
   samþykki ríkisstjórnarinnar, í því skyni að lögð verði hitaveita til
   bæjarins frá jarðhitasvæðum Reykja og Reykjahvols, sem og til tryggingar
   lánum, sem bæjarstjórnin kann síðar að taka vegna þessara framkvæmda eða
   til rekstrar hitaveitunnar, getur bæjarstjórnin sett allt fyrirtækið að
   veði.
           Nær slík veðsetning til allra réttinda fyrirtækisins, þ. á m.
   sérstaklega einkaréttinda samkvæmt 1. gr., svo og allra eigna, sem
   nauðsynlegar eru til þess að stofna fyrirtækið og starfrækja, sem eru:
   Vatn, vatnsréttindi og önnur hitaréttindi, land og réttindi til
   landsafnota, borholur, aðveituæðar til dælistöðva, dælistöð með öllum
   vélum, aðalleiðsla til Reykjavíkur, vatnsgeymar við Reykjavík, allar
   leiðslur um bæinn, þar á meðal heimæðar, mælar í húsum, bústaðir
   vélgæslumanna við dælistöð og yfirleitt öll mannvirki, sem gerð eru vegna
   fyrirtækisins, með öllum endurbótum og viðaukum.
           Veðsetning öðlast fullt gildi við þinglestur í Reykjavík, hvar sem
   hinar veðsettu eignir fyrirtækisins eru.
           Vanefni bæjarstjórnin skyldur sínar samkvæmt veðskuldbindingunni,
   skal veðhafa heimilt að taka fyrirtækið í sínar hendur og reka það fyrir
   eiginn reikning eða fá öðrum rekstur þess í hendur, með öllum skyldum og
   réttindum, sem bæjarstjórn rak það, þar til hann hefur fengið kröfur sínar
   greiddar að skaðlausu, en auk þess er veðhafa heimilt að ganga að veðinu,
   ef hann kýs það heldur. Ef vanefndir stafa af óviðráðanlegum atvikum
   (force majeure) eða ófyrirsjáanlegum, afsakanlegum drætti, má bæta úr þeim
   með greiðslu svo fljótt sem verða má, og í síðasta lagi innan þriggja
   mánaða. Er svo stendur á, verður því ekki leitað fullnustu í hitaveitunni,
   né hún tekin í hendur veðhafa til rekstrar, fyrr en þrír mánuðir eru
   liðnir frá því vanefndir urðu.
           Komi til þess, að veðhafi eða nýr eigandi taki fyrirtækið í sínar
   hendur, geta þeir rekið það með sama rétti, sem bæjarstjórnin hafði, og
   getur hvorki bæjarstjórnin né önnur stjórnarvöld torveldað reksturinn á
   nokkurn hátt, og má þá ekki heldur leggja á hann nokkurt afgjald eða
   skatta, hvorki beint né óbeint.
           Réttur veðhafa til að ganga að fyrirtækinu eða taka það í sínar
   hendur er þó bundinn því skilyrði, að hvenær sem er getur bæjarstjórnin
   leyst aftur til sín fyrirtækið með því að greiða veðhafanum eða hinum nýja
   eiganda veðskuldina að skaðlausu með vöxtum og kostnaði þeirra við
   yfirtökuna og reksturinn, þar á meðal rekstrartap þeirra.

                                     8. gr.
           Ríkisstjórninni er heimilt, gegn þeim tryggingum, sem hún metur
   gildar, að ábyrgjast fyrir hönd ríkissjóðs allar skuldbindingar, sem
   bæjarstjórn Reykjavíkur tekst á hendur nú eða síðar vegna hitaveitu
   samkvæmt lögum þessum, allt að 9 milljónum danskra króna, eða jafngildi
   þeirrar upphæðar í annarri mynt.

                                     9. gr.
           Öll gjöld samkvæmt lögum þessum eða reglugerðum og gjaldskrám, sem
   verða settar samkvæmt þeim, má taka lögtaki á kostnað gjaldanda.

References

   Visible links
   1. http://www.althingi.is/dba-bin/lawformpr.pl?lnr=1940038
   2. file://ekkitil/ekkitil.html?REGL/1961208
   3. file://ekkitil/ekkitil.html?REGL/1979122
   4. file://ekkitil/ekkitil.html?REGL/1989406
