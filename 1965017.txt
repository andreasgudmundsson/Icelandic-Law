
   --------------------------------------------------------------------------

                                                              Lög um landgræðslu

                             1965 nr. 17 24. apríl

   --------------------------------------------------------------------------

                                   I. kafli.
                               Markmið og stjórn.
                                     1. gr.
                                                   Tilgangur þessara laga er:

   1.
           Að koma í veg fyrir eyðingu gróðurs og jarðvegs.
   2.
           Að græða upp eydd og vangróin lönd.

                                     2. gr.
        [Landgræðsla ríkisins fer með landgræðslumál samkvæmt lögum þessum og
       skal hafa aðsetur í Gunnarsholti á Rangárvöllum. Starfsemin greinist í
                                                            eftirtalda þætti:

   1.
           Sandgræðslu, sem er hefting jarð- og sandfoks og græðsla
           gróðurlausra og gróðurlítilla landsvæða.
   2.
           Gróðurvernd, sem stuðlar að eflingu gróðurs til að auka
           mótstöðuafl lands gegn eyðingu.
   3.
           Gróðureftirlit sem fylgist með notkun gróðurs, vinnur gegn
           ofnotkun hans og hvers konar skemmdum á gróðurlendum.]^1)

   ^1)[2]L. 54/1975, 1. gr.

                                     3. gr.
        [[Landbúnaðarráðherra fer með yfirstjórn landgræðslumála og skipar
   hann landgræðslustjóra [til fimm ára í senn].^1)]^2)
        Landgræðslustjóri skal hafa háskólapróf í búfræði eða hliðstæðum
   greinum.
        [Landgræðslustjóri ræður fulltrúa landgræðslustjóra og skulu þeir
   fullnægja hliðstæðum menntunarskilyrðum.]^1) Heimilt er að fela einstökum
   fulltrúum meðferð ákveðinna þátta starfsins, svo sem gróðurvernd,
   gróðureftirlit eða sandgræðslu, undir yfirstjórn landgræðslustjóra.]^3)

   ^1)[3]L. 83/1997, 78. gr.^2)[4]L. 73/1996, 8. gr.^3)[5]L. 54/1975, 2. gr.

                                     4. gr.
        [Landgræðslustjóra er heimilt að ráða landgræðsluverði sér til
   aðstoðar.]^1)

   ^1)[6]L. 83/1997, 79. gr.

                                  [II. kafli.
                                 Landgræðsla.]
   ^1)

   ^1)[7]L. 54/1975, 3. gr.

                                     5. gr.
        [Landgræðsla ríkisins skal kosta kapps um að stöðva jarðvegseyðingu,
   hvort sem er af völdum uppblásturs, sandfoks eða vatnsrofs. Hún annast og
   græðslu eyddra og vangróinna landa. Landgræðslustjóri skal kanna eða láta
   kanna staðhætti, þar sem hætta stafar af jarðvegs- og sandfoki. Þau
   verkefni skulu ganga fyrir, sem forða eiga verðmætum gróðurlendum frá
   yfirvofandi hættu.
        Landgræðslan hefur eftirlit með þeim löndum, sem þegar hafa verið
   tekin til græðslu.
        Gera skal kostnaðaráætlun um hvert verk áður en hafið er.]^1)

   ^1)[8]L. 54/1975, 4. gr.

                                     6. gr.
        Þar sem henta þykir, skal kosta kapps um að koma upp skógi og kjarri
   innan landgræðslugirðinga. Skógrækt ríkisins skal veita landgræðslunni
   leiðbeiningar um þessa ræktun.

                                     7. gr.
        Landgræðsla ríkisins skal afla sér fullkomins umráðaréttar yfir landi
   því, sem hún tekur til heftingar á jarð- og sandfoki eða endurgræðslu, á
   eftirfarandi hátt:

   1.
           Með samningi til svo langs tíma, sem landgræðslustjóra þykir
           þurfa. Eigendur eða leigutakar skulu hafa forgangsrétt að
           landsnytjum gegn hæfilegu gjaldi, þegar uppgræðsla er svo vel á
           veg komin, að nytja megi landið að dómi landgræðslustjóra.
   2.
           Með eignarnámi, ef umráðaréttur fæst ekki á annan hátt, sbr. lög
           um eignarnám, nr. 61 frá 14. nóvember 1917.^1) Eignarnám skal þó
           eigi framkvæma, nema rannsókn samkvæmt 40. gr. sýni, að þess sé
           þörf, og að fengnu áliti stjórnar [Bændasamtaka Íslands].^2)

        Áður en aflað er umráðaréttar yfir landi samkvæmt þessari grein, skal
   landgræðslustjóri senda landbúnaðarráðuneytinu rökstuddar tillögur um
   málið. Ráðuneytið tekur síðan ákvörðun um framkvæmdina.

   ^1)Nú [9]l. 11/1973.^2)[10]L. 73/1996, 8. gr.

                                     8. gr.
        [Heimilt er Landgræðslu ríkisins að styrkja sveitarfélög,
   upprekstrarfélög eða einstaklinga til uppgræðslu, jarðvegs- og
   gróðurverndaraðgerða, svo sem til að koma upp girðingum í kringum
   uppblásturssvæði eða vangróið land, græða það og halda við girðingum.
   Framlög mega nema allt að ^2/[3] kostnaðar við þessar framkvæmdir, að
   meðtöldum þeim framlögum, sem kunna að vera greidd samkvæmt
   jarðræktarlögum.
        Landsvæði, sem að dómi Landgræðslunnar eru í hættu eða þar sem þröngt
   er í högum og þörf hagabóta, ganga fyrir með slíka aðstoð.
        Aðstoð skal binda skilyrðum um meðferð landsins, og er heimilt að
   krefjast endurgreiðslu á framlagi, ef út af þeim er brugðið.
        Landgræðslan skal setja reglur, sem staðfestar eru af
   landbúnaðarráðherra, um það, með hvaða kjörum og skilyrðum aðstoð er veitt
   til áburðardreifingar og annarra uppgræðsluaðgerða. Auglýsa skal þessar
   reglur hverju sinni.]^1)

   ^1)[11]L. 54/1975, 5. gr.

                                     9. gr.
        Í nágrenni landgræðslusvæða er heimilt að taka efni til afnota við
   landgræðsluna svo sem vatn, jarðefni, þara og fræ. Þó má ekki taka efni
   þannig, að landspjöll verði að, nema brýna nauðsyn beri til. Landeigandi á
   rétt til bóta eftir mati, ef samningar takast ekki.

                                    10. gr.
        Nú er sett girðing fast við landgræðslugirðingu eða áfast henni, og
   skulu þá vera hlið á henni eigi fjær en 50 metra frá
   landgræðslugirðingunni, svo að vinna megi tálmunarlaust að henni.

                                    11. gr.
        [Landgræðslugirðingar skulu vera fjárheldar löggirðingar.
        Liggi landgræðslugirðing um alfaraleið, skal vera traust hlið á
   henni, sem auðvelt er að fara um. Vegfarendum er skylt að loka hliðum,
   enda sé áminning þess efnis við hliðin. Varðar sektum, ef út af er
   brugðið, og bótaskyldu, ef tjón verður á gróðri af þeim sökum.
        Hver, sem verður þess var, að girðing skemmist svo, að hætta sé á, að
   hún haldi ekki sauðfé, skal skýra hreppstjóra eða eftirlitsmanni frá því
   hið fyrsta.
        Landgræðslustjóri getur bannað alla umferð um landgræðslusvæði, þar
   sem honum þykir ástæða til. Skal þá bannið auglýst við
   girðingarhliðin.]^1)

   ^1)[12]L. 54/1975, 6. gr.

                                    12. gr.
        Þegar land, sem Landgræðsla ríkisins hefur tekið til græðslu með
   samkomulagi, sbr. 7. gr., er svo vel gróið að dómi landgræðslustjóra, að
   eigi er nauðsyn frekari aðgerða frá hendi landgræðslunnar, skal afhenda
   það aftur eigendum. Landgræðslustjóri setur reglur um meðferð landsins.

                                    13. gr.
        Land, sem Landgræðsla ríkisins hefur eignast skv. 2. tölul. 7. gr.
   þessara laga, má selja með samþykki landbúnaðarráðherra, þegar það hefur
   verið endurgrætt. Eigandi þeirrar jarðar, sem landið áður fylgdi, skal
   hafa forkaupsrétt og leigutaki að eiganda frágengnum. Noti hvorugur rétt
   sinn, skal fylgt ákvæðum laga nr. 40 frá 5. apríl 1948^1) við söluna. Hafi
   sveitarfélag eða bæjarfélag átt landið áður, er þeim skylt að taka við
   landinu, ef landgræðslustjóri krefst þess. Hann setur reglur um meðferð
   landsins og er kaupendum og síðari eigendum skylt að hlíta þeim. Skal
   þinglýsa reglunum sem kvöð á jörðinni.

   ^1)Sjá nú [13]l. 65/1976.

                                    14. gr.
        Hefjist uppblástur eða landskemmdir að nýju á landi, sem afhent hefur
   verið eða selt samkvæmt 12. og 13. gr., er landeiganda skylt að græða það
   aftur á sinn kostnað, nema uppblásturinn og skemmdirnar séu ekki meðferð
   hans eða vanrækslu að kenna.
        Vanræki landeigandi nauðsynlegar aðgerðir eftir aðvörun
   landgræðslustjóra, má landgræðslan láta vinna verkið á hans kostnað eða
   taka landið eignarnámi, sbr. 7. gr.

                                    15. gr.
        Þegar land í eigu Landgræðslu ríkisins er að dómi landgræðslustjóra
   svo gróið, að nytja megi, skal gefa bændum kost á að nytja það, enda sé
   þess ekki þörf undir ríkisbú. Skal landgræðslustjóri annaðhvort leita
   tilboða um afnotaréttinn eða leigja hann samkvæmt mati. Landgræðslustjóri
   setur reglur um meðferð landsins.

                                    16. gr.
        Komist búfé inn á landgræðslusvæði, sem halda skal friðuðu og girt er
   ógallaðri girðingu, skal landgræðslustjóri eða eftirlitsmaður hans láta
   merkja það fé og tilkynna hreppstjóra, en hann tilkynnir það eigendum
   fjárins. Komist sömu skepnur þrásinnis inn á svæðið, og göllum á girðingu
   verði eigi um kennt, getur landgræðslustjóri krafist þess, að hreppstjóri
   láti lóga skepnunum og komi afurðum í verð. Landgræðslan greiðir síðan
   þann mismun, sem á kann að vanta, að eigandi fái fullt verð. Rísi
   ágreiningur, skal úr honum skorið með mati tveggja dómkvaddra manna. Eigi
   hreppstjóri eða vandamenn hans hlut að máli, kveður sýslumaður óvilhallan
   mann í hans stað, er gegni skyldum hreppstjóra samkvæmt ákvæðum þessarar
   greinar.

                                  III. kafli.
                                  Gróðurvernd.
                                    17. gr.
        Land skal nytja svo, að eigi valdi rýrnun eða eyðingu landkosta. Sá,
   sem landspjöllum veldur með mannvirkjagerð eða á annan hátt, er skyldur að
   bæta þau.

                                    18. gr.
        Landgræðsla ríkisins skal hafa gát á meðferð á gróðri landsins og
   vinna gegn því, að hann eyðist fyrir ofnotkun eða aðra óskynsamlega
   meðferð.
        Hún skal einnig fylgjast með því, að landspjöll séu eigi unnin að
   óþörfu, og segja fyrir um, hvernig þau skuli bæta.
        Þar sem hætta er á gróðurrýrnun eða eyðingu, ber að leiðbeina búendum
   um meðferð lands og gróðurs.
        Spilli náttúruhamfarir grónu landi, skal landgræðslan gera
   ráðstafanir til endurgræðslu, ef þess er kostur.
        Þar, sem gróðurverndar er þörf, skal að henni unnið svo sem segir í
   þessum kafla og samkvæmt reglum, sem um það verða settar.

                                    19. gr.
        [Í hverri sýslu, kaupstað og bæ skal starfa þriggja manna
   gróðurverndarnefnd. Héraðsnefndir og bæjarstjórnir kjósa nefndirnar til
   fjögurra ára í senn. Í sýslum skal áður leitað tillagna viðkomandi
   búnaðarsambands. Nefndin kýs sér formann. Funda- og ferðakostnaður svo og
   þóknun fyrir unnin störf gróðurverndarnefndar greiðist af fé Landgræðslu
   ríkisins að ^2/[3] hlutum og viðkomandi héraðssjóði eða bæjarsjóði að
   ^1/[3] hluta.]^1)

   ^1)[14]L. 108/1988, 28. gr.

                                    20. gr.
        [Gróðurverndarnefndir skulu í samvinnu við landnýtingarráðunaut
   [Bændasamtaka Íslands]^1) fylgjast með notkun afrétta og heimalanda í
   viðkomandi sýslu, vera ráðgefandi fyrir stjórnendur fjallskilamála í
   umdæminu um notkun og meðferð beitilanda og aðstoða Landgræðslu ríkisins
   við verndun og eflingu gróðurs.
        Gróðurverndarnefndir skulu halda gerðabækur um störf sín og skila
   árlegum skýrslum til viðkomandi búnaðarsambanda, landnýtingarráðunautar og
   landgræðslustjóra. Landgræðslustjóri skal setja reglur um störf
   gróðurverndarnefnda.]^2)

   ^1)[15]L. 73/1996, 8. gr.^2)[16]L. 54/1975, 8. gr.

                                    21. gr.
        [Berist gróðurverndarnefnd rökstudd ábending um, að gróðurverndar sé
   þörf á einstökum jörðum eða stærri landsvæðum, skal nefndin kynna sér
   málavöxtu og senda landgræðslustjóra greinargerð um málið.
        Telji landgræðslustjóri, að um gróðureyðingu og/eða ranga notkun
   landsins sé að ræða, gerir hann tillögur um, hvernig úr skuli bæta, og
   leitar samkomulags við landeigendur um framkvæmd úrbóta (sbr. heimildir í
   16. gr. laga um afréttarmálefni og fjallskil).
        Hafi gróðurverndaraðgerðir verulegan kostnað í för með sér, má veita
   til þeirra styrk samkvæmt 8. gr. laga þessara.
        Þar sem um afréttarlönd er að ræða eða fleiri eigendur eru að
   landinu, má binda stuðning Landgræðslunnar því skilyrði, að þeir stofni
   til félagsskapar um framkvæmdirnar. Reglur um stuðning þennan skal setja
   og birta á sama hátt og kveðið er á um í síðustu málsgrein 8. gr.]^1)

   ^1)[17]L. 54/1975, 9. gr.

                                    22. gr.
        Náist ekki samkomulag um aðgerðir milli landgræðslustjóra og
   landeiganda, getur landgræðslustjóri látið fram fara rannsókn á jörð eða
   landsvæðum samkvæmt 40. gr.
        Leiði rannsókn í ljós, að brýn þörf sé gróðurverndar, getur
   landgræðslustjóri krafist nauðsynlegra aðgerða af landeiganda. Verði hann
   ekki við þeirri kröfu, getur landgræðslan á kostnað landeiganda framkvæmt
   aðgerðirnar, að fengnu samþykki ráðuneytisins. Styrkja má þessar
   framkvæmdir með allt að ^1/[3] hluta kostnaðar.

                                    23. gr.
        Telji landgræðslustjóri að gróðurverndar sé þörf sakir þess að
   heimalönd eða afréttir hafi eigi nægilegt beitarþol fyrir þann búpening,
   sem á þeim gengur, skal hann leita samkomulags við landeigendur til
   úrbóta.
        Náist ekki samkomulag, skal hann láta rannsaka beitarþol viðkomandi
   landa skv. 40. gr.
        Leiði rannsóknin í ljós, að löndunum sé ofboðið, er landgræðslustjóra
   skylt að krefjast ítölu í þau.
        Ítala skal gerð af ítölunefnd, er skipuð sé af þeim aðilum, sem um
   getur í [18]5. gr. laga um ítölu, nr. 39 23. maí 1959,^1) og gilda þá um
   störf hennar ákvæði nefndra laga.
        [Ef gróðri er svo komið að skjótra verndaraðgerða telst þörf, að mati
   gróðureftirlits Landgræðslu ríkisins, getur landbúnaðarráðuneytið, að
   höfðu samráði við sveitarstjórn þá, sem hlut á að máli, ákvarðað
   tímabundna takmörkun á beitarálagi þar til fullnægjandi
   gróðurverndaraðgerðir, að mati gróðurverndarnefndar og Landgræðslu
   ríkisins, hafa verið gerðar eða ítala er komin til framkvæmda.]^2)

   ^1)Nú [19]l. 6/1986.^2)[20]L. 42/1982, 2. gr.

                                    24. gr.
        Verði búandi að skerða bústofn sinn verulega vegna ítölu, skulu
   gróðurverndarnefnd og landgræðslan vera honum til ráðuneytis, hverra
   úrræða sé helst að leita til að koma í veg fyrir tekjumissi.

                                    25. gr.
        Héraðsráðunautum búnaðarsambandanna er skylt að fylgjast með því, svo
   sem ástæður leyfa, hvort gróðri hnignar mjög í heimalöndum og afréttum
   sökum ofbeitar eða hvort land fer í örtröð, og skýra landgræðslustjóra frá
   því.

                                   IV. kafli.
                             Félög til landgræðslu.
                                    26. gr.
        Heimilt er bændum, sveitarfélögum eða sýslufélögum að stofna félög
   til landgræðslu.

                                    27. gr.
        Landgræðslustjóri skal semja drög að samþykktum félaga þeirra, sem um
   getur í 26. gr.

                                    28. gr.
        Vilji þeir, sem um getur í 26. gr., stofna slíkt félag, leita þeir
   álits og tillagna landgræðslustjóra. Að því fengnu, geta þeir boðað til
   undirbúningsfundar á fyrirhuguðu félagssvæði. Þar skal kjósa nefnd, er
   vinni að félagsstofnuninni.
        Kveðja skal til fundar eigendur allra jarða, sem ætla má að hafi not
   af félagsskapnum. Séu jarðir í erfðafestu, skal boða erfðafestuhafa í stað
   landeiganda. Eigi félag land, skal boða formann félagsstjórnar. Verði
   landeiganda eigi boðaður fundur nægilega snemma vegna fjarvistar, skal
   boða leigutaka. Kveðja skal og landgræðslustjóra eða fulltrúa hans til
   fundarins.
        Fund skal boða með ábyrgðarbréfi eða símskeyti eigi síðar en 14 dögum
   fyrir fundardag  og auk þess með auglýsingu í Ríkisútvarpinu tvo daga í
   röð, eigi síðar en viku fyrir fundardag.

                                    29. gr.
        Á fundi þeim, sem boðaður hefur verið skv. 28. gr., skal ræða stofnun
   félags og verkefni. Bóka skal fundargerð.
        Á þeim fundi og öðrum fer um atkvæðisrétt eins og hér segir: Fyrir
   hvert lögbýli eða afréttarland, sem metið er til verðs í fasteignamati
   skal koma eitt atkvæði. Þó að sami maður eigi fleiri en eina jörð, hefur
   hann eitt atkvæði. Ef eigendur lögbýlis eru fleiri en einn, skulu þeir
   gera með sér skriflegan samning um, hver fari með atkvæðisrétt býlisins.
   Fela má öðrum að fara með atkvæði, enda sé umboðið skriflegt. Hafi
   leigutaki verið boðaður vegna fjarvistar landeiganda, er hann fullgildur
   aðili með tillögu- og atkvæðisrétt skv. 31. gr.
        Komi til fundar ^1/[3] þeirra manna, sem boðaðir eru skv. 28. gr. og
   atkvæðisbærir eru skv. 2. mgr. þessarar greinar, má stofna félag, ef
   ^2/[3] fundarmanna samþykkja.
        Nú verður félag eigi stofnað á þessum fundi, og getur þá meiri hluti
   fundarmanna kosið nefnd, sem búi málið undir annan fund. Nefndin semur
   frumvarp að nýrri félagssamþykkt skv. 32. gr., gerir áætlun um kostnað af
   starfsemi félagsins og leitar álits landgræðslustjóra. Hún skal og afla
   þeirra gagna, sem fundarmenn æskja eða nauðsynleg þykja.

                                    30. gr.
        Þá er nefndin hefur lokið störfum, skal hún kveðja til fundar á ný
   skv. 28. gr.
        Á fundinum skal nefndin leggja fram öll gögn, sem hún hefur aflað.
   Skal þá enn ræða stofnun félags og taka ákvörðun um hana. Ef meiri hluti
   atkvæðisbærra fundarmanna samþykkir félagsstofnun, er öllum landeigendum á
   félagssvæðinu skylt að gerast félagar.

                                    31. gr.
        Stofnfundur eða annar lögmætur félagsfundur getur kveðið svo á, að
   leigutaki skuli gerast félagi í stað landeiganda, ef leigutaki æskir þess
   og landeigandi mótmælir eigi. Sæki landeigandi eigi fund og nefni eigi til
   umboðsmann, skal leigutaki fara með umboð eiganda. Boða skal bæði
   landeiganda og leigutaka á fund.

                                    32. gr.
        Nú er stofnun félags löglega ákveðin, og skal þá setja félaginu
   samþykkt þegar á stofnfundi eða á öðrum fundi, boðuðum á sama hátt. Um
   samþykkt ræður afl atkvæða. Þar sem félagssvæði er stórt, má ákveða í
   samþykkt, að félagsfundir skuli vera fulltrúafundir.
        Í samþykkt félags skulu vera ákvæði um:

   a.
           Nafn félags, heimilisfang og varnarþing.
   b.
           Verkefni félags og félagssvæði.
   c.
           Skipun og starfssvið félagsstjórnar.
   d.
           Reikninga félags og endurskoðun.
   e.
           Greiðslu kostnaðar af starfsemi félags.
   f.
           Ákvæði um félagsslit.

                                    33. gr.
        Félagsstjórn skal senda ráðherra samþykkt til staðfestingar ásamt
   umsögn landgræðslustjóra. Nú telur ráðherra samþykkt eigi svo úr garði
   gerða, að hana megi staðfesta, og sendir hann þá samþykkt aftur til
   félagsstjórnar með athugasemdum um það, er ábótavant þykir. Annars kostar
   staðfestir hann samþykkt, eða þá er lagfært hefur verið það, er athugavert
   þótti. Líða skulu minnst sex mánuðir frá stofnfundi félags og þar til
   samþykkt er staðfest. Samþykkt má aldrei brjóta í bága við réttarákvæði,
   almennar grundvallarreglur laga né réttindi einstakra manna.

                                    34. gr.
        Þegar félag hefur verið stofnað skv. 26. og 30. eða 31. gr., getur
   sá, sem telur félagið ólöglega stofnað, vefengt félagsstofnunina fyrir
   ráðherra, áður en sex mánuðir eru liðnir frá stofnfundi félags. Vefenging,
   sem síðar berst, skal eigi tekin til greina. Hafi vefenging borist
   ráðherra innan lögmæts tíma, en hann eigi tekið hana til greina, má skjóta
   málinu til dómstóla, áður en sex mánuðir eru liðnir frá staðfestingu
   samþykktar.

                                    35. gr.
        Aðalfund skal halda árlega og aukafundi þegar félagsstjórn telur
   ástæðu til eða ^1/[4] félagsmanna æskir og tilgreinir fundarefni. Láti
   félagsstjórn undir höfuð leggjast að boða fund í tvo mánuði, mega þeir,
   sem fund vilja halda, boða hann.
        Fund skal boða með auglýsingu í Ríkisútvarpinu tvo daga í röð eigi
   síðar en 7 dögum fyrir fundardag. Þó má boða fund í félagi, sem hefur
   færri en 30 félagsmenn, með símtölum eða á þann hátt, sem tíðkast um boðun
   funda í því héraði.
        Á fundi skal liggja frammi skrá yfir atkvæðisbæra félagsmenn.
        Afl atkvæða ræður úrslitum mála á fundum. Breyting á samþykkt félags
   þarf þó samþykki meiri hluta félagsmanna.
        Verði breyting á samþykkt eigi afgreidd vegna ónógrar fundarsóknar,
   má boða til annars fundar. Á þeim fundi ræður afl atkvæða. Þess skal getið
   í fundarboði, ef ráðgert er að breyta samþykkt. Breytingar á samþykkt
   skulu staðfestar af ráðherra eins og um getur í 33. gr.

                                    36. gr.
        Þegar eigendaskipti verða eða ábúendaskipti á jörð í erfðafestu, skal
   hinn nýi eigandi eða ábúandi gerast félagi. Þegar ábúendaskipti verða á
   jörð, þar sem leigutaki er félagsmaður í stað landeiganda, getur
   félagsfundur kveðið svo á, að hinn nýi leigutaki gerist félagi á sama hátt
   og um getur í 31. gr.

                                    37. gr.
        Kostnaði af starfsemi félags við aðgerðir á sameignarlandi skal jafna
   niður á notendur í hlutfalli við landverð jarða samkvæmt fasteignamati að
   frádregnum hlunnindum.
        Nú er land það, sem tekið er til græðslu, séreign margra býla, og
   skal þá skipta kostnaðinum milli býlanna í réttu hlutfalli við stærð þess
   lands, sem græða skal og heyrir til hverju býli.
        Gjöld félagsmanna má taka lögtaki. Fylgir þeim lögveð í jörð í eitt
   ár frá eindaga, og stendur það framar öllu samningsbundnu veði.

                                    38. gr.
        Land það, sem félag tekur til meðferðar samkvæmt þessum kafla, skal
   vera undir eftirliti landgræðslunnar, og ber henni skylda til að fylgjast
   með framkvæmdum félagsins. Jafnframt er félagsstjórninni skylt að hlíta
   fyrirmælum landgræðslustjóra, að því er varðar meðferð landsins, meðan á
   framkvæmdum stendur.
        Girðingar vegna lands, sem tekið er til græðslu samkvæmt þessum
   kafla, hlíta sömu ákvæðum og landgræðslugirðingar, sbr. 10. og 11. gr.

                                    39. gr.
        Stjórn félags skal í lok hvers árs semja skýrslu um starfsemi
   félagsins á því ári. Henni skal fylgja:

   1.
           Umsögn hlutaðeigandi héraðsráðunautar um girðingar og græðslu
           félagsins ásamt mælingum hans á því, sem unnið hefur verið það ár.
   2.
           Sundurliðaður reikningur yfir kostnað við friðun og græðslu lands
           á árinu.

        Skýrslu þessa skal félagsstjórn senda Landgræðslu ríkisins.

                                   V. kafli.
                             Rannsóknir og fleira.
                                    40. gr.
        [Rannsóknastofnun landbúnaðarins ber að annast rannsóknir á
   beitarþoli og orsökum gróðureyðingar, og skal fela henni að framkvæma þær
   rannsóknir, sem um er rætt í 7., 22. og 23. gr. þessara laga.
        Rannsóknastofnun landbúnaðarins ber í samvinnu við Landgræðslu
   ríkisins að leita eftir nýjum plöntutegundum, sem vænlegar eru til
   landgræðslu.]^1)

   ^1)[21]L. 54/1975, 10. gr.

                                    41. gr.
        Landgræðslu ríkisins er heimilt að koma á fót gróðrarstöð til að
   fjölga þeim tegundum plantna, sem nothæfar reynast til landgræðslu.

                                    42. gr.
        ...^1)

   ^1)[22]L. 54/1975, 11. gr.

                                   VI. kafli.
                                 Önnur ákvæði.
                                    43. gr.
        Brot gegn lögum þessum varða sektum til ríkissjóðs ...,^1) nema
   þyngri refsing liggi við að öðrum lögum. Mál út af þeim skal fara með að
   hætti opinberra mála.

   ^1)[23]L. 10/1983, 40. gr.

References

   Visible links
   1. http://www.althingi.is/dba-bin/lawformpr.pl?lnr=1965017
   2. file:///altext/stjtnr.html#1975054?g1
   3. file:///altext/stjt/1997.083.html
   4. file:///altext/stjt/1996.073.html
   5. file:///altext/stjtnr.html#1975054?g2
   6. file:///altext/stjt/1997.083.html
   7. file:///altext/stjtnr.html#1975054?g3
   8. file:///altext/stjtnr.html#1975054?g4
   9. file://1973011.html
  10. file:///altext/stjt/1996.073.html
  11. file:///altext/stjtnr.html#1975054?g5
  12. file:///altext/stjtnr.html#1975054?g6
  13. file://1976065.html
  14. file:///altext/stjt/1988.108.html
  15. file:///altext/stjt/1996.073.html
  16. file:///altext/stjtnr.html#1975054?g8
  17. file:///altext/stjtnr.html#1975054?g9
  18. file:///altext/stjtnr.html#1959039?g5
  19. file://1986006.html
  20. file:///altext/stjtnr.html#1982042?g2
  21. file:///altext/stjtnr.html#1975054?g10
  22. file:///altext/stjtnr.html#1975054?g11
  23. file:///altext/stjtnr.html#1983010?g40
