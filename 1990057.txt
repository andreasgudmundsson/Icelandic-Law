
   --------------------------------------------------------------------------

                                            Lög um flokkun og mat á gærum og ull

                              1990 nr. 57 16. maí

   --------------------------------------------------------------------------

                                   I. kafli.
                    Um flokkun, meðferð og sölumat á gærum.
                                 Flokkun gæra.
                                     1. gr.
                 Allar gærur, sem selja á, skulu flokkaðar við móttöku fjár í
          sláturhúsi. Skal flokkunin lögð til grundvallar útreikningi á verði
               gæranna til einstakra framleiðenda eftir því sem sundurliðun á
      verðlagsgrundvelli gefur tilefni til. Við flokkun gæra skal taka tillit
             til ástands, eðlisgæða og litar þeirra samkvæmt nánari ákvæðum í
                                                                reglugerð.^1)

   ^1)Rg. 405/1986.

                            Meðferð og sölumat gæra.
                                     2. gr.
        Sláturleyfishöfum er skylt að hlíta fyrirmælum gærumatsmanna um
   fyrirristu, fláningu, kælingu, söltun, frágang, geymslu og afhendingu
   gæra. Við afhendingu skal tilgreina tölu og flokk saltaðra gæra.
   Gærumatsmaður skal yfirfara gærur við móttöku þeirra í sútunarverksmiðju,
   meta ástand þeirra og gefa vottorð þar um. Nánari ákvæði um meðferð,
   meðhöndlun og framkvæmd sölumats og gerð vottorðs skal setja í reglugerð.

                                   II. kafli.
                     Um flokkun, meðferð og sölumat á ull.
                              Mat á óþveginni ull.
                                     3. gr.
        Öll óþvegin ull, sem framleidd er í landinu og selja á, skal flokkuð
   og metin eftir lit og gæðum samkvæmt flokkunar- og matsreglum sem
   landbúnaðarráðherra setur í reglugerð að fengnum tillögum
   ullarmatsnefndar.
        Framleiðendur ullar skulu skila ullinni í merktum umbúðum og er
   kaupanda eða umboðsaðila skylt að meta ullina sem fyrst eftir móttöku.
   Kaupanda er þó heimilt að meta ullina hjá framleiðanda. Framleiðanda skal
   send skýrsla um matið.

                              Mat á þveginni ull.
                                     4. gr.
        Öll þvegin ull, sem selja á, skal metin af ullarmatsmönnum ef
   kaupandi eða seljandi óskar þess. Landbúnaðarráðherra er heimilt að setja
   í reglugerð nánari ákvæði um útflutning ullar.

                                  III. kafli.
                      Um starfsmenn við gæru- og ullarmat.
                      Löggilding matsmanna gæra og ullar.
                                     5. gr.
        Um löggildingu matsmanna fer eftir ákvæðum í reglugerð og er þar
   heimilt að ákveða að afurðastöð og söluaðilar (þar með taldar
   sútunarverksmiðjur) skuli á sinn kostnað hafa í þjónustu sinni matsmenn
   til að framkvæma mat samkvæmt lögum þessum. Þá eina má skipa eða löggilda
   sem matsmenn er hafa góða þekkingu á gærum og ull og reynslu á öllu er
   varðar meðferð vörunnar og mat á þeim.
        Afurðastöðvum og öðrum, sem selja gærur og ull, er skylt að sjá
   matsmönnum fyrir aðstöðu til að framkvæma matið.

                            Yfirmat á gærum og ull.
                                     6. gr.
        Landbúnaðarráðherra skipar þriggja manna gærumatsnefnd. Skal einn
   nefndarmaður tilnefndur af Landssambandi sláturleyfishafa, annar af
   gærukaupendum og sá þriðji án tilnefningar og skal hann vera formaður
   nefndarinnar.
        Landbúnaðarráðherra skipar þriggja manna ullarmatsnefnd. Skal einn
   tilnefndur af Stéttarsambandi bænda, annar af ullarkaupendum og sá þriðji
   án tilnefningar og skal hann vera formaður nefndarinnar.
        Landbúnaðarráðherra ræður eftirlitsmann með ullarmati samkvæmt
   tillögu ullarmatsnefndar. Skal hann hafa aflað sér þekkingar á ullarmati
   og meðferð ullar, t.d. með því að hafa áður starfað að ullarmati.
        Ágreiningi út af ullar- og gærumati er heimilt að skjóta til nefndar
   skv. 1. eða 2. mgr. sem fellir úrskurð innan 30 daga frá því að erindi
   barst nefndinni. Að öðru leyti skal hlutverk nefndanna vera að veita
   fræðslu um flokkun, meðferð og framkvæmd mats á gærum og ull og er
   matsmönnum skylt að hlíta mati í samræmi við fyrirmæli viðkomandi nefndar.
        Heimilt er landbúnaðarráðherra að setja nánari ákvæði^1) um
   starfssvið gæru- og ullarmatsmanna, eftirlitsmanna skv. 3. mgr. og nefnda
   skv. 1. og 2. mgr.

   ^1)Rg. 410/1990.

                                   IV. kafli.
                                  Ýmis ákvæði.
                                   Kostnaður.
                                     7. gr.
        Kostnaður af starfi gæru- og ullarmatsnefnda og eftirlitsmanns ullar
   greiðist úr ríkissjóði en kostnað af starfi matsmanna greiða viðkomandi
   afurðastöðvar.
        [Ráðherra skal heimilt að innheimta gjald af sláturleyfum til
   greiðslu kostnaðar ríkissjóðs af yfirmati sem af lögum þessum leiðir.
   Ráðherra er heimilt að kveða nánar á um innheimtu gjaldsins með
   reglugerð.]^1)

   ^1)[2]L. 144/1995, 10. gr.

                            Refsiákvæði, gildistaka.
                                     8. gr.
        Brot á ákvæðum laga þessara og reglugerða, sem settar verða samkvæmt
   þeim, varða sektum nema þyngri refsing liggi við samkvæmt öðrum lögum. Með
   mál út af brotum skal farið að hætti opinberra mála.
        Lög þessi öðlast gildi 1. júlí 1990. ...

References

   Visible links
   1. http://www.althingi.is/dba-bin/lawformpr.pl?lnr=1990057
   2. file:///altext/stjt/1995.144.html
