                                    dálkum.

   --------------------------------------------------------------------------

                            Lög um Ábyrgðasjóð launa

                              2003 nr. 88 26. mars

   --------------------------------------------------------------------------

              [2]Ferill málsins á Alþingi.   [3]Frumvarp til laga.

   Tóku gildi 10. apríl 2003, sjá þó 28. gr. EES-samningurinn: XVIII. viðauki
  tilskipun 80/987/EBE. Breytt með l. 129/2004 (tóku gildi 31. des. 2005), l.
  131/2005 (tóku gildi 1. jan. 2006) og l. 167/2006 (tóku gildi 1. jan. 2007).

                        I. kafli. Markmið og gildissvið.
                                1. gr. Markmið.
Markmið laga þessara er að tryggja launamönnum og lífeyrissjóðum greiðslur vegna
vangoldinna krafna þeirra við gjaldþrot vinnuveitanda eða þegar dánarbú hans er
        til opinberra skipta og erfingjar ábyrgjast ekki skuldbindingar.
                          2. gr. Ábyrgðasjóður launa.
 Starfrækja skal Ábyrgðasjóð launa sem ábyrgist greiðslu á kröfum um vangoldin
 laun, bætur vegna slita á ráðningarsamningi, orlof, bætur vegna vinnuslysa og
lífeyrisiðgjöld í bú vinnuveitanda sem hefur staðfestu og rekur starfsemi hér á
 landi. Í þeim tilvikum sem vinnuveitandi hefur staðfestu í fleiri en einu ríki
  veita lögin ábyrgð á kröfum vegna þeirra launamanna sem að öllu leyti eða að
jafnaði inna af hendi starfsskyldur sínar hér á landi, enda njóti kröfur þeirra
                           ekki ábyrgðar í öðru ríki.
     Ábyrgð sjóðsins er háð því skilyrði að kröfur skv. 1. mgr. hafi verið
viðurkenndar sem forgangskröfur skv. 112. gr. laga um gjaldþrotaskipti o.[4]fl.,
nr. 21/1991, með fyrirvara um takmarkanir og frávik sem kveðið er á um í II.IV.
                              kafla laga þessara.
Fari um skipti á búi vinnuveitanda samkvæmt lögum annars ríkis gilda ákvæði laga
 þessara eftir því sem við á um meðferð krafna sem njóta ábyrgðar skv. 1. mgr.
                              3. gr. Stjórnsýsla.
               Félagsmálaráðherra fer með framkvæmd laga þessara.
Ábyrgðasjóður launa lýtur þriggja manna stjórn sem ráðherra skipar til fjögurra
ára í senn samkvæmt tilnefningu Alþýðusambands Íslands og Samtaka atvinnulífsins
  og einn án tilnefningar og skal hann vera formaður stjórnar. Varamenn skulu
                             skipaðir á sama hátt.
Um hlutverk stjórnar Ábyrgðasjóðs launa og fjármögnun sjóðsins fer að öðru leyti
                               skv. VIII. kafla.

                     II. kafli. Ábyrgðartímabil og kröfur.
                            4. gr. Ábyrgðartímabil.
 Ábyrgð sjóðsins tekur til krafna sem taldar eru upp í 5. gr. og fallið hafa í
gjalddaga á síðustu 18 mánuðum fyrir úrskurðardag eða réttur hefur unnist til á
     því tímabili. Þó er heimilt að miða ábyrgðartímabil við frestdag ef sú
                   niðurstaða er hagstæðari fyrir kröfuhafa.
 Í sérstökum undantekningartilvikum er sjóðnum heimilt að ábyrgjast kröfur sem
  gjaldfallið hafa utan ábyrgðartímabils 1. mgr., að því tilskildu að eðlilega
 hafi verið staðið að innheimtu þeirra. Beiting þessarar heimildar skal þó ekki
       hafa í för með sér að ábyrgðartímabil verði lengra en 18 mánuðir.
                   5. gr. Kröfur sem njóta ábyrgðar sjóðsins.
       Ábyrgð sjóðsins tekur til eftirfarandi krafna í bú vinnuveitanda:
      a. Kröfu launamanns um vinnulaun fyrir síðustu þrjá starfsmánuði hans í
                            þjónustu vinnuveitanda.
      b. Kröfu um bætur vegna launamissis í allt að þrjá mánuði vegna slita á
ráðningarsamningi að því tilskildu að kröfuhafi sýni fram á með ótvíræðum hætti,
     svo sem með skráningu hjá opinberri vinnumiðlun, að hann hafi verið á
         vinnumarkaði og ástundað virka atvinnuleit í uppsagnarfresti.
    c. Kröfu um orlofslaun sem réttur hefur unnist til á ábyrgðartímabili, sbr.
                                     4. gr.
      d. Kröfu lífeyrissjóðs um lífeyrisiðgjöld sem fallið hafa í gjalddaga á
 ábyrgðartímabili, sbr. 4. gr. Ábyrgðin takmarkast við [12%]^1) lágmarksiðgjald
  og allt að 4% af iðgjaldsstofni samkvæmt samningi um viðbótartryggingavernd,
 sbr. [5]2. og [6]9. gr. laga um skyldutryggingu lífeyrisréttinda og starfsemi
    lífeyrissjóða, nr. 129/1997, og ákvæði í kjarasamningum. Ráðherra skal í
  reglugerð kveða nánar á um skilyrði fyrir ábyrgð sjóðsins á iðgjöldum, þar á
               meðal um eftirlit með skilum og innheimtu þeirra.
    e. Kröfu launamanns um bætur vegna tjóns af völdum vinnuslyss og kröfu þess
    sem tilkall á til bóta vegna dauðsfalls launamanns, enda taki tryggingar
                     vinnuveitanda ekki til bótakröfunnar.
                              ^1)L. 167/2006, 14. gr.
                            6. gr. Hámark ábyrgðar.
Hámarksábyrgð á kröfum launamanna skv. a- og b-lið 5. gr. skal vera 250.000 kr.
   miðað við hvern mánuð. Hámarksábyrgð á kröfum skv. c-lið 5. gr. skal vera
  400.000 kr. Fjárhæðir þessar skulu endurskoðaðar árlega með reglugerð^1) sem
        ráðherra setur að fengnum tillögum stjórnar Ábyrgðasjóðs launa.
 Greiðslur vinnuveitanda upp í kröfur skv. 5. gr. sem hann innir af hendi fyrir
      uppkvaðningu úrskurðar um gjaldþrotaskipti skulu koma til frádráttar
 hámarksábyrgð sjóðsins eða þeirri fjárhæð sem nýtur ábyrgðar sé hún lægri. Með
sama hætti skulu atvinnuleysisbætur og atvinnutekjur í uppsagnarfresti koma til
 frádráttar kröfum skv. b-lið 5. gr. Skal greiðsla sjóðsins til launamanns nema
                       þeirri fjárhæð sem eftir stendur.
   Við afgreiðslu sjóðsins á kröfum skv. a- og b-lið 5. gr. skal hver mánuður
gerður upp sérstaklega samkvæmt hámarksfjárhæð sem kveðið er á um í 1. mgr. Nái
krafa launamanns yfir skemmra tímabil en einn mánuð skal hámarksábyrgð reiknuð í
                           hlutfalli við það tímabil.
                                 ^1)Rg. 1254/2007.
                       7. gr. Ábyrgð án gjaldþrotaskipta.
Sjóðstjórn er heimilt, þegar sérstaklega stendur á, að ábyrgjast kröfur skv. 5.
 gr. án undangenginna gjaldþrotaskipta á búi vinnuveitanda, enda liggi fyrir að
 vinnuveitandi hafi sannanlega hætt rekstri og tilraunir kröfuhafa til að koma
 fram gjaldþrotaskiptum á búi hans hafi ekki borið árangur eða kostnaður af að
        koma fram gjaldþroti yrði að mati sjóðstjórnar óeðlilega mikill.

                        III. kafli. Vextir og kostnaður.
                                 8. gr. Vextir.
 Kröfur skv. ad-liðum 5. gr. skulu bera vexti skv. [7]4. gr. laga um vexti og
 verðtryggingu, nr. 38/2001, frá gjalddaga þeirra til þess dags er krafan fæst
                         greidd úr Ábyrgðasjóði launa.
  Um vexti á bótakröfur skv. e-lið 5. gr. fer samkvæmt þeim reglum sem almennt
                              gilda um þær kröfur.
                      9. gr. Kostnaður og skiptatrygging.
Njóti krafa ábyrgðar skv. 5. gr. á kröfuhafi rétt á greiðslu eðlilegs kostnaðar
              vegna innheimtu hennar, þ.m.t. dæmds málskostnaðar.
Auk kostnaðar skv. 1. mgr. ber sjóðurinn ábyrgð á greiðslu skiptatryggingar sem
                  launamaður eða lífeyrissjóður hefur greitt.
Stjórn Ábyrgðasjóðs launa skal setja reglur^1) sem ráðherra staðfestir um hámark
á greiðslu kostnaðar og önnur skilyrði fyrir ábyrgð sjóðsins á kröfum skv. 1. og
                                    2. mgr.
                                 ^1)Rgl. 644/2003.

                       IV. kafli. Undanþágur frá ábyrgð.
                              10. gr. Undanþágur.
 Kröfur framkvæmdastjóra og stjórnarmanna hins gjaldþrota fyrirtækis njóta ekki
    ábyrgðar samkvæmt lögum þessum. Sama gildir um kröfur launamanns sem var
eigandi, einn eða ásamt maka sínum eða öðrum nákomnum, að verulegum hlut í hinu
         gjaldþrota fyrirtæki og hafði umtalsverð áhrif á rekstur þess.
   Ábyrgðasjóði launa er heimilt að hafna kröfum maka þeirra einstaklinga sem
taldir eru upp í 1. mgr., annarra skyldmenna eða þeirra sem nákomnir eru þeim að
  öðru leyti ef sýnt er fram á að kröfur þeirra séu óréttmætar með tilliti til
                            framangreindra tengsla.
 Heimilt er að lækka greiðslu úr sjóðnum miðað við gerða kröfu ef krafan telst
 óeðlilega há miðað við það starf sem kröfuhafi gegndi, starfstíma hans og þau
    launakjör sem tíðkast í viðkomandi starfsgrein eða eftir atvikum í hinu
                             gjaldþrota fyrirtæki.
          Ákvæði 1.3. mgr. taka ekki til bótakrafna skv. e-lið 5. gr.
                              11. gr. Upplýsingar.
Kröfuhafi skal greina frá því í kröfugerð sinni til sjóðsins hvort þau atvik sem
   greinir í 10. gr. hafi átt við um hann á þeim tíma sem krafa hans á hendur
                           vinnuveitanda stofnaðist.

                  V. kafli. Kröfugerð og umsögn skiptastjóra.
                       12. gr. Frestur til að gera kröfu.
  Krafa á hendur Ábyrgðasjóði launa verður því aðeins tekin til greina að hún
      berist sjóðnum innan sex mánaða frá þeirri birtingu innköllunar í bú
  vinnuveitanda í Lögbirtingablaði er ræður lokum kröfulýsingarfrests í búið.
   Stjórn sjóðsins er þó heimilt að taka til greina kröfu er berst innan tólf
 mánaða frá birtingu innköllunar ef sýnt er að kröfuna hafi ekki verið hægt að
                                   gera fyrr.
    Kveðið skal á um form og efni kröfu til Ábyrgðasjóðs launa í reglugerð.
                          13. gr. Umsögn skiptastjóra.
Skiptastjóri í búi vinnuveitanda skal svo fljótt sem auðið er láta Ábyrgðasjóði
  launa í té skriflega umsögn um hverja þá kröfu í búið sem til álita kemur að
 njóti ábyrgðar sjóðsins samkvæmt lögum þessum. Umsögn skiptastjóra skal fela í
  sér afstöðu hans til réttmætis kröfu og forgangsréttar hennar án tillits til
                               eignastöðu búsins.
   Hafi skiptafundur ekki verið haldinn í búi vinnuveitanda til þess að taka
     afstöðu til lýstra krafna, en skiptastjóri lýsir því yfir að hann hafi
   viðurkennt forgangsrétt greiðslukröfunnar að einhverju leyti eða öllu, er
   Ábyrgðasjóði launa heimilt að fara með greiðslukröfu eins og fullnægt væri
   skilyrðum 1. mgr. Hafi krafa verið greidd úr sjóðnum á grundvelli slíkrar
  yfirlýsingar, en síðar kemur fram að hafnað er viðurkenningu forgangsréttar
  kröfunnar í búið, verður sú fjárhæð sem ofgreidd hefur verið af þessum sökum
                               ekki endurkrafin.
 Ábyrgðasjóður launa getur óskað eftir frekari skýringum skiptastjóra á umsögn
                            hans ef nauðsyn krefur.
        Kveðið skal á um form og efni umsagnar skiptastjóra í reglugerð.

                            VI. kafli. Stjórnsýsla.
                         14. gr. Ákvörðun um greiðslu.
 Ábyrgðasjóður launa skal að jafnaði taka afstöðu til framkominnar kröfu innan
  fjögurra vikna frá því að umsögn skiptastjóra skv. 13. gr. berst sjóðnum. Ef
   ekki er unnt að taka afstöðu til kröfu innan frests, svo sem vegna frekari
  gagnaöflunar, skal tilkynna það kröfuhafa eða umboðsmanni hans og gefa honum
 kost á að koma sjónarmiðum sínum á framfæri við sjóðinn og leggja fram frekari
 gögn. Sjóðurinn getur óskað eftir skýringum kröfuhafa um einstaka þætti kröfu
                            hans ef nauðsyn krefur.
   Komi fram í umsögn skiptastjóra að ágreiningur sé um réttmæti kröfu hefst
      frestur skv. 1. mgr. þann dag sem sjóðnum berst tilkynning um lyktir
                                 ágreiningsins.
                             15. gr. Tilkynningar.
 Ábyrgðasjóður launa skal með sannanlegum hætti tilkynna þeim er kröfu gerir og
skiptastjóra í búi vinnuveitandans niðurstöðu sína um greiðsluskyldu sjóðsins. Í
   tilkynningu skal sundurliða þá fjárhæð sem ábyrgðar nýtur skv. II. og III.
                                     kafla.
    Áður en greiðsla á kröfu verður innt af hendi úr Ábyrgðasjóði launa skal
staðreyna hvort greiðsla hafi fengist á henni að einhverju eða öllu leyti úr búi
vinnuveitandans og skulu þær greiðslur dragast að fullu frá greiðslu úr sjóðnum
                 eftir þeim reglum sem kveðið er á um í 6. gr.
                             16. gr. [Kæruheimild.
  Heimilt er að kæra ákvarðanir Ábyrgðasjóðs launa sem teknar eru á grundvelli
                   laga þessara til félagsmálaráðuneytisins.
  Kæra skal berast ráðuneytinu skriflega innan tveggja mánaða frá því að aðila
máls var tilkynnt um ákvörðun. Kæra telst nægilega snemma fram komin ef bréf sem
  hefur hana að geyma hefur borist ráðuneytinu eða verið afhent pósti áður en
                             fresturinn er liðinn.
Félagsmálaráðuneytið skal leitast við að kveða upp úrskurð innan tveggja mánaða
                frá því að ráðuneytinu berst mál til úrskurðar.
       Að öðru leyti fer um málsmeðferð samkvæmt ákvæðum stjórnsýslulaga.
   Ákvæði þetta skerðir ekki rétt aðila til að höfða mál fyrir dómstólum.]^1)
                              ^1)L. 131/2005, 1. gr.
                      17. gr. Innlausn kröfu og fyrirsvar.
  Frá því að skiptastjóra berst tilkynning Ábyrgðasjóðs launa skv. 15. gr. fer
 sjóðurinn með fyrirsvar fyrir kröfunni gagnvart búi vinnuveitanda að því leyti
 sem hann leysir kröfuna til sín. Nýtur krafa sjóðsins sömu stöðu í skuldaröð í
                         búinu og hún hefði ella notið.
Sá sem gerir kröfu á hendur Ábyrgðasjóði launa á grundvelli laga þessara má ekki
     aðhafast neitt það sem rýrt gæti endurkröfurétt sjóðsins á hendur búi
   vinnuveitanda. Er honum óheimilt að samþykkja, án sérstaks leyfis stjórnar
sjóðsins, að kröfur fái komist að við gjaldþrotaskipti sem ekki hefur verið lýst
fyrir lok kröfulýsingarfrests. Brjóti kröfuhafi eða umboðsmaður hans gegn þessu
  ákvæði hefur það í för með sér að ábyrgð samkvæmt lögum þessum fellur niður.
                     18. gr. Staðgreiðsla opinberra gjalda.
Ábyrgðasjóði launa ber að reikna staðgreiðslu launamanns á kröfur sem samþykktar
   hafa verið samkvæmt lögum þessum og skila til innheimtuaðila í samræmi við
                 ákvæði laga um staðgreiðslu opinberra gjalda.

                  VII. kafli. Orlof vegna greiðsluerfiðleika.
                            19. gr. Almenn skilyrði.
Standi vinnuveitandi ekki í skilum með greiðslu orlofslauna skv. [8]7. eða [9]8.
   gr. laga um orlof, nr. 30/1987, án þess þó að bú hans hafi verið tekið til
gjaldþrotaskipta, getur launamaður eða hlutaðeigandi stéttarfélag í umboði hans
   snúið sér til Ábyrgðasjóðs launa með orlofslaunakröfuna. Krafa skal studd
     fullnægjandi gögnum um fjárhæð hennar, svo sem launaseðlum og vottorði
           viðkomandi vinnuveitanda eða löggilts endurskoðanda hans.
                 20. gr. Áskorun til vinnuveitanda og innlausn.
Ef krafa launamanns uppfyllir skilyrði 19. gr. skal Ábyrgðasjóður launa þegar í
  stað skora á vinnuveitanda að greiða kröfuna eigi síðar en þremur vikum frá
                             dagsetningu áskorunar.
Komi fram andmæli af hálfu vinnuveitanda sem sjóðurinn telur réttmæt, svo sem um
 að krafan hafi þegar verið greidd eða hún niður fallin af öðrum ástæðum, skal
 sjóðurinn vísa kröfunni frá. Kröfu launamanns skal einnig vísað frá ef fram er
             komin beiðni um gjaldþrotaskipti á búi vinnuveitanda.
 Standi ákvæði 2. mgr. ekki í vegi fyrir því að greiða megi kröfu launamannsins
     skal Ábyrgðasjóður launa innleysa kröfuna eigi síðar en fimm vikum frá
    dagsetningu áskorunar, sbr. 1. mgr. Um ábyrgð sjóðsins fer að öðru leyti
   samkvæmt ákvæðum c-liðar 5. gr., 6. gr. og IV. kafla, eftir því sem við á.
                       21. gr. Aðfararhæfi og innheimta.
   Krafa Ábyrgðasjóðs launa vegna innleystrar orlofslaunakröfu er aðfararhæf
    gagnvart vinnuveitanda. Þá skal innleyst krafa njóta sömu stöðu gagnvart
          þrotabúi vinnuveitanda og krafa launamanns hefði ella notið.
 Á kröfu sem innleyst hefur verið samkvæmt reglum þessum reiknast dráttarvextir
    samkvæmt lögum um vexti og verðtryggingu, fyrst 15 dögum eftir innlausn.
     Um málsmeðferð fer að öðru leyti skv. VI. kafla, eftir því sem við á.

         VIII. kafli. Hlutverk stjórnar, dagleg umsýsla og fjármögnun.
                 22. gr. Hlutverk stjórnar Ábyrgðasjóðs launa.
Varsla Ábyrgðasjóðs launa, dagleg umsýsla og reikningshald eru á ábyrgð stjórnar
           sjóðsins í umboði félagsmálaráðherra, sbr. 1. mgr. 3. gr.
Auk þeirra verkefna sem lúta að stjórnsýslulegri meðferð þeirra mála sem berast
 sjóðnum skal stjórn Ábyrgðasjóðs launa annast fyrirsvar fyrir sjóðinn og sinna
            öðrum þeim verkefnum sem lúta að framkvæmd laga þessara.
  Stjórn sjóðsins skal fyrir lok september ár hvert gera ráðherra grein fyrir
  fjárhagsstöðu sjóðsins og áætlun um þróun útgjalda. Jafnframt skal stjórnin
 fyrir sama tíma gera tillögu til ráðherra um hámarksfjárhæðir skv. 1. mgr. 6.
                                      gr.
                              23. gr. Fjármögnun.
 Ábyrgðasjóður launa skal fjármagnaður með sérstöku ábyrgðargjaldi af greiddum
   vinnulaunum, þóknun og reiknuðu endurgjaldi, hvaða nafni sem nefnist, sem
      skattskylt er. Ákvæði laga um tryggingagjald eiga við um gjaldstofn,
      gjaldskyldu, greiðslutímabil, álagningu og innheimtu ábyrgðargjalds.
              Ábyrgðargjaldið skal vera [0,1%]^1) af gjaldstofni.
  Skorti sjóðinn reiðufé til að standa við skuldbindingar sínar samkvæmt lögum
  þessum skal stjórn sjóðsins þegar tilkynna það ráðherra. Ríkissjóður skal þá
    leggja sjóðnum til þá fjármuni sem til þarf og skoðast það sem lántaka.
   Ábyrgðargjald telst rekstrarkostnaður skv. 1. tölul. 31. gr. [[10]laga nr.
   90/2003, um tekjuskatt],^2) að því leyti sem það er ákvarðað af launum sem
                 teljast rekstrarkostnaður samkvæmt sömu grein.
        Kostnaður af rekstri Ábyrgðasjóðs launa greiðist af tekjum hans.
         Ársreikningur sjóðsins skal endurskoðaður af Ríkisendurskoðun.
                  ^1)L. 131/2005, 2. gr. ^2)L. 129/2004, 147. gr.

                            IX. kafli. Ýmis ákvæði.
                                24. gr. Framsal.
   Hafi launamaður framselt launakröfu sína á hendur vinnuveitanda áður en bú
vinnuveitanda var tekið til gjaldþrotaskipta nýtur krafan ekki ábyrgðar samkvæmt
 lögum þessum. Þetta á þó ekki við ef krafan hefur verið framseld stéttarfélagi
 launamannsins, né heldur ef krafan hefur að fullu eða að hluta verið framseld
                          Atvinnuleysistryggingasjóði.
Ákvæði 1. mgr. gildir einnig í þeim tilvikum sem kveðið er á um í 7. gr. og VII.
                                     kafla.
                              25. gr. Upplýsingar.
  Stjórnvöldum, vinnuveitendum og öðrum hlutaðeigandi aðilum er skylt að láta
   Ábyrgðasjóði launa í té upplýsingar sem nauðsynlegar eru vegna afgreiðslu
                          sjóðsins á einstökum kröfum.
                              26. gr. Endurkrafa.
     Hafi greiðslu verið aflað úr Ábyrgðasjóði launa með því að gefa rangar
   upplýsingar eða leyna atriðum sem leitt hefðu til synjunar eða lækkunar á
    greiðslu úr sjóðnum samkvæmt lögum þessum ber þeim er greiðsluna fékk að
             endurgreiða þá fjárhæð sem hann hefur ranglega fengið.
Krafa um endurgreiðslu skv. 1. mgr. fellur úr gildi fyrir fyrningu þegar tvö ár
                  eru liðin frá því að greiðsla átti sér stað.
  Telji stjórn Ábyrgðasjóðs launa að greiðslu hafi verið aflað eða reynt hafi
   verið að afla greiðslu úr sjóðnum með saknæmum hætti skal málinu vísað til
                             opinberrar rannsóknar.

                  X. kafli. Reglugerðarheimild og gildistaka.
                          27. gr. Reglugerðarheimild.
Félagsmálaráðherra skal að fengnum tillögum stjórnar Ábyrgðasjóðs launa setja í
            reglugerð^1) nánari fyrirmæli um framkvæmd laga þessara.
                          ^1)Rg. 339/1990, rg. 462/2003.
                        28. gr. Gildistaka og lagaskil.
 Lög þessi, sem sett eru með hliðsjón af tilskipun ráðsins frá 20. október 1980
    nr. 80/987/EBE um samræmingu á lögum aðildarríkjanna um vernd til handa
         launþegum verði vinnuveitandi gjaldþrota, öðlast þegar gildi.
Kröfur í bú vinnuveitanda sem úrskurðuð eru gjaldþrota fyrir gildistöku þessara
 laga njóta ábyrgðar samkvæmt [11]lögum um ábyrgðasjóð launa vegna gjaldþrota,
 nr. 53/1993. Ákvæði 10. gr. laga þessara taka þó strax gildi vegna krafna í bú
 vinnuveitanda sem úrskurðuð eru gjaldþrota fyrir gildistöku þessara laga leiði
                 þau til hagstæðari niðurstöðu fyrir kröfuhafa.
  Ákvæði d-liðar 5. gr. tekur gildi 1. janúar 2004 varðandi ábyrgð á iðgjöldum
samkvæmt samningum um viðbótartryggingavernd og ákvæðum kjarasamninga sem falla
     í gjalddaga eftir gildistöku laga þessara, sbr. 1. mgr., enda hafi bú
         vinnuveitanda verið úrskurðað gjaldþrota eftir 1. janúar 2004.
 Ákvæði 1. mgr. 6. gr. um hámarksábyrgð á kröfum launamanna skv. a- og b-lið 5.
 gr. öðlast gildi 1. apríl 2003 vegna krafna sem gjaldfalla eftir það tímamark.
         Fram til þess dags gildir 2. mgr. [12]5. gr. laga nr. 53/1993.
 Ákvæði 1. mgr. 6. gr. um hámark ábyrgðar vegna krafna skv. c-lið 5. gr. öðlast
þegar gildi gagnvart kröfum sem stofnast hafa en hafa ekki náð hámarki ábyrgðar
fyrir gildistöku laganna. Kröfur umfram hámarksábyrgð skulu ekki skerðast að því
                leyti sem þær stofnast fyrir gildistöku laganna.

References

   Visible links
   1. http://www.althingi.is/dba-bin/lawformpr.pl?lnr=2003088
   2. http://www.althingi.is/dba-bin/ferill.pl?ltg=128&mnr=649
   3. http://www.althingi.is/altext/128/s/1055.html
   4. file://1991021.html
   5. file://1997129.html#g2
   6. file://1997129.html#g9
   7. file://2001038.html#g4
   8. file://1987030.html#g7
   9. file://1987030.html#g8
  10. file://2003090.html
  11. file://1993053.html
  12. file://1993053.html
