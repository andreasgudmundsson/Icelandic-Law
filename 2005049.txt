
   --------------------------------------------------------------------------

                           Lög um fullnustu refsinga

                              2005 nr. 49 17. maí

   --------------------------------------------------------------------------

                 Ferill málsins á Alþingi.   Frumvarp til laga.

Tóku gildi 1. júlí 2005. Breytt með [1]l. 88/2008 (tóku gildi 1. jan. 2009 nema
                   brbákv. VII sem tók gildi 21. júní 2008).

                  I. kafli. Stjórn og skipulag fangelsismála.
                        1. gr. Yfirstjórn fangelsismála.
               Dómsmálaráðherra fer með yfirstjórn fangelsismála.
                    2. gr. Hlutverk fangelsismálastofnunar.
 Fangelsismálastofnun sér um fullnustu refsinga og önnur verkefni í samræmi við
        ákvæði laga þessara og reglugerða sem settar eru samkvæmt þeim.
            Fangelsismálastofnun hefur umsjón með rekstri fangelsa.
                           3. gr. Vistun í fangelsi.
    Í fangelsi er sá vistaður sem dæmdur er til fangelsisrefsingar, afplánar
                 vararefsingu fésekta eða sætir gæsluvarðhaldi.
   Gæsluvarðhaldsfanga má vista meðal afplánunarfanga ef einangrun telst ekki
                                  nauðsynleg.
 Í sérstökum tilvikum má um skemmri tíma vista afplánunarfanga í fangageymslum
                                   lögreglu.
  Heimilt er, ef aðstæður leyfa, að vista gæsluvarðhaldsfanga í skamman tíma í
 fangageymslum lögreglu, þó ekki lengur en í fjóra sólarhringa, nema sérstakar
                            ástæður séu fyrir hendi.
                    4. gr. Forstjóri fangelsismálastofnunar.
Ráðherra skipar forstjóra fangelsismálastofnunar til fimm ára í senn. Forstjóri
    skal vera lögfræðingur. Forstjóri ræður aðra starfsmenn stofnunarinnar.
                        5. gr. Forstöðumaður fangelsis.
Ráðherra skipar forstöðumann fangelsis til fimm ára í senn. Heimilt er að fleiri
                 en ein stofnun heyri undir sama forstöðumann.
                              6. gr. Fangaverðir.
Forstjóri fangelsismálastofnunar skipar fangaverði til fimm ára í senn. Áður en
fangavörður er skipaður skal hann hafa lokið prófi frá Fangavarðaskóla ríkisins.
                 Forstöðumaður fangelsis ræður aðra starfsmenn.
      Fangaverðir mega hvorki gera verkfall né taka þátt í verkfallsboðun.
 Ríkissjóður skal bæta fangavörðum líkamstjón og munatjón sem þeir verða fyrir
                               vegna starfs síns.
                       7. gr. Heimild til valdbeitingar.
Starfsmönnum fangelsa er heimilt að beita valdi við framkvæmd skyldustarfa sinna
                         ef það telst nauðsynlegt til:
                           1. að koma í veg fyrir strok,
   2. að verjast yfirvofandi árás, yfirbuga grófa mótspyrnu, að hindra að fangi
      skaði sjálfan sig eða aðra og til að koma í veg fyrir skemmdarverk,
     3. að framkvæma fyrirskipaðar aðgerðir sem þörf er á að framkvæma þegar í
         stað og fangi hafnar eða lætur ógert að fylgja fyrirmælum um.
Valdbeiting getur falist í líkamlegum tökum eða beitingu viðeigandi varnartækja.
   Kalla skal til lækni eftir valdbeitingu ef grunur er um að hún hafi valdið
  skaða, ef um sjúkdóma er að ræða eða ef fangi óskar sjálfur læknisaðstoðar.
                              8. gr. Þagnarskylda.
Starfsmönnum fangelsismálastofnunar, fangavörðum og öðrum sem starfa í fangelsum
  ber þagnarskylda um atvik sem þeim verða kunn í starfi sínu eða vegna starfs
     síns og leynt eiga að fara vegna lögmætra almanna- eða einkahagsmuna.
    Þagnarskyldan tekur til upplýsinga um einkahagi fanga og þeirra sem þeim
 tengjast og sem eðlilegt er að leynt fari, upplýsinga er varða öryggi fangelsa
og annarra upplýsinga sem leynt skulu fara samkvæmt lögum, starfsreglum eða eðli
               máls. Þagnarskyldan helst þótt látið sé af starfi.

         II. kafli. Fullnusta óskilorðsbundinna fangelsisrefsinga o.fl.
                                9. gr. Almennt.
  Fangelsismálastofnun tekur við refsidómum til fullnustu frá ríkissaksóknara.
                        10. gr. Tilkynning um afplánun.
  Óskilorðsbundna fangelsisrefsingu skal fullnusta þegar eftir að dómur berst
                             fangelsismálastofnun.
  Nú er dómþoli ekki þegar í fangelsi og skal fangelsismálastofnun þá tilkynna
  honum bréflega, með sannanlegum hætti, og að minnsta kosti með þriggja vikna
fyrirvara hvenær og hvar honum ber að mæta til afplánunar. Mæti dómþoli ekki til
  afplánunar á tilskildum tíma felur fangelsismálastofnun lögreglu að handtaka
 hann og færa í fangelsi. Komi dómþoli sér hjá því að mæta til afplánunar kann
                    það að hafa áhrif á framgang afplánunar.
      Nú er dómþoli í gæsluvarðhaldi og skal hann þá þegar hefja afplánun
   refsingarinnar nema rannsóknarhagsmunir bjóði annað. Afpláni dómþoli aðra
  fangelsisrefsingu skal síðari fangelsisrefsingin afplánuð í beinu framhaldi.
 Heimilt er að láta dómþola hefja afplánun án boðunar eða áður en afplánun á að
hefjast samkvæmt boðun fremji hann refsiverðan verknað á ný, hætta er talin á að
    hann reyni að koma sér undan refsingu eða almannahagsmunir mæla með því.
Nú óskar dómþoli eftir að hefja afplánun refsingar fyrr en áætlað er og skal þá
                      orðið við slíkri beiðni ef unnt er.
                      11. gr. Frestun afplánunar og náðun.
Nú leitar dómþoli eftir því að afplánun verði frestað og er fangelsismálastofnun
þá heimilt að veita stuttan frest mæli sérstakar ástæður með því. Slíkur frestur
  getur ekki orðið lengri en þrír mánuðir í heild. Við mat á því hvort fresta
    skuli afplánun skal taka mið af alvarleika afbrots dómþola, sakarferli,
  persónulegum högum hans, hversu langt er um liðið síðan afbrot var framið og
  öðrum þáttum er máli kunna að skipta. Synja skal um frest ef beiðni er fyrst
          borin fram eftir að afplánun á að vera hafin samkvæmt boðun.
Nú fer dómþoli fram á náðun af refsingunni og skal þá fresta fullnustu hennar ef
hún er ekki þegar hafin þar til slík beiðni er afgreidd, enda hafi beiðnin komið
fram eigi síðar en hálfum mánuði áður en afplánun skal hefjast. Beiðni um náðun
 frestar ekki fullnustu sé dómþoli þegar í afplánun samkvæmt annarri refsingu.
    Ekki skal fresta fullnustu vegna ítrekaðrar beiðni um náðun nema í nýju
beiðninni komi fram veigamiklar upplýsingar sem ekki var unnt að koma á framfæri
         áður og sérstakar ástæður mæli með að afplánun verði frestað.
 Frestur samkvæmt þessari grein er bundinn því skilyrði að dómþoli fremji ekki
refsiverðan verknað. Heimilt er að setja frekari skilyrði fyrir veitingu frests.
Nú rýfur dómþoli skilyrði fyrir fresti og getur fangelsismálastofnun þá ákveðið
 að hann skuli hefja afplánun án fyrirvara. Sama gildir ef dómþoli gefur rangar
                        upplýsingar í beiðni um frestun.
                            12. gr. Hlé á afplánun.
 Afplánun skal vera samfelld. Þó er heimilt að gera hlé á afplánun ef sérstakar
    ástæður mæla með því. Hléið skal bundið skilyrði um að aðili gerist ekki
                         brotlegur meðan á því stendur.
  Fangi sem lagður er á sjúkrahús telst taka út refsingu meðan hann dvelst þar
 nema hann hafi sjálfur bakað sér veikindin á ótilhlýðilegan hátt eftir að hann
                                 hóf afplánun.
                                 13. gr. Strok.
Strjúki fangi úr afplánun refsivistar telst tími frá stroki, og þar til fangi er
                 settur í fangelsi á ný, ekki til refsitímans.
                       14. gr. Ákvörðun um vistunarstað.
  Fangelsismálastofnun ákveður í hvaða fangelsi afplánun skuli fara fram. Við
 ákvörðunina skal tillit tekið til aldurs, kynferðis og brotaferils fangans og
 þyngdar refsingar auk þeirra sjónarmiða sem gilda um vistun í hverju fangelsi
                                   fyrir sig.
 Fangelsismálastofnun getur látið færa fanga milli fangelsa eða frá stofnun til
fangelsis. Við slíkan flutning skal, eftir því sem aðstæður leyfa, hafa hliðsjón
  af búsetu fanga og fjölskyldu hans. Fanga skal tilkynnt fyrir fram um slíkan
flutning með minnst sólarhrings fyrirvara og gerð grein fyrir ástæðum flutnings,
 nema hann teljist nauðsynlegur af öryggisástæðum, vegna heilbrigðis fanga, til
að fyrirbyggja ofbeldi, hafi fangi gerst sekur um gróft agabrot, eða fyrir liggi
rökstuddur grunur um að fangi hafi fíkniefni eða ólögmæt lyf undir höndum. Fanga
    er heimilt að láta aðstandendur sína og lögmann vita af flutningi milli
                                   fangelsa.
Forstöðumaður fangelsis getur í öryggisskyni eða vegna sérstakra aðstæðna tekið
ákvörðun um að flytja fanga á milli deilda og klefa. Ekki er skylt að gefa fanga
kost á að tjá sig áður en slík ákvörðun er tekin en gæta skal hagsmuna fangans í
                                 því sambandi.
                       15. gr. Vistun á sjúkrahúsi o.fl.
Nú er fangi vistaður á sjúkrahúsi um stundarsakir eða allan refsitímann og getur
  fangelsismálastofnun þá leitað sérfræðiálits um nauðsyn og tilhögun slíkrar
                                   vistunar.
Fangelsismálastofnun getur leyft að fangi sé vistaður um stundarsakir eða allan
refsitímann á heilbrigðis- eða meðferðarstofnun. Fangelsismálastofnun getur sett
                    sérstök skilyrði fyrir vistun fanga þar.
                      16. gr. Upphaf fullnustu í fangelsi.
      Þegar fangi hefur afplánun skal skrá upphafs- og lokadag afplánunar.
Læknir skal skoða fanga við upphaf afplánunar og ef þörf krefur meðan á afplánun
   stendur. Skrá skal upplýsingar um heilsufar, sjúkrasögu og upplýsingar um
  persónulega hagi fanga og hverja fangi óskar eftir að haft sé samband við ef
     þurfa þykir vegna hagsmuna hans. Þá skal taka andlitsmyndir af fanga.
                   17. gr. Meðferðar- og vistunaráætlun o.fl.
  Við upphaf afplánunar skal afhenda fanga og kynna, á því tungumáli sem hann
 skilur, samantekt um þær reglur sem um afplánun gilda, um réttindi og skyldur
 fanga, vinnu og nám sem föngum stendur til boða, reglur viðkomandi fangelsis,
  hvaða háttsemi varðar agaviðurlögum, um meðferð slíkra mála, upplýsingar um
    hvert fangi geti skotið ákvörðunum er varða fullnustu refsingarinnar og
  upplýsingar um heimild til að beina kvörtun til umboðsmanns Alþingis, svo og
                  rétt fanga til að hafa samband við lögmann.
Fangelsismálastofnun skal í samvinnu við fanga gera meðferðar- og vistunaráætlun
          sem skal endurskoða eftir atvikum meðan á afplánun stendur.
   Við upphaf afplánunar skal heimila fanga að tilkynna aðstandendum sínum og
lögmanni um afplánunina eins fljótt og auðið er. Þá skal fanga gerð grein fyrir
                  lokum afplánunar og reglum um reynslulausn.
                           18. gr. Vinna í fangelsi.
 Fanga er rétt og skylt, eftir því sem aðstæður leyfa, að stunda vinnu eða aðra
                       viðurkennda starfsemi í fangelsi.
Forstöðumaður fangelsis ákveður hvaða vinnu fanga er falið að inna af hendi. Við
 ákvörðun um vinnu fanga skal tekið tillit til aðstæðna hans og óska eftir því
                                  sem unnt er.
 Fanga er heimilt að útvega sér aðra vinnu en greinir í 1. og 2. mgr. að fengnu
 samþykki forstöðumanns fangelsis. Forstöðumaður fangelsis getur heimilað fanga
 að uppfylla vinnuskyldu sína í klefa sínum ef aðstæður leyfa og aðrar ástæður
                              mæla ekki gegn því.
Fangi skal vinna alla virka daga nema laugardaga. Vinna skal að jafnaði innt af
  hendi frá kl. 8 til kl. 17, þó þannig að daglegur vinnutími verði að jafnaði
 ekki lengri en átta klukkustundir. Vinnu sem tengist rekstri fangelsis má inna
                          af hendi utan dagvinnutíma.
                         19. gr. Nám og starfsþjálfun.
  Fangi skal eiga kost á að stunda nám, starfsþjálfun eða taka þátt í annarri
starfsemi sem fram fer í fangelsi eftir því sem unnt er og hann telst hæfur til.
  Reglubundið nám kemur í stað vinnuskyldu. Hver kennslustund jafngildir einni
                              klukkustund í vinnu.
Stundi fangi ekki nám með eðlilegum hætti getur skólameistari, að höfðu samráði
 við forstöðumann, ákveðið að víkja fanga úr námi. Fangelsi útvegar og greiðir
      fyrir kennslubækur vegna náms í fangelsi og eru þær eign fangelsis.
                         20. gr. Þóknun og dagpeningar.
 Fanga skal greiða þóknun fyrir ástundun vinnu eða náms. Sé ekki unnt að útvega
fanga vinnu, eða hann getur samkvæmt læknisvottorði ekki sinnt vinnuskyldu, skal
      hann fá greidda dagpeninga fyrir þá daga sem hann hefði ella unnið.
Fangelsismálastofnun ákveður fjárhæð dagpeninga og skal hún miðast við að fangi
           eigi fyrir brýnustu nauðsynjum til persónulegrar umhirðu.
  Fangi sem á kost á vinnu, eða útvegar sér hana sjálfur, fær ekki dagpeninga.
   Sama gildir um fanga sem vikið er úr vinnu eða neitar að vinna án gildrar
                                    ástæðu.
                          21. gr. Greiðsla skaðabóta.
Þóknun fyrir ástundun vinnu eða náms í fangelsi og dagpeninga fanga má taka til
greiðslu á skaðabótum eða öðrum útgjöldum sem fangi verður ábyrgur fyrir meðan á
   afplánun stendur, þar á meðal fyrir skuldum sem hann hefur stofnað til við
  fangelsi. Þó skal ekki heimilt að taka meira en helming af þóknun fanga eða
                 fjórðung af dagpeningum til slíkra greiðslna.
                    22. gr. Heilbrigðisþjónusta í fangelsum.
  Í fangelsum skulu fangar njóta sambærilegrar heilbrigðisþjónustu og almennt
  gildir, auk þeirrar sérstöku heilbrigðisþjónustu sem lög og reglur um fanga
  segja til um. Að höfðu samráði við fangelsismálastofnun sér heilbrigðis- og
   tryggingamálaráðuneytið um og ber ábyrgð á heilbrigðisþjónustu við fanga í
                                   fangelsum.
                       23. gr. Dvöl ungbarna í fangelsum.
   Eigi kona ungbarn við upphaf afplánunar, eða fæði hún barn í afplánun, má
 heimila henni í samráði við barnaverndarnefnd að hafa það hjá sér í fangelsi.
                       24. gr. Fullnusta utan fangelsis.
 Fangelsismálastofnun getur leyft fanga að ljúka afplánun utan fangelsis, enda
stundi hann vinnu eða nám sem fangelsismálastofnun hefur samþykkt og er liður í
   aðlögun hans að samfélaginu á ný, búi á sérstakri stofnun eða heimili sem
         stofnunin hefur gert samkomulag við og sé þar undir eftirliti.
   Fangelsismálastofnun setur nánari reglur um forsendur og skilyrði slíkrar
      vistunar. Skal fangi samþykkja skriflega skilyrði fyrir vistuninni.
  Fangi skal sjálfur greiða gjöld sem slík stofnun eða heimili innheimtir hjá
                                  vistmönnum.
                25. gr. Rof á skilyrðum vistunar utan fangelsis.
    Þegar fangi stundar ekki þá vinnu eða nám sem var forsenda vistunar utan
  fangelsis, eða strjúki hann frá stofnun eða heimili, brjóti reglur þess eða
 rjúfi skilyrði fyrir vistun, getur fangelsismálastofnun ákveðið að hann verði
   fluttur aftur í afplánun í fangelsi. Sama gildir telji stofnun eða heimili
             brostnar forsendur fyrir áframhaldandi dvöl fanga þar.
Gefa skal fanga kost á að tjá sig áður en ákveðið er að flytja hann í fangelsi á
           ný nema brotið sé þess eðlis að flutningur þoli enga bið.
                            26. gr. Lok afplánunar.
 Fangi sem afplánar óskilorðsbundna fangelsisrefsingu skal látinn laus kl. 8 að
  morgni þess dags sem afplánun lýkur. Heimilt er að láta fanga lausan á öðrum
                 tíma þegar um brottvísun úr landi er að ræða.
Fangi sem afplánar vararefsingu fésekta skal látinn laus á sama tíma sólarhrings
                               og afplánun hófst.
                           27. gr. Samfélagsþjónusta.
Þegar maður hefur verið dæmdur í allt að sex mánaða óskilorðsbundið fangelsi er
  heimilt, ef almannahagsmunir mæla ekki gegn því, að fullnusta refsinguna með
ólaunaðri samfélagsþjónustu, minnst 40 klukkustundir og mest 240 klukkustundir.
Fangelsismálastofnun getur ákveðið að hluti ólaunuðu samfélagsþjónustunnar skuli
   felast í viðtalsmeðferð, enda nemi hún aldrei meira en einum fimmta hluta
                             samfélagsþjónustunnar.
  Þegar hluti fangelsisrefsingar er skilorðsbundinn má heildarrefsing samkvæmt
 dóminum eigi vera lengri en sex mánuðir til að hægt sé að fullnusta refsinguna
                             með samfélagsþjónustu.
Þegar um fangelsisrefsingu er að ræða samkvæmt fleiri en einum dómi má samanlögð
 refsing eigi vera lengri en sex mánuðir til að hægt sé að fullnusta refsinguna
                             með samfélagsþjónustu.
                      28. gr. Skilyrði samfélagsþjónustu.
             Skilyrði þess að samfélagsþjónusta komi til álita eru:
    1. Að dómþoli hafi óskað eftir því skriflega við fangelsismálastofnun eigi
síðar en viku áður en hann átti upphaflega að hefja afplánun fangelsisrefsingar.
      2. Að dómþoli eigi ekki mál til meðferðar hjá lögreglu, ákæruvaldi eða
          dómstólum þar sem hann er kærður fyrir refsiverðan verknað.
                3. Að dómþoli teljist hæfur til samfélagsþjónustu.
       4. Að dómþoli afpláni ekki fangelsisrefsingu eða sæti gæsluvarðhaldi.
 Áður en metið er hvort dómþoli teljist hæfur til að gegna samfélagsþjónustu og
þ.m.t. hvort líklegt sé að hann geti innt samfélagsþjónustuna af hendi skal fara
 fram athugun á persónulegum högum hans. Mæti dómþoli ekki til viðtals í þessu
             skyni skal almennt synja beiðni um samfélagsþjónustu.
    Þegar fangelsisrefsing er fullnustuð með samfélagsþjónustu jafngildir 40
      klukkustunda samfélagsþjónusta eins mánaðar fangelsisrefsingu. Hafi
 gæsluvarðhald komið til frádráttar fangelsisrefsingu skal taka tillit til þess
                     við útreikning á fjölda klukkustunda.
                     29. gr. Ákvörðun um samfélagsþjónustu.
    Fangelsismálastofnun ákveður hvort fangelsisrefsing verði fullnustuð með
  samfélagsþjónustu og hvaða samfélagsþjónustu dómþoli sinni í hverju tilviki.
  Sama gildir um á hve löngum tíma samfélagsþjónusta skuli innt af hendi en sá
               tími skal þó aldrei vera skemmri en tveir mánuðir.
   Þegar skal hafna umsókn um samfélagsþjónustu ef umsækjandi uppfyllir ekki
skilyrði skv. 1., 2. og 4. tölul. 1. mgr. 28. gr. Ef sérstakar ástæður mæla með
                   er þó heimilt að víkja frá þeim skilyrðum.
     Þegar umsókn er tekin til efnislegrar meðferðar skal fresta fullnustu
  fangelsisrefsingar þar til ákvörðun um afgreiðslu hennar liggur fyrir, enda
              fremji dómþoli ekki refsiverðan verknað á þeim tíma.
                     30. gr. Skilyrði í samfélagsþjónustu.
             Samfélagsþjónusta skal bundin eftirfarandi skilyrðum:
      1. Að dómþoli gerist ekki sekur um refsiverðan verknað á þeim tíma sem
                      samfélagsþjónusta er innt af hendi.
     2. Að dómþoli sæti umsjón og eftirliti fangelsismálastofnunar eða annars
        aðila sem hún ákveður þegar samfélagsþjónusta er innt af hendi.
  Auk þess má ákveða að samfélagsþjónusta verði bundin eftirfarandi skilyrðum:
    1. Að dómþoli hlíti fyrirmælum umsjónaraðila um dvalarstað, menntun, vinnu,
                umgengni við aðra menn og iðkun tómstundastarfa.
             2. Að dómþoli neyti ekki áfengis eða ávana- og fíkniefna.
 Heimilt er að krefjast þess að dómþoli undirgangist rannsókn á öndunarsýni eða
blóð- og þvagrannsókn ef ástæða er til að ætla að hann hafi brotið gegn skilyrði
     2. tölul. Synjun dómþola á slíkri rannsókn gildir sem rof á skilyrðum
                               samfélagsþjónustu.
  Áður en fullnusta á fangelsisrefsingu með samfélagsþjónustu hefst skal kynna
 dómþola ítarlega þær reglur sem gilda um samfélagsþjónustu og staðfesting hans
  fengin á því að hann vilji hlíta þeim. Sama gildir um viðbrögð við brotum á
                                 þessum reglum.
                   31. gr. Rof á skilyrðum samfélagsþjónustu.
     Nú rýfur dómþoli skilyrði samfélagsþjónustu eða sinnir henni ekki með
  fullnægjandi hætti og ákveður þá fangelsismálastofnun hvort skilyrðum hennar
 skuli breytt, hvort tími sem samfélagsþjónusta er innt af hendi skuli lengdur
                  eða hvort refsing skuli afplánuð í fangelsi.
  Nú er dómþoli kærður fyrir að hafa framið refsiverðan verknað eða telst ekki
 lengur hæfur til að gegna samfélagsþjónustu, eftir að ákveðið er að fullnusta
   fangelsisrefsingu með samfélagsþjónustu, og getur fangelsismálastofnun þá
 ákveðið að ákvörðun um fullnustu með samfélagsþjónustu verði afturkölluð og að
                     dómþoli afpláni refsinguna í fangelsi.
Þegar rof á skilyrðum samfélagsþjónustu eða meint afbrot er hvorki alvarlegt né
   ítrekað skal veita áminningu áður en ákveðið er að fangelsisrefsing skuli
                              afplánuð í fangelsi.
   Þegar ákveðið er skv. 1. eða 2. mgr. að fangelsisrefsing skuli afplánuð í
      fangelsi skal reikna tímalengd eftirstöðva út með hliðsjón af þeirri
             samfélagsþjónustu sem þegar hefur verið innt af hendi.
 Þegar eftirstöðvar fangelsisrefsingar sem að hluta hefur verið fullnustuð með
samfélagsþjónustu eru afplánaðar í fangelsi er heimilt að veita reynslulausn af
eftirstöðvunum skv. 63. gr. þannig að helmingur og tveir þriðju hlutar reiknist
                    af óafplánuðum eftirstöðvum refsitímans.

                     III. kafli. Réttindi og skyldur fanga.
                            32. gr. Vistun í klefa.
  Fangi skal vera einn í klefa nema sérstakar aðstæður eða húsrými komi í veg
fyrir það og skal fangaklefi vera læstur að næturlagi svo sem nánar er tilgreint
 í reglum fangelsis. Fangelsismálastofnun getur ákveðið að klefar séu ólæstir í
 tilteknum fangelsum eða fangelsisdeildum eða í öðrum tilvikum þegar sérstakar
                               ástæður mæla með.
                              33. gr. Heimsóknir.
   Fangi getur fengið heimsóknir í fangelsi, eigi sjaldnar en vikulega eftir
                              aðstæðum í fangelsi.
 Forstöðumaður fangelsis getur leyft frekari heimsóknir og hvort fleiri en einn
                       mega heimsækja fanga hverju sinni.
 Ef sérstakar ástæður eru fyrir hendi getur forstöðumaður ákveðið að heimsóknir
 tiltekinna manna fari fram undir eftirliti starfsmanns eða í öðrum vistarverum
 fangelsis, sbr. 34. og 35. gr., eða með því að banna líkamlega snertingu gests
og fanga, enda sé ástæða til að ætla að heimsóknin verði misnotuð eða trufli ró,
                          reglu eða öryggi í fangelsi.
Forstöðumaður getur bannað tilteknum mönnum að heimsækja fanga, enda liggi fyrir
  rökstuddur grunur um þær ástæður sem í 3. mgr. greinir. Slíka ákvörðun skal
                              rökstyðja skriflega.
  Fangi getur neitað að þiggja heimsóknir annarra en þeirra sem eiga við hann
   opinber erindi. Munir eða efni sem gestur hefur meðferðis og sem fanga er
  óheimilt að hafa í fangelsi skulu vera í vörslum fangelsis meðan á heimsókn
                                    stendur.
Heimilt er að leita á þeim sem heimsækja fanga. Leit getur annars vegar verið í
    ytri fötum og hins vegar líkamsleit, enda samþykki heimsóknargestur það.
 Samþykki hann það ekki má láta heimsóknina fara fram með öðrum hætti, sbr. 3.
                     mgr., eða synja um hana, sbr. 4. mgr.
                        34. gr. Fyrirkomulag heimsókna.
   Fangi tekur á móti heimsóknum í heimsóknarherbergi, sé slíkt herbergi til
                           staðar, eða í klefa sínum.
Forstöðumaður fangelsis getur ákveðið í sérstökum tilvikum að heimsókn til fanga
 fari fram í öðrum vistarverum fangelsis. Ákvörðun um það skal bókuð og ástæða
                                   tilgreind.
 Forstöðumanni fangelsis ber að skipuleggja aðstæður þannig að börn geti komið
 með í heimsóknir og að þeim sé sýnd nærgætni. Þurfi heimsókn að fara fram utan
        fangelsis vegna hagsmuna barns skal það gert á grundvelli álits
               barnaverndaryfirvalda eða annarra sérhæfðra aðila.
                        35. gr. Eftirlit með heimsóknum.
           Heimsóknir til fanga skulu almennt fara fram án eftirlits.
    Forstöðumaður fangelsis getur ákveðið að heimsókn skuli fara fram undir
eftirliti ef nauðsynlegt þykir til að viðhalda góðri reglu og öryggi í fangelsi
  eða til að koma í veg fyrir refsiverðan verknað. Slík ákvörðun skal bókuð og
                                   rökstudd.
  Sá sem heimsækir fanga og fangi sjálfur geta óskað eftir því að fangavörður
                           verði viðstaddur heimsókn.
  Heimsókn lögmanns til fanga skal ávallt vera án eftirlits nema lögmaður óski
                                    annars.
  Heimilt er að rjúfa heimsókn ef það þykir nauðsynlegt til að viðhalda góðri
  reglu og öryggi í fangelsi eða til að koma í veg fyrir refsiverðan verknað.
                                36. gr. Símtöl.
  Fangi á rétt á símtölum við fólk utan fangelsis á þeim tímum dags sem reglur
 fangelsis segja til um. Heimilt er að takmarka fjölda símtala hvers og eins og
lengd þeirra ef nauðsynlegt reynist til að aðrir fangar fái notið þessa réttar.
 Símtöl til fanga í öðrum fangelsum eru bönnuð nema með samþykki forstöðumanns.
   Heimilt er að hlusta á símtöl fanga ef það telst nauðsynlegt vegna almenns
 eftirlits, til að viðhalda góðri reglu og öryggi í fangelsi, til að koma í veg
fyrir refsiverðan verknað eða til að vernda þann sem afleiðingar af broti fanga
               hafa bitnað á og þann sem vitnað hefur gegn fanga.
Ákvörðun um að hlusta á símtal skal tilkynnt fanga fyrir fram og ástæður hennar
tilgreindar og bókaðar. Heimilt er að setja það skilyrði að símtalið fari fram á
         tungumáli sem fangavörður skilur en ella þýði túlkur samtalið.
 Ekki er heimilt að hlusta á símtöl fanga við lögmann, opinberar stofnanir eða
                              umboðsmann Alþingis.
  Samkvæmt beiðni rétthafa símanúmers getur forstöðumaður fangelsis ákveðið að
                  ekki verði hringt í símanúmerið úr fangelsi.
  Fangi greiðir sjálfur kostnað við símtöl sín önnur en til lögmanns, dóms- og
    kirkjumálaráðuneytisins, umboðsmanns Alþingis og fangelsismálastofnunar.
                              37. gr. Bréfaskipti.
  Fanga er heimilt að senda og taka við bréfum. Forstöðumaður fangelsis getur
 ákveðið að opna og lesa bréf til og frá fanga í viðurvist hans til að viðhalda
góðri reglu og öryggi í fangelsi, til að fyrirbyggja refsiverðan verknað eða til
 að vernda þann sem afleiðingar af broti fanga hafa bitnað á og þann sem vitnað
   hefur gegn fanga. Forstöðumaður getur í sama tilgangi ákveðið að takmarka
bréfaskipti fanga við ákveðna aðila eða stöðva sendingu bréfa til og frá fanga.
   Heimilt er að setja það skilyrði að bréfaskipti fari fram á tungumáli sem
      fangavörður skilur en annars verði skjalaþýðanda falið að þýða bréf.
  Ekki skal skoða bréfaskipti milli fanga og lögmanns, opinberra stofnana eða
                             umboðsmanns Alþingis.
Ákvörðun um að lesa bréf, eða leggja hald á það, skal tilkynnt fanga og ástæður
                         hennar tilgreindar og bókaðar.
Þegar fangelsi útvegar bréfsefni eða umslög má það ekki bera með sér stimpil eða
       önnur einkenni sem af má ráða að sendandi sé vistaður í fangelsi.
  Fangi skal sjálfur bera kostnað af bréfum sem hann sendir nema til lögmanns,
      fangelsismálastofnunar, opinberra stofnana eða umboðsmanns Alþingis.
                        38. gr. Aðgangur að fjölmiðlum.
  Fangi skal að jafnaði eiga kost á að fylgjast með gangi þjóðmála með lestri
                    dagblaða og í gegnum útvarp og sjónvarp.
Fangelsismálastofnun ákveður í samráði við forstöðumann fangelsis hvort heimila
  skuli fjölmiðlaviðtal við fanga. Slíkt skal ekki heimila ef það er andstætt
                   almannahagsmunum eða hagsmunum brotaþola.
                         39. gr. Útivera og tómstundir.
   Fangi á rétt á útiveru og að iðka tómstundastörf, líkamsrækt og íþróttir í
frítíma eftir því sem aðstæður í fangelsi leyfa í að minnsta kosti eina og hálfa
 klukkustund á dag nema það sé ósamrýmanlegt góðri reglu og öryggi í fangelsi.
                            40. gr. Erlendir fangar.
 Erlendur fangi á rétt á að hafa samband við sendiráð lands síns eða ræðismann
                                     þess.
Nú er fangi ríkisfangslaus eða flóttamaður og skal fangelsi þá aðstoða hann við
    að hafa samband við fulltrúa innlendra eða alþjóðlegra stofnana sem gæta
                         hagsmuna slíkra einstaklinga.
Erlendur fangi á rétt á túlki þegar honum er gerð grein fyrir réttindum sínum og
  skyldum í afplánun sé þess þörf. Hann á jafnframt rétt á að hafa samband við
                lögmann sinn með aðstoð túlks þegar þurfa þykir.
                              41. gr. Trúariðkun.
Fangi skal eiga kost á að hafa samband við prest eða annan sambærilegan fulltrúa
                               skráðs trúfélags.
                             42. gr. Munir í klefa.
 Forstöðumaður fangelsis getur leyft fanga, í samræmi við reglur fangelsis, að
       hafa í klefa sínum eigin tölvu, þó án nettengingar, tölvuprentara,
 hljómflutningstæki, útvarpstæki, sjónvarpstæki o.fl. Fanga er óheimilt að hafa
                  síma eða önnur fjarskiptatæki í klefa sínum.
   Fanga er óheimilt að hafa í vörslum sínum áfengi eða ávana- og fíkniefni.
Fanga er heimilt að hafa peninga í fórum sínum eða í klefa sínum, þó ekki hærri
fjárhæð en sem svarar þóknun fangans á einum mánuði. Fangi skal eiga kost á því
             að frekari fjármunir séu geymdir í vörslum fangelsis.
                            43. gr. Talsmenn fanga.
  Fangar geta kosið sér talsmenn til að vinna að málefnum fanga og til að koma
                            fram fyrir þeirra hönd.

                         IV. kafli. Leyfi úr fangelsi.
                         44. gr. Reglubundin dagsleyfi.
 Forstöðumaður fangelsis getur að fengnu samþykki fangelsismálastofnunar veitt
fanga sem afplánar refsingu reglubundin dagsleyfi til dvalar utan fangelsis til
  að vera með fjölskyldu sinni eða vinum ef slíkt telst heppilegt sem þáttur í
 refsifullnustu eða til að búa fanga undir að ljúka afplánun. Slíkt leyfi skal
 vera 14 klukkustundir að hámarki og skal að jafnaði veitt frá kl. 7 að morgni
     til kl. 22 að kvöldi sama dags. Heimilt er að lengja leyfið ef fangi á
              sannanlega um langan veg að fara til heimilis síns.
Í beiðni um leyfi skal fangi upplýsa hvernig hann hyggst verja leyfinu eða hvern
hann hyggst heimsækja. Áður en leyfi er veitt er heimilt að leita staðfestingar
              hjá viðkomandi á því að heimsókn geti átt sér stað.
Leyfi samkvæmt þessari grein kemur fyrst til skoðunar þegar fangi hefur samfellt
afplánað þriðjung refsitímans í fangelsi, þó ekki skemmri tíma en eitt ár. Þegar
  fangi hefur verið samfellt í fjögur ár í fangelsi er heimilt að veita honum
            slíkt leyfi þótt þriðjungur refsitímans sé ekki liðinn.
      Dagsleyfi má veita á ný ef liðinn er einn mánuður frá síðasta leyfi.
 Nú fer afplánun fram utan fangelsis skv. 24. gr. og er þá heimilt að setja það
      skilyrði að fanga skuli ekki veitt dagsleyfi samkvæmt þessari grein.
                         45. gr. Ákvörðun um dagsleyfi.
Taka skal tillit til afbrots og sakar- og afplánunarferils þess fanga sem í hlut
á við ákvörðun dagsleyfis. Einnig skal taka tillit til hegðunar hans í fangelsi
 og þess hvort hann hafi notfært sér meðferðarúrræði sem til boða hafa staðið í
                                   fangelsi.
    Nú hefur fangi verið dæmdur í síðasta refsidómi eða áður fyrir manndráp,
   ofbeldis- eða kynferðisbrot, meiri háttar fíkniefnabrot, brennu eða annað
almennt hættubrot, eða auðgunarbrot framið með ofbeldi eða hótun um ofbeldi, og
skal þá sýna sérstaka gát við mat á því hvort fanga skuli veitt leyfi til dvalar
 utan fangelsis. Sama gildir ef mál þar sem viðkomandi fangi er grunaður um eða
ákærður fyrir slíkt brot er til meðferðar hjá lögreglu, dómstólum eða ákæruvaldi
og einnig ef fangi telst síbrotamaður eða hætta er á að hann muni misnota leyfi
                         eða reyna að komast úr landi.
   Nú hefur fangi strokið úr afplánun eða gæsluvarðhaldi og skulu þá líða að
  minnsta kosti tvö ár þar til unnt er að veita fanga slíkt leyfi. Hafi fangi
 framið refsiverðan verknað í fyrra dagsleyfi eða að öðru leyti misnotað slíkt
leyfi skal leyfi eigi veitt fyrr en að minnsta kosti átta mánuðir eru liðnir frá
 slíku atviki. Nú verður fangi uppvís að neyslu áfengis eða ávana- og fíkniefna
  eða hann hefur framið agabrot í fangelsi eða utan þess og kemur þá leyfi til
 dvalar utan fangelsis að jafnaði eigi til greina fyrr en að sex mánuðum liðnum
                               frá slíku atviki.
                            46. gr. Skammtímaleyfi.
 Forstöðumaður fangelsis getur að fengnu samþykki fangelsismálastofnunar veitt
        fanga skammtímaleyfi til dvalar utan fangelsis í þeim tilgangi:
    1. að heimsækja náinn ættingja eða annan nákominn í fjölskyldu fanga sem er
  alvarlega sjúkur að fengnu samþykki viðkomandi eða hans nánasta aðstandanda,
    2. að vera viðstaddur jarðarför eða kistulagningu náins ættingja eða annars
nákomins í fjölskyldu fanga; þó getur fangi verið viðstaddur bæði kistulagningu
                  og jarðarför maka síns, niðja eða foreldris,
           3. að vera viðstaddur fæðingu, skírn eða fermingu barns síns,
            4. að gæta sérstaklega brýnna persónulegra hagsmuna sinna.
Ekki skal veita fanga leyfi til dvalar utan fangelsis skv. 1.4. tölul. 1. mgr.
  nema fyrir liggi fullnægjandi gögn um þar til greindar aðstæður. Slíkt leyfi
  skal vera átta klukkustundir að hámarki. Lengja má þann tíma þegar sérstakar
   aðstæður eru fyrir hendi, svo sem þegar um langan veg er að fara. Þó skulu
              skammtímaleyfi aldrei vera lengri en nauðsyn krefur.
  Með nánum ættingja og öðrum nákomnum í fjölskyldu fanga í 1. og 2. tölul. 1.
  mgr. er átt við maka, sambúðarmaka, niðja, stjúpbörn, fósturbörn, foreldra,
  tengdaforeldra, systkin, systkinabörn, föður- og móðurforeldra og föður- og
                                 móðursystkin.
Forstöðumaður fangelsis ákveður í samráði við fangelsismálastofnun hvernig gæslu
                       á fanganum skuli hagað í leyfinu.
              47. gr. Nám, vinna eða starfsþjálfun utan fangelsis.
 Fangelsismálastofnun getur veitt fanga sem afplánar refsingu leyfi til dvalar
utan fangelsis til að stunda nám, vinnu eða starfsþjálfun ef það telst heppilegt
   sem þáttur í refsifullnustu eða til að búa fanga undir að afplánun ljúki.
Forstöðumaður fangelsis ákveður í samráði við fangelsismálastofnun hvernig gæslu
 á fanganum skuli hagað í leyfinu. Slíkt leyfi er að jafnaði ekki veitt fyrr en
 fangi hefur afplánað þriðjung refsitímans, þó að lágmarki eitt ár. Þegar fangi
  hefur verið samfellt í fjögur ár í fangelsi er heimilt að veita honum slíkt
               leyfi þótt þriðjungur refsitímans sé ekki liðinn.
Áður en leyfi til dvalar utan fangelsis skv. 1. mgr. er veitt skal liggja fyrir
staðfest stundaskrá og skrifleg staðfesting skóla eða vottorð vinnuveitanda eða
 þess sem veitir starfsþjálfun um að fangi geti hafið og stundað nám, vinnu eða
  starfsþjálfun þann tíma sem fyrirhugað er að leyfið gildi. Þá skal gengið úr
skugga um að þessum aðilum sé ljóst að um fanga sé að ræða sem afpláni refsingu
       og þeim gerð grein fyrir reglum og skilyrðum sem gilda um leyfið.
                           48. gr. Skilyrði í leyfi.
         Eftirtalin skilyrði eru fyrir leyfi til dvalar utan fangelsis:
    1. að fangi neyti ekki eða hafi í vörslu sinni áfengi, ávana- og fíkniefni
                    eða önnur lyf sem honum eru ekki ætluð,
                  2. að fangi fari ekki af landi brott í leyfinu,
    3. að fangi geri eða fari ekki annað í leyfinu en samræmist tilgangi þess.
 Auk þessa er heimilt að setja eftirtalin skilyrði fyrir leyfi til dvalar utan
                                   fangelsis:
     1. að fangi láti í té öndunarsýni við endurkomu í fangelsið eða blóð- og
                        þvagsýni fyrir og eftir leyfið,
          2. að fangi gangist undir líkamsleit við endurkomu í fangelsið,
    3. að fangi skuli ekki, ef tillit til brotaþola eða nánustu aðstandenda eða
eðli eða grófleiki brotsins mæla með, koma á ákveðna staði eða hafa samband við
                            ákveðna menn í leyfinu,
     4. að fanginn skuli tilkynna sig til lögreglu eða fangelsismálayfirvalda,
     5. að tilteknir einstaklingar sæki fangann og aki honum aftur í fangelsi.
  Heimilt er að setja frekari skilyrði fyrir leyfi til dvalar utan fangelsis.
 Tilgreina skal hvenær fanganum er heimilt að yfirgefa fangelsið og hvenær hann
 skal vera kominn aftur í fangelsið. Fangi skal tilkynna fangelsinu svo fljótt
sem auðið er ef slys, sjúkdómur eða önnur sambærileg atvik gera honum ókleift að
                       koma úr leyfinu á tilsettum tíma.
                            49. gr. Umsókn um leyfi.
 Nú óskar fangi eftir leyfi til dvalar utan fangelsis og skal hann þá sækja um
                   það skriflega til forstöðumanns fangelsis.
    Þegar fanga er veitt leyfi til dvalar utan fangelsis skal afhenda honum
 skírteini sem greinir skilyrði fyrir leyfisveitingunni, hvaða reglur gilda um
     leyfið að öðru leyti og hverju það varðar að rjúfa skilyrði leyfisins.
 Óheimilt er að veita fanga leyfi til dvalar utan fangelsis nema hann undirriti
skriflega yfirlýsingu um að hann vilji hlíta þeim reglum og skilyrðum sem gilda
                                   um leyfið.
                               50. gr. Kostnaður.
Fangi ber sjálfur kostnað af leyfi til dvalar utan fangelsis. Fangi skal þó ekki
                       bera kostnað af fylgd fangavarða.
              51. gr. Afturköllun leyfis og rof á skilyrðum þess.
 Heimilt er að afturkalla leyfi til dvalar utan fangelsis vegna hegðunar fanga
  eða annarra atvika sem verða eftir að ákvörðun um leyfi er tekin og áður en
 leyfi kemur til framkvæmda og hefðu komið í veg fyrir leyfisveitinguna ef þau
hefðu þá verið kunn. Sama á við ef rökstudd ástæða er til að ætla að fangi muni
                              misfara með leyfið.
 Nú rýfur fangi skilyrði leyfis til dvalar utan fangelsis eða brýtur gegn þeim
  reglum sem um leyfið gilda og getur þá sá sem leyfið veitti fellt það niður.
 Slík brot gegn skilyrðum leyfis eða reglum þess geta varðað agaviðurlögum skv.
                                   VI. kafla.

                 V. kafli. Leit, líkamsleit og líkamsrannsókn.
                             52. gr. Leit í klefa.
Forstöðumaður fangelsis tekur ákvörðun um leit í klefa fanga ef grunur leikur á
                     að þar sé að finna muni eða efni sem:
                     1. refsivert er að hafa í vörslum sínum,
                    2. hafa orðið til við refsiverðan verknað,
                      3. smyglað hefur verið inn í fangelsið,
     4. fanga er óheimilt að hafa í vörslum sínum eða í klefa samkvæmt reglum
                                   fangelsis.
  Einnig má leita í klefa fanga vegna almenns eftirlits og skoða klefa að öðru
                 leyti þótt skilyrði 1. mgr. séu ekki uppfyllt.
 Fangi skal að jafnaði vera viðstaddur leit í klefa. Heimilt er þó að víkja frá
 þessu skilyrði. Gera skal skýrslu um leitina og þá muni eða efni sem kunna að
               hafa fundist og fanga er óheimilt að hafa í klefa.
   Fanga skal skýrt frá ástæðum fyrir leit í klefa áður en hún fer fram nema
 sérstakar ástæður mæli gegn því. Ákvörðun um leit í klefa fanga skal tekin með
                               rökstuddri bókun.
                             53. gr. Leit á fanga.
 Leita má á fanga og í fötum hans við komu í fangelsi, eftir heimsóknir og við
almennt eftirlit til þess að koma í veg fyrir að hann hafi í vörslum sínum muni
                    eða efni sem getið er í 1. mgr. 52. gr.
      Leit á fanga innanklæða skal gerð af fangelsisstarfsmanni sama kyns.
                            54. gr. Líkamsrannsókn.
  Forstöðumaður tekur ákvörðun um líkamsrannsókn á fanga ef grunur leikur á að
  hann hafi falið í líkama sínum muni eða efni sem getið er í 1. mgr. 52. gr.
Einnig má taka blóð- og þvagsýni úr fanga ef grunur leikur á að hann hafi neytt
 áfengis eða ávana- og fíkniefna, við komu í fangelsi og við almennt eftirlit.
     Læknir eða hjúkrunarfræðingur annast líkamsrannsókn og töku blóðsýnis.
Nú fer fram líkamsrannsókn og skal gerð skýrsla um tilefni hennar og framkvæmd.
       Ákvörðun um líkamsrannsókn á fanga skal taka með rökstuddri bókun.
                            55. gr. Stjórnsýslukæra.
          Stjórnsýslukæra frestar ekki aðgerðum samkvæmt þessum kafla.

                     VI. kafli. Agabrot, agaviðurlög o.fl.
                                56. gr. Agabrot.
  Forstöðumaður fangelsis getur beitt fanga agaviðurlögum vegna brota á lögum
þessum og reglum sem settar eru á grundvelli þeirra og kveða á um skyldur fanga,
               enda komi fram að brot á þeim varði agaviðurlögum.
                              57. gr. Agaviðurlög.
                          Agaviðurlög eru eftirtalin:
                               1. Skrifleg áminning.
   2. Svipting helmings þóknunar fyrir ástundun vinnu og náms um ákveðinn tíma.
   3. Svipting aukabúnaðar sem sérstakt leyfi þarf fyrir og takmörkun heimsókna,
                            símtala og bréfaskipta.
                          4. Einangrun í allt að 15 daga.
Aðeins er heimilt að beita einangrun sem agaviðurlögum vegna eftirfarandi brota
                            eða tilrauna til brota:
                                    1. Stroks.
       2. Smygls í fangelsi, vörslu eða neyslu áfengis, ólöglegra lyfja eða
             fíkniefna og vörslu vopna eða annarra skaðlegra hluta.
     3. Ofbeldis eða hótunar um ofbeldi gagnvart öðrum föngum eða starfsmönnum
                                   fangelsis.
                             4. Grófra skemmdarverka.
              5. Annarra grófra eða endurtekinna minni háttar brota.
Nú er brot smávægilegt og fangi hefur ekki áður framið agabrot og má þá eingöngu
                          beita skriflegri áminningu.
             Beita má fleiri en einni tegund agaviðurlaga samtímis.
Áður en ákvörðun um agaviðurlög er tekin skulu málsatvik rannsökuð og skal fanga
 gefinn kostur á að kynna sér fyrirliggjandi gögn og koma sjónarmiðum sínum um
                                þau á framfæri.
 Ákvörðun um agaviðurlög skal rökstudd, bókuð og birt fanga í viðurvist vitnis.
                              58. gr. Aðskilnaður.
    Heimilt er að aðskilja fanga frá öðrum föngum þegar það er nauðsynlegt:
                               1. af öryggisástæðum,
         2. vegna yfirvofandi hættu sem lífi eða heilbrigði hans er búin,
     3. vegna hættu á að fangi valdi meiri háttar spjöllum á eignum fangelsis,
                         4. til að koma í veg fyrir strok,
       5. til að koma í veg fyrir að fangi hvetji aðra til að brjóta reglur
                                   fangelsis,
    6. til að hindra að fangi taki þátt í að útvega sér eða öðrum áfengi, önnur
                               vímuefni eða lyf,
               7. til að afstýra að hann beiti aðra fanga yfirgangi.
  Aðskilnaður skal ekki standa lengur en nauðsyn krefur og aldrei lengur en 24
                                     tíma.
 Ákvörðun um tímabundinn aðskilnað skal rökstudd og bókuð. Slík ákvörðun sætir
                                   ekki kæru.
                         59. gr. Vistun í öryggisklefa.
Vista má fanga í öryggisklefa ef nauðsyn krefur til að koma í veg fyrir ofbeldi,
hemja ofbeldisfullan mótþróa hans eða hindra að hann skaði sjálfan sig eða aðra.
    Þegar fangi er vistaður í öryggisklefa má nota belti, hanska og fót- og
                                  handreimar.
Forstöðumaður fangelsis tekur ákvörðun um vistun fanga í öryggisklefa. Vistun í
  öryggisklefa og aðrar aðgerðir sem beitt er í tengslum við hana skulu aldrei
   standa lengur en samræmist tilgangi vistunar og beitingu annarra aðgerða.
  Ákvörðun um vistun í öryggisklefa skal rökstudd og bókuð. Þá skal ákvörðunin
             birt fanganum í viðurvist vitnis þegar aðstæður leyfa.
                             60. gr. Læknisskoðun.
  Þegar einangrun skv. 57. gr. eða aðskilnaði skv. 58. gr. er beitt, eða fangi
settur í öryggisklefa skv. 59. gr., skal kalla til lækni til að skoða fanga. Ef
     unnt er skal læknir skoða fanga í einangrun eða öryggisklefa daglega.
                              61. gr. Málsmeðferð.
  Ákvarðanir um agaviðurlög skv. 57. gr. og vistun í öryggisklefa skv. 59. gr.
   sæta kæru til dómsmálaráðuneytisins og skal skýra fanga frá því um leið og
     ákvörðun er birt. Þegar ákvörðun er kærð skulu gögn málsins þegar send
ráðuneytinu. Ráðuneytið skal taka ákvörðun innan fjögurra virkra daga frá því að
    kæran barst, ella fellur hin kærða ákvörðun úr gildi. Berist kæran utan
 afgreiðslutíma ráðuneytisins telst hún hafa borist því við upphaf næsta virka
                                     dags.
                        62. gr. Haldlagning og upptaka.
   Forstöðumaður fangelsis getur tekið ákvörðun um að leggja hald á og eftir
 atvikum gera upptæka muni eða efni sem óheimilt er að koma með, varðveita eða
  búa til í fangelsi. Sama gildir um muni eða peninga sem reynt hefur verið að
  smygla til fanga. Ekki er þó heimilt að gera upptæka eign grandlauss þriðja
                                     manns.
Forstöðumaður fangelsis getur einnig tekið ákvörðun um upptöku muna eða peninga
      sem finnast innan fangelsis ef ekki er vitað hver er eigandi þeirra.

                           VII. kafli. Reynslulausn.
                        63. gr. Skilyrði reynslulausnar.
         Þegar fangi hefur afplánað tvo þriðju hluta refsitímans getur
      fangelsismálastofnun ákveðið að hann skuli látinn laus til reynslu.
 Heimilt er að veita þeim fanga, sem ekki afplánar refsingu fyrir alvarlegt eða
  að öðru leyti gróft afbrot, lausn til reynslu þegar helmingur refsitímans er
     liðinn. Þá er heimilt að veita fanga lausn til reynslu þegar helmingur
refsitímans er liðinn, þrátt fyrir að hann afpláni refsingu fyrir alvarlegt eða
að öðru leyti gróft afbrot, ef mjög sérstakar persónulegar ástæður mæla með því
og framkoma og hegðun fanga í refsivistinni hefur verið með ágætum. Sama gildir
  liggi fyrir ákvörðun Útlendingastofnunar um að fanga verði vísað úr landi að
 afplánun lokinni. Nú hefur fangi tvívegis eða oftar afplánað fangelsisrefsingu
   og verður honum þá ekki veitt reynslulausn samkvæmt þessari málsgrein nema
                          sérstakar ástæður mæli með.
 Fanga, sem á mál til meðferðar hjá lögreglu, ákæruvaldi eða dómstólum þar sem
     hann er kærður fyrir refsiverðan verknað, verður að jafnaði ekki veitt
 reynslulausn, enda sé málið rekið með eðlilegum hætti og dráttur á því ekki af
                                völdum fangans.
 Fanga, sem telst vera síbrotamaður eða sem ítrekað hefur verið veitt lausn til
    reynslu og rofið skilyrði hennar, skal ekki veitt reynslulausn á ný nema
 sérstakar ástæður mæli með. Sama gildir þegar reynslulausn telst óráðleg vegna
haga fangans eða með tilliti til almannahagsmuna, svo sem þegar hann hefur sýnt
    af sér mjög ámælisverða hegðun í afplánun eða er talinn hættulegur öðrum
  samkvæmt mati fagaðila. Nú er fanga synjað um reynslulausn samkvæmt þessari
 málsgrein og skal þá kynna honum hvaða skilyrði hann þurfi að uppfylla svo að
                       unnt sé að endurskoða ákvörðunina.
 Það er skilyrði reynslulausnar að fangi lýsi því yfir að hann vilji hlíta þeim
  skilyrðum sem sett eru fyrir reynslulausn. Þegar fangi fær lausn til reynslu
  skal afhenda honum skírteini er greini skilyrði fyrir reynslulausn og hverju
                               skilorðsrof varði.
  Þegar hluti fangelsisrefsingar er óskilorðsbundinn en hluti skilorðsbundinn
 verður reynslulausn ekki veitt. Sama gildir þegar fangi afplánar vararefsingu
                                   fésektar.
      Nú hefur dómþoli ekki hafið afplánun og er þá heimilt að veita honum
    reynslulausn af refsingunni ef hann hefur áður afplánað að minnsta kosti
  jafnlanga refsingu og refsingin er einvörðungu vegna afbrota sem framin eru
 fyrir þá afplánun og hann hefur ekki verið dæmdur fyrir afbrot framin eftir að
    þeirri afplánun lauk. Sama gildir ef dómþoli hefur þegar hafið afplánun.
                        64. gr. Skilyrði á reynslutíma.
 Reynslutími skal vera allt að þremur árum. Nú er óafplánað fangelsi lengra en
             þrjú ár og má þá ákveða reynslutíma allt að fimm árum.
    Það er skilyrði reynslulausnar að aðili gerist ekki sekur um nýtt brot á
reynslutíma. Auk þess má ákveða að reynslulausn verði, allan eða nánar tiltekinn
              hluta reynslutímans, bundin eftirfarandi skilyrðum:
    1. Að aðili sé háður umsjón og eftirliti fangelsismálastofnunar eða annars
                             aðila sem hún ákveður.
              2. Að aðili neyti ekki áfengis eða ávana- og fíkniefna.
     3. Að aðili hlíti fyrirmælum umsjónaraðila um dvalarstað, menntun, vinnu,
                umgengni við aðra menn og iðkun tómstundastarfa.
   4. Að aðili sæti sérstakri meðferð innan eða utan stofnunar. Vistun á stofnun
               getur þó ekki staðið lengur en til loka refsitíma.
Fangelsismálastofnun tekur ákvarðanir skv. 1. og 2. mgr. og getur vegna breyttra
             ástæðna fellt skilyrði niður að nokkru leyti eða öllu.
Nú sætir aðili skilyrði skv. 2. tölul. 2. mgr. og er þá heimilt að krefjast þess
að hann undirgangist rannsókn á öndunarsýni eða blóð- og þvagrannsókn ef ástæða
              er til að ætla að hann hafi brotið gegn skilyrðinu.
                              65. gr. Skilorðsrof.
 Nú fremur maður nýtt brot eftir að hann hlýtur reynslulausn og rannsókn hefst
  hjá lögreglu gegn honum sem sakborningi fyrir lok reynslutíma, og ákveður þá
dómstóll sem fjallar um mál þetta refsingu í einu lagi fyrir brot það sem nú er
   dæmt um og svo með hliðsjón af fangelsisrefsingu sem óafplánuð er samkvæmt
reglum 60. gr. almennra hegningarlaga þannig að fangelsi samkvæmt eldra dómi er
                     virt með sama hætti og skilorðsdómur.
    Að kröfu ákæranda getur þó dómstóll úrskurðað að maður, sem hlotið hefur
 reynslulausn, skuli afplána eftirstöðvar refsingar ef hann á reynslutíma rýfur
gróflega almennt skilyrði reynslulausnar, enda liggi fyrir sterkur grunur um að
hann hafi framið nýtt brot sem varðað getur sex ára fangelsi eða að brotið varði
  við 1. mgr. 218. gr. almennra hegningarlaga. Við meðferð slíkrar kröfu skal
dómari skipa honum verjanda að ósk hans og fara með málið eftir [XV. kafla laga
 um meðferð sakamála]^1) eftir því sem við á. Heimilt er að kæra úrskurð dómara
   skv. 1. málsl. til Hæstaréttar og skal við meðferð kærumálsins farið eftir
   reglum [XXX. kafla laga um meðferð sakamála]^1) eftir því sem við á. Kæra
 frestar ekki framkvæmd úrskurðar. Dómari skal víkja sæti eftir útgáfu ákæru ef
hann hefur áður úrskurðað mann, sem ákærður er í málinu, skv. 1. málsl. þessarar
                                  málsgreinar.
   Rjúfi maður skilorð að öðru leyti getur fangelsismálastofnun ákveðið hvort
breytt skuli skilyrðum og reynslu- og/eða tilsjónartími lengdur allt að lögmæltu
           hámarki hans eða hann taki út refsingu sem eftir stendur.
 Nú er ekki tekin ákvörðun um að maður afpláni fangelsisrefsingu sem hann átti
ólokið, sbr. 1.3. mgr., og telst refsingu þá fullnægt á því tímamarki sem hann
                               fékk reynslulausn.
 Nú er ákveðið að láta mann taka út eftirstöðvar fangelsisrefsingar, sbr. 2. og
3. mgr., og má þá veita reynslulausn á ný þótt eigi sé fullnægt skilyrðum 1. og
2. mgr. 63. gr. Í þessu tilviki gilda ákvæði 64. gr. um reynslutíma en þó þannig
     að dreginn skal frá sá tími sem hann hefur notið reynslulausnar áður.
      Nú er maður sem sætt hefur nokkrum hluta fangelsisrefsingar náðaður
   skilorðsbundið, og er þá heimilt að setja honum þau skilyrði að hann hlíti
                               ákvæðum 1.4. mgr.
                            ^1)[2]L. 88/2008, 234. gr.

                    VIII. kafli. Skilorðsbundnar refsingar.
                          66. gr. Tilhögun eftirlits.
 Þegar mælt er fyrir um eftirlit með þeim sem frestað er ákæru gegn, dæmdir eru
 skilorðsbundið eða fá náðun fer fangelsismálastofnun með eftirlitið eða felur
                                   það öðrum.
Nú hefur aðila verið sett skilyrði um dvöl á hæli skv. 4. tölul. 3. mgr. 57. gr.
 almennra hegningarlaga og getur fangelsismálastofnun þá vegna breyttra ástæðna
      fellt skilyrðið niður að nokkru leyti eða öllu, að fengnum tillögum
                   forstöðumanns hælis, ef því er að skipta.
                          67. gr. Veiting upplýsinga.
  Fangelsismálastofnun gerir dómþola grein fyrir því hvað felist í því að sæta
 eftirliti. Dómþola ber að upplýsa fangelsismálastofnun um hagi sína og ber að
       hlíta því sem fyrir hann er lagt af hálfu fangelsismálastofnunar.
                            68. gr. Sértæk skilyrði.
   Nú hefur aðila verið sett skilyrði um að neyta ekki áfengis eða ávana- og
fíkniefna og getur þá fangelsismálastofnun krafist þess að dómþoli undirgangist
  rannsókn á öndunarsýni eða blóð- og þvagrannsókn ef ástæða er til að ætla að
                       hann hafi brotið gegn skilyrðinu.
                            69. gr. Rof á skilyrðum.
Telji fangelsismálastofnun að sá sem sætir eftirliti hafi rofið skilyrði þau sem
honum var gert að hlíta með dómi eða ákærufrestun skal fangelsismálastofnun gera
                        lögreglu og ákæruvaldi viðvart.
   Eftirliti fangelsismálastofnunar með því að dómþoli haldi sérstök skilyrði
samkvæmt dómi eða ákærufrestun lýkur þegar ^1) rannsókn á meintum skilorðsrofum
  dómþola hefst hjá lögreglu. Falli rannsókn hjá lögreglu niður hefst eftirlit
             fangelsismálastofnunar samkvæmt þessari grein að nýju.
                            ^1)[3]L. 88/2008, 234. gr.

  IX. kafli. Fullnusta fésekta, innheimta sakarkostnaðar og framkvæmd upptöku.
                            70. gr. Innheimta sekta.
   Lögreglustjórar annast innheimtu sekta sem ákvarðaðar eru af dómstólum eða
stjórnvöldum nema annað komi fram í viðkomandi sektarákvörðun. Dómsmálaráðherra
er þó heimilt að ákveða að innheimta sekta og sakarkostnaðar verði á hendi eins
                lögreglustjóra eða annars aðila á landsvísu.^1)
Heimilt er að leyfa að sekt sé greidd með afborgunum. Eigi skal þó veita lengri
  greiðslufrest en eitt ár frá því að sekt kemur til innheimtu. Heimilt er að
       veita lengri greiðslufrest ef sérstakar aðstæður eru fyrir hendi.
Hafi greiðsla sektar ekki farið fram á tilskildum tíma skal þegar innheimta hana
     eða eftirstöðvar hennar með fjárnámi nema fyrir liggi að viðkomandi sé
                                   eignalaus.
 Ekki er leyfilegt, án sérstakrar lagaheimildar, að krefjast greiðslu sektar úr
 dánarbúi sökunauts né að innheimta sekt hjá nokkrum öðrum en sökunaut sjálfum.
Sökunautur sem gerð hefur verið sekt getur ekki krafið aðra um endurgreiðslu eða
                       bætur vegna greiðslu sektarinnar.
                                 ^1)Rg. 208/2006.
                              71. gr. Vararefsing.
Nú telur lögreglustjóri að innheimtuaðgerðir séu þýðingarlausar eða fullreyndar
    og skal hann þá ákveða að vararefsingu verði beitt. Að höfðu samráði við
  fangelsismálastofnun skal sektarþola send tilkynning um fyrirhugaða afplánun
          vararefsingar. Tilkynningu skal senda með sannanlegum hætti.
  Nú hefur hluti sektar verið greiddur og ákveður lögreglustjóri þá styttingu
afplánunartíma að sama skapi en þó þannig að afplánunartíminn verði ekki styttri
 en tveir dagar og að sektarfjárhæð sem svarar til hluta úr degi afplánist með
                                  heilum degi.
             72. gr. Fullnusta vararefsingar með samfélagsþjónustu.
 Nú innheimtist fésekt ekki sem er 60.000 kr. eða hærri og lögreglustjóri hefur
    ákveðið að maður skuli afplána vararefsingu hennar, og er þá heimilt, ef
 almannahagsmunir mæla ekki gegn því, að fullnusta vararefsinguna með ólaunaðri
                  samfélagsþjónustu, minnst 40 klukkustundir.
Um lengd fullnustu vararefsingar með samfélagsþjónustu gilda ákvæði 3. mgr. 28.
                                      gr.
Nú hefur umsækjandi fengið fimm eða fleiri sektir fyrir sambærileg brot og skal
                   þá að jafnaði synja um samfélagsþjónustu.
  Fullnusta vararefsingar með samfélagsþjónustu hefst þegar sektarþoli gengst
                  skriflega undir skilyrði samfélagsþjónustu.
                      73. gr. Umsókn um samfélagsþjónustu.
 Ákvæði II. kafla um samfélagsþjónustu gilda þegar vararefsing samkvæmt þessum
kafla er fullnustuð með samfélagsþjónustu að öðru leyti en því að í stað þess að
         umsókn um afplánun vararefsingar með samfélagsþjónustu sé send
fangelsismálastofnun skal sektarþoli senda lögreglustjóra slíka umsókn skriflega
eigi síðar en sjö dögum eftir að honum barst tilkynning um fyrirhugaða afplánun
                                 vararefsingar.
        Þegar lögreglustjóra berst umsókn um fullnustu vararefsingar með
    samfélagsþjónustu skal hann framsenda fangelsismálastofnun umsóknina til
                 ákvörðunar ásamt gögnum máls og umsögn sinni.
                       74. gr. Innheimta sakarkostnaðar.
  Lögreglustjóri, eða annar aðili samkvæmt ákvörðun dómsmálaráðherra, sbr. 70.
                     gr., annast innheimtu sakarkostnaðar.
  Um innheimtu sakarkostnaðar gilda ákvæði 70. og 71. gr. eftir því sem við á.
                        75. gr. Framkvæmd eignaupptöku.
                 Lögreglustjóri annast framkvæmd eignaupptöku.
Nú er það sem gert hefur verið upptækt í vörslu lögreglu og skal lögreglustjóri
ráðstafa því ef ætla má að það hafi verðgildi umfram kostnað við sölu. Að öðrum
               kosti skal eyða því sem gert hefur verið upptækt.

                    X. kafli. Málsmeðferð og kæruheimildir.
                   76. gr. Kæruleiðir og aðgangur að gögnum.
       Þegar forstöðumaður fangelsis tekur ákvörðun að höfðu samráði við
fangelsismálastofnun samkvæmt ákvæðum laga þessara er slík ákvörðun kæranleg til
                                  ráðuneytis.
  Fangi á ekki rétt á aðgangi að málsgögnum sem innihalda upplýsingar um aðra
                 fanga eða öryggisatriði viðkomandi fangelsis.
     Heimilt er að halda gögnum og upplýsingum frá fanganum ef slíkt telst
nauðsynlegt með tilliti til öryggis fangelsis, brotaþola, vitna eða annarra sem
 tengjast máli fanga, annarra fanga, rannsóknar sakamáls eða annarra sérstakra
                                    ástæðna.

                            XI. kafli. Ýmis ákvæði.
                         77. gr. Gæsluvarðhaldsfangar.
          Ákvæði V. og VI. kafla gilda einnig um gæsluvarðhaldsfanga.
   Eftir því sem við getur átt gilda ákvæði II., III. og IV. kafla einnig um
  gæsluvarðhaldsfanga svo framarlega sem annað leiðir ekki af takmörkunum sem
gæsluvarðhaldsfanga er gert að sæta á grundvelli laga um meðferð [sakamála].^1)
          Þó ber gæsluvarðhaldsfanga ekki að stunda vinnu í fangelsi.
                            ^1)[4]L. 88/2008, 234. gr.
                             78. gr. Náðunarnefnd.
Dómsmálaráðherra skipar þriggja manna nefnd, náðunarnefnd, svo og þrjá varamenn,
  til þriggja ára í senn. Formaður nefndarinnar og varaformaður skulu uppfylla
           skilyrði laga til að hljóta skipun í embætti héraðsdómara.
 Nefndin skal láta ráðherra í té rökstudda tillögu um afgreiðslu á erindum sem
til hans er skotið vegna ákvörðunar fangelsismálastofnunar um samfélagsþjónustu
              og reynslulausn, svo og um afgreiðslu náðunarbeiðna.
                       79. gr. Vinnsla persónuupplýsinga.
 Hjá fangelsismálastofnun og í fangelsum er vinnsla persónuupplýsinga um fanga
 heimil, þar á meðal þeirra upplýsinga sem viðkvæmar geta talist, að því marki
   sem slík vinnsla telst nauðsynleg vegna starfsemi viðkomandi stofnunar. Um
     meðferð persónuupplýsinga samkvæmt þessari grein fer samkvæmt lögum um
                   persónuvernd og meðferð persónuupplýsinga.
                         80. gr. Reglugerðarheimildir.
  Dómsmálaráðherra setur reglugerð^1) um nánari framkvæmd laga þessara, þar á
    meðal reglur um fangelsismálastofnun og hlutverk hennar, t.d. um vinnslu
persónuupplýsinga í stofnuninni og í fangelsum. Í reglugerð er einnig heimilt að
mæla fyrir um vinnu og nám fanga, um greiðslu og fjárhæð þóknunar fyrir vinnu og
nám, um leyfi til dvalar utan fangelsis og um viðtöl við fanga og talsmenn fanga
                                 í fjölmiðlum.
Þá er ráðherra heimilt að kveða í reglugerð^2) nánar á um önnur atriði er varða
    framkvæmd ákvæða um réttindi og skyldur fanga, fyrirkomulag og framkvæmd
   einangrunar, agaviðurlög, haldlagningu og upptöku muna, svo og um veitingu
         reynslulausnar, þar á meðal útfærslu skilyrða reynslulausnar.
                  Fangelsismálastofnun setur reglur fangelsa.
   ^1)Rg. 961/2005 (um fullnustu refsinga). ^2)Rg. 316/1977 (um nýtingu fangelsa
    í Reykjavík). Rg. 112/1978 (um ríkisfangelsisdeild í lögreglustöðinni á
  Akureyri). Rg. 584/1981 (um vistun fanga að Bitru í Hraungerðishreppi). Rg.
 829/1999 (um einkennisfatnað fangavarða og forstöðumanna fangelsa o.fl.). Rg.
                       347/2007 (um menntun fangavarða).
                              81. gr. Refsiákvæði.
Sá sem smyglar eða reynir að smygla til fanga munum eða efnum sem getið er í 1.
 mgr. 52. gr. og hann veit eða má vita að fanga er óheimilt að hafa í fangelsi
skal sæta sektum eða fangelsi allt að sex mánuðum nema þyngri refsing liggi við
                             samkvæmt öðrum lögum.
                              82. gr. Gildistaka.
                       Lög þessi taka gildi 1. júlí 2005.

References

   Visible links
   1. file://2008088.html
   2. file://2008088.html#g234
   3. file://2008088.html#g234
   4. file://2008088.html#g234
