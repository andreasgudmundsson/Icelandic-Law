
   --------------------------------------------------------------------------

                          Lög um húsnæðissamvinnufélög

                           1998 nr. 161 28. desember

   --------------------------------------------------------------------------

                     I. kafli. Gildissvið og orðskýringar.
                               1. gr. Gildissvið.
   Lög þessi taka til félaga sem rekin eru að hætti samvinnufélaga og hafa að
   markmiði að byggja, eiga og hafa yfirumsjón með rekstri íbúðarhúsnæðis sem
 félagsmönnum þeirra er látið í té sem íbúðir með búseturétti sem tryggir þeim
          ótímabundin afnot af þeim gegn greiðslu búseturéttargjalds.
  Markmið félaga skv. 1. mgr. skal jafnframt vera að eiga aðild að félögum með
takmarkaðri ábyrgð, svo sem samvinnusamböndum samkvæmt lögunum um samvinnufélög,
  og hlutafélögum, þar með töldum einkahlutafélögum, enda standi slík félög að
     verkefnum sem teljast mikilvæg fyrir starfsemi húsnæðissamvinnufélaga.
Félag sem ákvæði þessara laga taka til skal hafa orðið húsnæðissamvinnufélag sem
   skammstafa má hsf. í nafni sínu. Jafnframt er öðrum óheimilt að bera slíkt
                                     heiti.
                              2. gr. Orðskýringar.
                 Merking orða í lögum þessum er sem hér segir:
               1. Búsetuíbúð er íbúð í eigu húsnæðissamvinnufélags.
            2. Búseturéttur er ótímabundinn afnotaréttur félagsmanns í
                     húsnæðissamvinnufélagi af búsetuíbúð.
    3. Búseturétthafi er félagsmaður í húsnæðissamvinnufélagi sem öðlast hefur
                                  búseturétt.
     4. Búsetusamningur er samningur félagsmanns í húsnæðissamvinnufélagi við
                             félagið um búseturétt.
    5. Búseturéttargjald er það gjald sem félagsmaður í húsnæðissamvinnufélagi
                     greiðir til þess að öðlast búseturétt.
      6. Búsetugjald er það gjald sem búseturétthafi greiðir vegna rekstrar-,
                 viðhalds- og fjármagnskostnaðar af búsetuíbúð.
      7. Búsetufélag er félag búseturétthafa í ákveðnum byggingaráfanga eða á
         ákveðnu svæði sem sér um rekstur búsetuíbúða og starfar innan
                           húsnæðissamvinnufélagsins.
      8. Húsnæðissamvinnufélag er samvinnufélag sem á og hefur yfirumsjón með
rekstri íbúða sem það hefur byggt eða keypt til þess að veita félagsmönnum sínum
                  búseturétt gegn greiðslu búseturéttargjalds.

                   II. kafli. Félagsstofnun og búseturéttur.
                             3. gr. Félagsstofnun.
      Um félagsstofnun, skráningu, félagsstjórn, endurskoðun og félagsslit
húsnæðissamvinnufélags, svo og önnur atriði sem lög þessi kveða ekki sérstaklega
á um, skal eftir því sem við getur átt fara eftir ákvæðum laga um samvinnufélög
                                á hverjum tíma.
     Áður en skráning húsnæðissamvinnufélags fer fram skulu samþykktir þess
     staðfestar af félagsmálaráðuneytinu. Ráðuneytið skal gera fyrirmynd að
samþykktum er miði meðal annars að því að tryggja réttindi og skyldur einstakra
 félagsmanna og búsetufélaga. Í samþykktum þessum skulu einnig vera ákvæði sem
  stuðla að því að fjármál félagsins, tilhögun framkvæmda og rekstur verði sem
                                    skýrust.
                          4. gr. Stofnun búseturéttar.
Félagsmenn öðlast rétt til að fá keyptan búseturétt í þeirri röð sem þeir ganga
    í húsnæðissamvinnufélagið, enda greiði þeir ákveðna fjárhæð í stofnsjóð
                         félagsins, sbr. d-lið 16. gr.
Hafi húsnæðissamvinnufélagi verið veitt lán vegna viðkomandi íbúðar á grundvelli
    laga um húsnæðismál og reglugerða settra samkvæmt þeim skal félagsmaður
                 jafnframt uppfylla skilyrði sem þar eru sett.
 Þegar félagsmaður notfærir sér rétt sinn til kaupa á búseturétti ber honum að
inna búseturéttargjald af hendi, sbr. 5. gr. Geri hann það ekki innan tilskilins
           tíma gengur rétturinn til næsta félagsmanns, sbr. 1. mgr.
     Búseturétt geta þeir einir eignast eða keypt sem eru orðnir fjárráða.
                           5. gr. Búseturéttargjald.
 Búseturéttargjald vegna íbúðar sem ráðstafað er í fyrsta sinn ákvarðast annars
  vegar af byggingarkostnaði hennar eða kaupverði og hins vegar af lánsfé til
                                  langs tíma.
Stjórn húsnæðissamvinnufélags ákveður fjárhæð búseturéttargjalds, sbr. 1. mgr.,
                       og hvenær það skuli innt af hendi.
Gangi búseturéttur kaupum til annars félagsmanns skal miða búseturéttargjald við
 upprunalegt verð, að teknu tilliti til kostnaðar seljanda vegna endurbóta, en
                 draga frá kostnað vegna vanrækslu á viðhaldi.
   Húsnæðissamvinnufélagi er heimilt að kveða á um í samþykktum sínum að við
    ákvörðun búseturéttargjalds við endursölu skv. 3. mgr. skuli taka mið af
           hækkunum samkvæmt vísitölu neysluverðs til verðtryggingar.
                              6. gr. Búseturéttur.
 Búseturéttur veitir félagsmanni ótímabundinn afnotarétt yfir íbúð, enda standi
 hann skil á gjöldum til félagsins af íbúðinni. Brjóti félagsmaður gegn lögum,
 reglugerðum eða samþykktum um húsnæðissamvinnufélög eða búsetufélög má svipta
 hann afnotarétti yfir íbúðinni. Gefa skal félagsmanni eina skriflega viðvörun
                            áður en til slíks kemur.
    Enginn einstaklingur getur átt nema einn búseturétt og enginn getur átt
   búseturétt nema hann búi jafnframt í því íbúðarhúsnæði sem búseturéttinum
fylgir, sbr. þó ákvæði 7. gr. um ráðstöfun búseturéttar og 14. gr. um framleigu
samkvæmt sérstökum reglum. Eigandi búseturéttar er að jafnaði einn nema um hjón
sé að ræða eða einstaklinga sem hafa haft sameiginlegt heimilishald í a.m.k. tvö
                                      ár.
     Nú óskar ríki, sveitarfélag eða almannasamtök eftir að fá að ráðstafa
   búseturétti yfir einni eða fleiri íbúðum húsnæðissamvinnufélags og skal þá
  erindi um slíka ráðstöfun koma frá félagsmálaráðuneytinu og þess gætt að með
         þeim hætti verði ekki ráðstafað meira en 20% íbúða félagsins.
                         7. gr. Ráðstöfun búseturéttar.
    Réttur búseturétthafa til íbúðar er ekki framseljanlegur og erfist ekki.
 Húsnæðissamvinnufélagið getur þó heimilað að réttur til afnota af íbúð færist
  yfir til maka við andlát félagsmanns, hjónaskilnað, kaupmála milli hjóna eða
 setu í óskiptu búi. Sá sem þannig eignast búseturétt eignast um leið aðild að
  húsnæðissamvinnufélaginu í stað fyrri búseturétthafa, enda notfæri hann sér
                      réttinn og búi í íbúð hjá félaginu.
Hafi húsnæðissamvinnufélagi verið veitt lán vegna viðkomandi íbúðar á grundvelli
    laga um húsnæðismál og reglugerða settra samkvæmt þeim skal félagsmaður
                 jafnframt uppfylla skilyrði sem þar eru sett.
                          8. gr. Vanskil félagsmanns.
 Búseturéttargjald stendur sem trygging fyrir skilvísri greiðslu búsetugjalds,
      sbr. 10. gr. Búseturétthafa er óheimilt að veðsetja búseturétt sinn.
      Komi til meiri háttar vanskila félagsmanns missir hann rétt sinn til
 húsnæðisins, enda hafi skil ekki borist þrátt fyrir ítrekaða viðvörun. Stjórn
húsnæðissamvinnufélagsins tekur ákvörðun um að vísa félagsmanni úr húsnæðinu að
                       fenginni tillögu frá búsetufélagi.
            Nánari reglur um búseturétt skulu settar með reglugerð.

                            III. kafli. Búsetufélög.
                          9. gr. Stofnun búsetufélags.
       Þegar hafnar eru framkvæmdir við byggingu nýrra íbúða skal stjórn
     húsnæðissamvinnufélags sjá til þess að búseturétthafar geti fylgst með
               framkvæmdum á byggingarstigi og verið með í ráðum.
Þegar lokið er framkvæmdum við byggingu íbúða á ákveðnu svæði skulu þeir sem þar
hafa keypt sér búseturétt mynda með sér búsetufélag. Einnig er heimilt að stofna
 búsetufélag fyrr eða fljótlega eftir úthlutun óski búseturétthafar í tilteknu
 húsi eða á tilteknu svæði eftir því. Stjórn húsnæðissamvinnufélags skal fjalla
                      um og taka afstöðu til slíkra óska.
  Óski búseturétthafar í tilteknum byggingaráfanga, þar sem íbúðir eru tíu eða
           færri, ekki eftir að mynda sérstakt búsetufélag fer stjórn
      húsnæðissamvinnufélagsins með þau verkefni sem annars væru í höndum
búsetufélagsins, en byggingaráfanginn skal hafa sjálfstæðan fjárhag. Óski meiri
 hluti búseturétthafa í byggingaráfanganum eftir stofnun sérstaks búsetufélags
               skal stjórn húsnæðissamvinnufélags verða við því.
   Búsetufélag hefur aðskilinn fjárhag og setur sér við stofnun samþykktir um
    réttindi, fjármál og ábyrgð, bæði gagnvart félagsmönnum þess og gagnvart
   húsnæðissamvinnufélaginu. Þessar samþykktir þarf húsnæðissamvinnufélag og
  félagsmálaráðuneytið að staðfesta. Félagsmálaráðuneytið setur reglur um form
                         fyrir samþykktir búsetufélaga.
                  10. gr. Ábyrgð búsetufélags og búsetugjald.
Búsetufélag ber ábyrgð á rekstri og viðhaldi mannvirkja og innheimtir öll gjöld
hjá félagsmönnum sínum vegna rekstrarkostnaðar, viðhalds og fjármagnskostnaðar.
          Þessir gjaldaliðir eru sameinaðir í eitt gjald, búsetugjald.
 Fjárhæð búsetugjalds hverju sinni ákveður stjórn búsetufélagsins á grundvelli
    áætlunar um þá gjaldaliði sem nefndir eru í 1. mgr. Ákvörðun um fjárhæð
       búsetugjalds getur hver félagsmaður skotið til úrskurðar stjórnar
                            húsnæðissamvinnufélags.
Búsetufélag ábyrgist full skil til húsnæðissamvinnufélags á fjármagnskostnaði af
           íbúðum þar sem húsnæðissamvinnufélagið er eigandi þeirra.
       Búsetufélag skal skila staðfestum og samþykktum ársreikningum til
                 húsnæðissamvinnufélags fyrir 1. júlí ár hvert.
                           11. gr. Veðsetning íbúða.
  Stjórn húsnæðissamvinnufélags getur án samþykkis búsetufélags veðsett íbúðir
           fyrir lánum sem tekin eru til byggingar eða kaupa á þeim.
 Óheimilt er að veðsetja íbúðirnar fyrr en áhvílandi lán Íbúðalánasjóðs eða lán
  sem sjóðurinn hefur yfirtekið samkvæmt eldri lögum eru orðin lægri en 75% af
                             uppfærðu verði þeirra.
Stjórn búsetufélags þarf að samþykkja veðsetningar vegna lána sem tekin kunna að
 verða síðar til endurbóta og viðhalds á fasteignum. Með reglugerð má takmarka
                           þær veðsetningarheimildir.

                 IV. kafli. Réttindi og skyldur búseturétthafa.
                            12. gr. Búsetusamningur.
    Hver sá sem hefur fengið keyptan búseturétt skal gera búsetusamning við
       húsnæðissamvinnufélagið sem hann er félagsmaður í. Samningurinn er
óuppsegjanlegur af hálfu húsnæðissamvinnufélagsins nema búseturétthafi geri sig
 sekan um grófar vanefndir á skyldum sínum, svo sem vegna áberandi vanhirðu eða
 endurtekinna vanskila. Uppsagnarfrestur af hálfu búseturétthafa er hins vegar
sex mánuðir. Áður en sá tími er liðinn þarf að liggja fyrir nýr búsetusamningur
 við þann félagsmann sem næstur er í röðinni um endurúthlutun. Sé enginn slíkur
félagsmaður hefur seljandi búseturéttar heimild til að benda á nýjan félagsmann
      sem fullnægir skilyrðum laganna. Takist hvorugt innan sex mánaða er
      húsnæðissamvinnufélaginu heimilt að fresta endurgreiðslu á andvirði
      búseturréttar í allt að sex mánuði frá lokum uppsagnarfrests og skal
 fullnaðargreiðsla til seljanda búseturéttar eiga sér stað í síðasta lagi innan
tólf mánaða frá uppsögn búsetusamnings. Um endurgreiðslu andvirðis búseturéttar
         fer að öðru leyti eftir því sem segir í 13. gr. laga þessara.
Búsetusamningur skal vera í samræmi við lög þessi og reglugerðir sem settar eru
   með heimild í þeim. Hann skal einnig samrýmast samþykktum búsetufélags sem
félagsmaðurinn er í og húsnæðissamvinnufélagsins. Félagsmálaráðuneytið skal láta
                  gera sérstök eyðublöð fyrir búsetusamninga.
Í búsetusamningi skal kveðið á um uppsögn og riftun, afhendingu íbúðar, viðhald
       og viðhaldssjóð, greiðslu rekstrarkostnaðar og fjármagnskostnaðar,
  umgengnisreglur og réttindi, tryggingu fyrir greiðslum, framleigu, ráðstöfun
búseturéttar við andlát, hjúskaparslit o.fl. Í búsetusamningi skulu einnig vera
                      ákvæði um úttekt og mat á íbúðinni.
                 13. gr. Endurgreiðsla andvirðis búseturéttar.
 Hætti búseturétthafi afnotum af íbúð skal andvirði búseturéttarins endurgreitt
honum í samræmi við fyrirmæli 3. og 4. mgr. 5. gr. og að gættum ákvæðum 1. mgr.
                                    12. gr.
Í samþykktum húsnæðissamvinnufélaga skal kveðið á um hvernig hagað skuli mati og
 úttektum á búsetuíbúðum, þar á meðal vegna endurbóta og vanrækts viðhalds. Nái
  aðilar búsetusamnings ekki samkomulagi á grundvelli þeirra reglna skal fara
 eftir ákvæðum gildandi húsaleigulaga um úttektir og mat á leiguhúsnæði, eftir
                             því sem við getur átt.
   Takist ekki að úthluta búseturétti til nýs félagsmanns innan þess tíma sem
     ákveðinn er í 1. mgr. 12. gr. getur félagið fengið kostnað sinn við að
endurúthluta búseturéttinum bættan úr varasjóði, sbr. c-lið 16. gr. Á sama hátt
     getur húsnæðissamvinnufélag fengið greitt úr varasjóði kostnað við að
             endurákvarða búseturéttargjald til síðari félagsmanna.
Í samþykktum skal nánar mælt fyrir um rétt húsnæðissamvinnufélags til þess að fá
                          tjón sitt bætt skv. 3. mgr.
                               14. gr. Framleiga.
 Ekki er heimilt að framleigja íbúð með búseturétti nema með samþykki stjórnar
húsnæðissamvinnufélags. Óski búseturétthafi eftir því að íbúðin verði framleigð
 öðrum skal stjórn húsnæðissamvinnufélags gefa svar innan 30 daga. Framleiga er
    ekki heimil nema búseturétthafi hafi brýna þörf fyrir það, svo sem vegna
 tímabundins starfs eða náms annars staðar. Leigutími skal þá vera í mesta lagi
eitt ár í einu. Leigusamningur, sem eigi er áritaður af húsnæðissamvinnufélagi,
er ógildur. Nú verður leigjandi fyrir tjóni sökum ógilds leigusamnings og er þá
                             leigusali bótaskyldur.
 Húsnæðissamvinnufélag getur rift leigusamningi sem er ógildur samkvæmt ákvæðum
                     1. mgr. og krafist útburðar leigjanda.
                            15. gr. Viðhaldssjóður.
     Félagsmenn í búsetufélagi skulu leggja reglulega fé í viðhaldssjóð sem
       aðalfundur búsetufélags ákveður gjöld til hverju sinni. Aðalfundur
húsnæðissamvinnufélags getur þó ákveðið lágmarksgjald í viðhaldssjóð. Framlag í
                viðhaldssjóð er hluti búsetugjalds skv. 10. gr.
   Með viðhaldssjóði skal standa straum af viðhaldi fasteignar utan húss, sem
búsetufélagið annast, og viðhaldi íbúða sem búseturétthafi hverrar íbúðar annast
   og ber ábyrgð á. Félagsmaður fær fé úr viðhaldssjóðnum til viðhalds íbúðar
   sinnar samkvæmt nánari reglum þar um sem aðalfundur búsetufélagsins setur.

                               V. kafli. Fjármál.
                               16. gr. Fjáröflun.
             Húsnæðissamvinnufélagi skal aflað fjár sem hér segir:
    a. Með árlegu gjaldi í rekstrarsjóð félagsins sem ákveðið skal á aðalfundi
   samkvæmt samþykktum þess. Sjóði þessum skal varið til að standa straum af
  rekstrarkostnaði félagsins. Kostnaður við að reisa nýjar byggingar, þar með
 talinn kostnaður af auknum rekstri meðan á undirbúningi byggingarframkvæmda og
  uppgjöri þeirra stendur, telst ekki til rekstrarkostnaðar í þessu sambandi.
     b. Með lánum úr Íbúðalánasjóði samkvæmt lögum um húsnæðismál og með öðrum
 lánum á almennum markaði. Íbúðum, sem húsnæðissamvinnufélögum er veitt lán til
        samkvæmt þessum staflið, skal skila fullgerðum til félagsmanna.
     c. Með framlagi í varasjóð sem nema skal 1% af byggingarkostnaði hverrar
íbúðar. Í varasjóð rennur enn fremur árlegt framlag af óskiptum tekjum félagsins
                         samkvæmt ákvörðun aðalfundar.
   d. Með inntökugjöldum félagsmanna sem leggjast í stofnsjóð félagsins, sbr. 1.
  mgr. 4. gr. Stjórn félagsins getur ákveðið að framlög félagsmanna, eða hluti
  framlaga þeirra, til kaupa á búseturétti renni í stofnsjóð sem séreign hvers
   félagsmanns. Stofnsjóðsinnstæður félagsmanna skulu geymdar á reikningi hjá
   viðurkenndri lánastofnun. Stofnsjóðsinnstæður félagsmanns endurgreiðast að
        viðbættum vöxtum og verðbótum þegar búseturéttargjald er greitt.
Stofnsjóðsinnstæður, sem ekki hafa verið endurgreiddar, falla til útborgunar við
andlát félagsmanns, við gjaldþrot og við úrsögn úr félaginu eða brottflutning af
félagssvæðinu, enda hafi félagsmaður fullnægt öllum skuldbindingum við félagið.
      e. Með gjöldum fyrir veitta þjónustu við félagsmenn og aðra sem renna í
               rekstrarsjóð samkvæmt nánari ákvörðun aðalfundar.
                                17. gr. Kvaðir.
 Húsnæðissamvinnufélögum er óheimilt að selja íbúðir sínar á meðan á þeim hvíla
 lán Íbúðalánasjóðs eða lán sem sjóðurinn hefur yfirtekið samkvæmt eldri lögum.

                            VI. kafli. Ýmis ákvæði.
                          18. gr. Setning reglugerðar.
Félagsmálaráðherra setur með reglugerð nánari ákvæði um framkvæmd laga þessara.
                               19. gr. Viðurlög.
    Brot gegn lögum þessum og reglugerðum settum samkvæmt þeim varða sektum.
                        20. gr. Gildistaka og lagaskil.
                     Lög þessi öðlast gildi 1. janúar 1999.
 Samþykktir sem félagsmálaráðuneytið hefur staðfest fyrir húsnæðissamvinnufélög
og einstök búsetufélög í tíð eldri laga um Húsnæðisstofnun ríkisins halda gildi
                                     sínu.
Búsetusamningar sem gerðir hafa verið á grundvelli eldri laga um Húsnæðisstofnun
                           ríkisins halda gildi sínu.
 Við gildistöku laga þessara skulu húsnæðissamvinnufélög endurskoða samþykktir
                sínar m.a. með hliðsjón af ákvæðum 5. og 13. gr.

                            Ákvæði til bráðabirgða.
 I. Við gildistöku laga um húsnæðismál skal Íbúðalánasjóður yfirtaka öll eldri
  lán sem Byggingarsjóður verkamanna og eftir atvikum Byggingarsjóður ríkisins
hafa veitt til húsnæðissamvinnufélaga vegna búsetuíbúða, ásamt þeim réttindum og
                        skyldum sem slíkum lánum fylgja.
 II. Við endurgreiðslu búseturéttargjalds til þeirra er gert hafa búsetusamning
fyrir gildistöku laga þessara, sbr. 2. mgr. 5. gr. og 1. mgr. 13. gr., skal enn
   fremur gæta ákvæða 6. mgr. [2]76. gr. laga nr. 97/1993, um Húsnæðisstofnun
                                   ríkisins.

References

   Visible links
   1. http://www.althingi.is/dba-bin/lawformpr.pl?lnr=1998161
   2. file://1993097.html#g76
