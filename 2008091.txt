
   --------------------------------------------------------------------------

                               Lög um grunnskóla

                              2008 nr. 91 12. júní

   --------------------------------------------------------------------------

                 Ferill málsins á Alþingi.   Frumvarp til laga.

Tóku gildi 1. júlí 2008. Breytt með l. 34/2009 (tóku gildi 8. apríl 2009), [1]l.
  35/2009 (tóku gildi 8. apríl 2009) og l. 38/2009 (tóku gildi 8. apríl 2009).

           I. kafli. Gildissvið, hlutverk grunnskóla og skólaskylda.
                               1. gr. Gildissvið.
  Lög þessi taka til grunnskóla á vegum sveitarfélaga, til sjálfstætt rekinna
     grunnskóla sem hlotið hafa viðurkenningu samkvæmt lögum þessum og til
   viðurkennds náms á grunnskólastigi. Skólar sem bjóða nám á grunnskólastigi
                              nefnast grunnskólar.
                                2. gr. Markmið.
  Hlutverk grunnskóla, í samvinnu við heimilin, er að stuðla að alhliða þroska
allra nemenda og þátttöku þeirra í lýðræðisþjóðfélagi sem er í sífelldri þróun.
  Starfshættir grunnskóla skulu mótast af umburðarlyndi og kærleika, kristinni
   arfleifð íslenskrar menningar, jafnrétti, lýðræðislegu samstarfi, ábyrgð,
 umhyggju, sáttfýsi og virðingu fyrir manngildi. Þá skal grunnskóli leitast við
   að haga störfum sínum í sem fyllstu samræmi við stöðu og þarfir nemenda og
          stuðla að alhliða þroska, velferð og menntun hvers og eins.
 Grunnskóli skal stuðla að víðsýni hjá nemendum og efla færni þeirra í íslensku
máli, skilning þeirra á íslensku samfélagi, sögu þess og sérkennum, högum fólks
 og á skyldum einstaklingsins við samfélagið, umhverfið og umheiminn. Nemendum
 skal veitt tækifæri til að nýta sköpunarkraft sinn og að afla sér þekkingar og
 leikni í stöðugri viðleitni til menntunar og þroska. Skólastarfið skal leggja
grundvöll að frumkvæði og sjálfstæðri hugsun nemenda og þjálfa hæfni þeirra til
                              samstarfs við aðra.
 Grunnskóli skal stuðla að góðu samstarfi heimilis og skóla með það að markmiði
       að tryggja farsælt skólastarf, almenna velferð og öryggi nemenda.
                              3. gr. Skólaskylda.
 Skólaskylda á grunnskólastigi er að jafnaði í tíu ár, en getur verið skemmri,
  sbr. 32. gr. Öllum börnum, að jafnaði á aldrinum 616 ára, er skylt að sækja
                                  grunnskóla.
Foreldrar gæta hagsmuna barna sinna á skólaskyldualdri. Foreldrar samkvæmt lögum
      þessum teljast þeir sem fara með forsjá barns í skilningi barnalaga.

                      II. kafli. Stjórnskipan grunnskóla.
                               4. gr. Yfirstjórn.
  Menntamálaráðherra fer með yfirstjórn þeirra málefna sem lög þessi taka til,
 setur grunnskólum aðalnámskrá, leggur grunnskólum til námsgögn, hefur eftirlit
  með gæðum skólastarfs, annast öflun, greiningu og miðlun upplýsinga, styður
þróunarstarf í skólum og hefur úrskurðarvald í ágreiningsmálum eftir því sem lög
  þessi kveða á um. Menntamálaráðuneyti hefur eftirlit með því að sveitarfélög
 uppfylli þær skyldur sem lög þessi, reglugerðir og reglur settar samkvæmt þeim
og aðalnámskrá grunnskóla kveða á um. Ráðherra skal á þriggja ára fresti leggja
   fram á Alþingi skýrslu um framkvæmd skólastarfs í grunnskólum landsins sem
        byggist m.a. á skýrslum sveitarfélaga um skólahald skv. 37. gr.
                              5. gr. Sveitarfélög.
 Rekstur almennra grunnskóla er á ábyrgð og kostnað sveitarfélaga. Sveitarfélög
  bera ábyrgð á heildarskipan skólahalds í grunnskólum sveitarfélagsins, þróun
     einstakra skóla, húsnæði og búnaði grunnskóla, sérúrræðum grunnskóla,
 sérfræðiþjónustu, mati og eftirliti, öflun og miðlun upplýsinga og á framkvæmd
    grunnskólastarfs í sveitarfélaginu. Sveitarfélög setja almenna stefnu um
 grunnskólahald í sveitarfélaginu og kynna fyrir íbúum þess. Sveitarstjórn skal
     koma á samstarfi leikskóla og grunnskóla annars vegar og grunnskóla og
                           framhaldsskóla hins vegar.
        Sveitarfélög bera ábyrgð á samstarfi skóla við aðila utan hans.
Sveitarfélögum er skylt að sjá til þess að skólaskyld börn skv. 3. gr., sem eiga
  lögheimili í sveitarfélaginu, og börn sem hefur verið ráðstafað í fóstur til
 fósturforeldra, sem eiga lögheimili í sveitarfélaginu, njóti skólavistar eftir
                      því sem nánar segir í lögum þessum.
Liggi ekki fyrir ákvörðun stjórnvalds um lögheimili barns kveður sveitarstjórn á
  um skólaskyldu þess, enda búi barnið í sveitarfélaginu og leitað hafi verið
  eftir innritun þess í skóla, sbr. 19. gr. Synjun sveitarstjórnar er kæranleg
    eftir fyrirmælum 47. gr. Í úrskurði getur menntamálaráðuneyti lagt fyrir
        sveitarfélag að tryggja barni skólavist innan sveitarfélagsins.
 Sveitarstjórn í sveitarfélagi þar sem barn á lögheimili getur samið við annað
 sveitarfélag um að veita barninu skólavist þannig að viðtökusveitarfélag hafi
        sömu skyldur gagnvart skólavist þess og ætti það lögheimili þar.
                               6. gr. Skólanefnd.
Í hverju sveitarfélagi skal í umboði sveitarstjórnar vera skólanefnd sem fer með
málefni grunnskóla eftir því sem lög og reglugerðir ákveða og sveitarstjórn eða
                      sveitarstjórnir kunna að fela henni.
                  Meginhlutverk skólanefndar er sem hér segir:
       a. að sjá til þess að öll skólaskyld börn sem rétt eiga á skólavist í
                   sveitarfélaginu njóti lögboðinnar fræðslu,
   b. að staðfesta starfsáætlun skóla ár hvert og skólanámskrá einstakra skóla,
      c. að fylgjast með framkvæmd náms og kennslu í sveitarfélaginu og gerð
skólanámskrár og gera tillögur til skólastjóra og/eða sveitarstjórnar um umbætur
                                 í skólastarfi,
       d. að fylgjast með og stuðla að því að nemendum og skólum sé tryggður
                         aðgangur að sérfræðiþjónustu,
   e. að sjá til þess að jafnan sé fyrir hendi viðeigandi húsnæði fyrir kennslu
          og annar aðbúnaður, þ.m.t. útivistar- og leiksvæði nemenda,
     f. að hafa eftirlit með að ákvæði laga og reglugerða séu uppfyllt og gera
                    tillögur til sveitarstjórnar um úrbætur,
   g. að stuðla að tengslum og samstarfi leikskóla og grunnskóla annars vegar og
                    grunnskóla og framhaldsskóla hins vegar.
      Skólanefnd skal kosin af hlutaðeigandi sveitarstjórn í upphafi hvers
       kjörtímabils. Um kosningu í skólanefnd og starfshætti fer samkvæmt
    sveitarstjórnarlögum og samþykktum viðkomandi sveitarfélags. Varamenn í
      skólanefndum skulu vera jafnmargir aðalmönnum og kosnir á sama hátt.
  Skólastjórar, grunnskólakennarar og foreldrar í sveitarfélagi kjósa hver úr
  sínum hópi aðal- og varamann til setu á skólanefndarfundum með málfrelsi og
                                  tillögurétt.
 Þegar skólanefnd fær til meðferðar kærumál samkvæmt ákvæðum laga þessara gilda
um meðferð kærumálsins reglur stjórnsýslulaga. Um sérstakt hæfi nefndarmanna og
  annarra fulltrúa sem rétt hafa til að sitja fundi nefndarinnar gilda ákvæði
                              sveitarstjórnarlaga.
                              7. gr. Skólastjóri.
 Við grunnskóla skal vera skólastjóri sem er forstöðumaður grunnskóla, stjórnar
     honum, veitir faglega forustu og ber ábyrgð á starfi skólans gagnvart
 sveitarstjórn. Skólastjóri stuðlar að samstarfi allra aðila skólasamfélagsins.
    Skólastjóri boðar til kennarafunda svo oft sem þurfa þykir á starfstíma
  grunnskóla. Kennarafundi skulu sækja kennarar og aðrir sérfræðingar skólans.
        Skólastjóri boðar til starfsmannafunda svo oft sem þurfa þykir.
  Skólastjóri gerir tillögur til sveitarstjórnar um fyrirkomulag stjórnunar í
grunnskóla með tilliti til þarfa viðkomandi skóla. Skólastjóri ákveður verksvið
  annarra stjórnenda skólans og skal einn þeirra vera staðgengill skólastjóra.
 Hafi grunnskóli færri en 60 nemendur, og ef ekki er annar stjórnandi, ákveður
  skólastjóri í upphafi skólaárs hver af föstum kennurum skólans skuli annast
                         skólastjórn í forföllum hans.
                                8. gr. Skólaráð.
  Við grunnskóla skal starfa skólaráð sem er samráðsvettvangur skólastjóra og
skólasamfélags um skólahald. Skólaráð tekur þátt í stefnumörkun fyrir skólann og
     mótun sérkenna hans. Skólaráð fjallar um skólanámskrá skólans, árlega
starfsáætlun, rekstraráætlun og aðrar áætlanir um skólastarfið. Skólaráð skal fá
 til umsagnar áætlanir um fyrirhugaðar meiri háttar breytingar á skólahaldi og
  starfsemi skóla áður en endanleg ákvörðun um þær er tekin. Skólaráð fylgist
 almennt með öryggi, aðbúnaði og almennri velferð nemenda. Skólanefnd, sbr. 6.
gr., getur með samþykki sveitarstjórnar falið skólaráðum einstakra skóla ákveðin
                          verkefni þessu til viðbótar.
Skólaráð skal skipað níu einstaklingum til tveggja ára í senn, tveimur fulltrúum
  kennara ásamt einum fulltrúa annars starfsfólks í viðkomandi skóla, tveimur
  fulltrúum nemenda og tveimur fulltrúum foreldra, auk skólastjóra sem stýrir
   starfi skólaráðs og ber ábyrgð á stofnun þess. Skólaráð velur að auki einn
 fulltrúa grenndarsamfélags til að sitja í ráðinu eða viðbótarfulltrúa úr hópi
 foreldra. Auk þess skal skólastjóri boða til sameiginlegs fundar skólaráðs og
              stjórnar nemendafélags að lágmarki einu sinni á ári.
    Ráðherra setur reglugerð^1) um starfsemi skólaráða í samráði við samtök
                      sveitarfélaga, kennara og foreldra.
                                 ^1)Rg. 1157/2008.
                             9. gr. Foreldrafélag.
 Við grunnskóla skal starfa foreldrafélag. Skólastjóri er ábyrgur fyrir stofnun
þess og sér til þess að félagið fái aðstoð eftir þörfum. Hlutverk foreldrafélags
 er að styðja skólastarfið, stuðla að velferð nemenda og efla tengsl heimila og
                                     skóla.
  Foreldrafélag hvers skóla setur sér starfsreglur, m.a. um kosningu í stjórn
                   félagsins og kosningu fulltrúa í skólaráð.
                             10. gr. Nemendafélag.
Við grunnskóla skal starfa nemendafélag og er skólastjóri ábyrgur fyrir stofnun
 þess. Nemendafélag vinnur m.a. að félags-, hagsmuna- og velferðarmálum nemenda
      og skal skólastjóri sjá til þess að félagið fái aðstoð eftir þörfum.
   Nemendafélag hvers skóla setur sér starfsreglur, m.a. um kosningu í stjórn
         félagsins og kosningu fulltrúa í skólaráð skv. 2. mgr. 8. gr.

                       III. kafli. Starfsfólk grunnskóla.
                                11. gr. Ráðning.
      Um ráðningu skólastjóra og starfsfólks grunnskóla fer eftir ákvæðum
  sveitarstjórnarlaga og nánari fyrirmælum í samþykkt um stjórn sveitarfélags
                              eftir því sem við á.
   [Um skilyrði þess að hljóta ráðningu sem skólastjóri, kennari eða náms- og
      starfsráðgjafi í grunnskóla fer samkvæmt gildandi lögum þar um.]^1)
   Óheimilt er að ráða einstakling til starfa við grunnskóla sem hlotið hefur
 refsidóm fyrir brot á ákvæðum XXII. kafla almennra hegningarlaga. Við ráðningu
skal liggja fyrir sakavottorð eða heimild skólastjóra til að afla upplýsinga úr
                                   sakaskrá.
                             ^1)[2]L. 35/2009, 9. gr.
                              12. gr. Starfsfólk.
Starfsfólk grunnskóla skal rækja starf sitt af fagmennsku, alúð og samviskusemi.
 Það skal gæta kurteisi, nærgætni og lipurðar í framkomu sinni gagnvart börnum,
                      foreldrum þeirra og samstarfsfólki.
  Starfsfólk grunnskóla skal gæta fyllstu þagmælsku um hagi barna og foreldra
  þeirra, sem það fær vitneskju um í starfi sínu og leynt skulu fara samkvæmt
  lögum, fyrirmælum yfirmanna og eðli máls. Þagnarskylda helst þótt viðkomandi
láti af störfum. Þagnarskylda starfsfólks grunnskóla nær ekki til atvika sem ber
   að tilkynna um lögum samkvæmt. Skal skólastjóri brýna skyldur þessar fyrir
   starfsfólki og sérstaklega tilkynningarskyldu samkvæmt barnaverndarlögum.
 Að frumkvæði skólastjóra mótar hver skóli áætlun til ákveðins tíma um hvernig
  símenntun starfsfólks hans skuli hagað svo að hún sé í sem bestu samræmi við
              áherslur skólans, sveitarfélagsins og aðalnámskrár.
  Kennarar og skólastjórar grunnskóla skulu eiga kost á reglulegri símenntun í
     þeim tilgangi að efla starfshæfni sína. Þeir skulu einnig eiga kost á
                                  námsleyfum.

                              IV. kafli. Nemendur.
                            13. gr. Réttur nemenda.
Grunnskóli er vinnustaður nemenda. Allir nemendur grunnskóla eiga rétt á kennslu
  við sitt hæfi í hvetjandi námsumhverfi í viðeigandi húsnæði sem tekur mið af
  þörfum þeirra og almennri vellíðan. Grunnskóli skal í hvívetna haga störfum
 sínum þannig að nemendur finni til öryggis og njóti hæfileika sinna. Nemendur
eiga rétt á því að njóta bernsku sinnar í öllu starfi á vegum skólans. Þess skal
 gætt að vinnuálag í skóla sé hæfilegt þannig að nemendur fái nægjanlega hvíld
 frá skipulögðu starfi innan hvers skóladags og skólaárs, svo sem með samfelldu
   jóla- og páskaleyfi. Nemendur eiga rétt á því að koma sjónarmiðum sínum á
framfæri varðandi námsumhverfi, námstilhögun, fyrirkomulag skólastarfs og aðrar
 ákvarðanir sem snerta þá. Taka skal tillit til sjónarmiða þeirra eins og unnt
                                      er.
 Hver nemandi skal hafa umsjónarkennara. Umsjónarkennari fylgist náið með námi
 nemenda sinna og þroska, líðan og almennri velferð, leiðbeinir þeim í námi og
 starfi, aðstoðar og ráðleggur þeim um persónuleg mál og stuðlar að því að efla
                           samstarf skóla og heimila.
 [Nemendur eiga rétt á að njóta náms- og starfsráðgjafar í grunnskóla af aðilum
           sem uppfylla skilyrði laga um náms- og starfsráðgjafa.]^1)
                             ^1)[3]L. 35/2009, 9. gr.
                            14. gr. Ábyrgð nemenda.
Nemendur bera ábyrgð á eigin námi og á framkomu sinni og samskiptum með hliðsjón
                              af aldri og þroska.
 Nemendum ber að hlíta fyrirmælum kennara og starfsfólks grunnskóla í öllu því
sem skólann varðar, fara eftir skólareglum og fylgja almennum umgengnisreglum í
                   samskiptum við starfsfólk og skólasystkin.
 Ef hegðun nemanda reynist verulega áfátt ber kennara hans að leita orsaka þess
og reyna að ráða á því bót, m.a. með viðtölum við nemandann sjálfan og foreldra
   hans. Verði samt ekki breyting á til batnaðar skal kennari leita aðstoðar
  skólastjóra og sérfróðra ráðgjafa skólans sem leita leiða til úrbóta, eftir
         atvikum að teknu tilliti til hlutverks barnaverndaryfirvalda.
 Meðan mál skv. 3. mgr. er óútkljáð getur skólastjóri vísað nemanda úr skóla um
stundarsakir eða ótímabundið, enda tilkynni hann foreldrum nemanda og skólanefnd
    tafarlaust þá ákvörðun. Um slíka ákvörðun gilda ákvæði stjórnsýslulaga.
  Skólanefnd er skylt innan hæfilegs tíma að tryggja nemanda, sem vikið hefur
                   verið úr skóla, viðeigandi kennsluúrræði.
  Ákvörðun skv. 4. mgr. er kæranleg eftir fyrirmælum 47. gr. Hafi sveitarfélag
  ekki séð nemanda fyrir kennslu getur ráðuneytið í úrskurði sínum lagt fyrir
 sveitarfélag að tryggja nemanda nánar tiltekin kennsluúrræði innan tilskilins
                                     tíma.
     Ráðherra mælir nánar fyrir um framkvæmd þessarar greinar í reglugerð.
                              15. gr. Skólaskylda.
   Nemendum er skylt að sækja grunnskóla, sbr. 3. gr. Skólaskyldu er unnt að
 fullnægja í grunnskólum á vegum sveitarfélaga, í sjálfstætt reknum grunnskólum
            eða með öðrum viðurkenndum hætti samkvæmt lögum þessum.
  Skólaskylda barns hefst að jafnaði við upphaf skólaárs á því almanaksári sem
 barnið verður sex ára. Foreldrar barns geta sótt um eða samþykkt að það hefji
  skólagöngu fyrr eða síðar. Skólastjóri getur veitt slíka heimild að fenginni
                            umsögn sérfræðiþjónustu.
 Skólastjóra er heimilt að veita nemanda undanþágu frá skyldunámi í tiltekinni
    námsgrein ef gild rök mæla með því. Enn fremur er skólastjóra heimilt að
          viðurkenna nám utan grunnskóla sem jafngildi grunnskólanáms.
 Sæki foreldrar skólaskylds barns um tímabundna undanþágu þess frá skólasókn í
 einstökum námsgreinum eða að öllu leyti er skólastjóra heimilt að veita slíka
undanþágu telji hann til þess gildar ástæður. Foreldrar skulu þá sjá til þess að
    nemandinn vinni upp það sem hann kann að missa úr námi meðan á undanþágu
                                    stendur.
 Um ákvörðun um veitingu undanþágu eða synjun hennar, sbr. 3. og 4. mgr., gilda
  ákvæði stjórnsýslulaga. Slík ákvörðun er kæranleg eftir fyrirmælum 47. gr. Í
 úrskurði getur ráðherra mælt fyrir um að undanþága verði veitt í heild eða að
  hluta, jafnvel þó að af hálfu sveitarfélags hafi ekki verið fallist á slíka
                                    beiðni.
    Setja skal viðmiðanir um undanþágur samkvæmt þessari grein í aðalnámskrá
                                  grunnskóla.
       16. gr. Móttökuáætlun og nemendur með annað móðurmál en íslensku.
 Kennsla í grunnskólum skal fara fram á íslensku. Heimilt er að nám fari fram á
  öðrum tungumálum en íslensku þegar það leiðir af eðli máls eða aðalnámskrá.
 Grunnskólar taka á móti nemendum sem eru að hefja skólagöngu, eru að skipta um
     skóla eða hefja nám sitt hér á landi samkvæmt móttökuáætlun skóla eða
     sveitarfélags. Foreldrum skulu á þeim tímamótum veittar upplýsingar um
 skólagöngu barnsins og skólastarfið almennt og foreldrum með annað móðurmál en
 íslensku og heyrnarlausum foreldrum greint frá rétti þeirra til túlkaþjónustu.
  Móttökuáætlun vegna nemenda með annað móðurmál en íslensku skal taka mið af
 bakgrunni þeirra, tungumálafærni og færni á öðrum námssviðum. Tryggja skal að
  þessir nemendur og foreldrar þeirra fái ráðgjöf og aðgang að upplýsingum um
                                grunnskólastarf.
Nemendur með annað móðurmál en íslensku eiga rétt á kennslu í íslensku sem öðru
tungumáli. Með kennslunni er stefnt að virku tvítyngi þessara nemenda og að þeir
   geti stundað nám í grunnskólum og tekið virkan þátt í íslensku samfélagi.
  Grunnskólum er heimilt að viðurkenna kunnáttu í móðurmáli nemenda með annað
móðurmál en íslensku sem hluta af skyldunámi er komi í stað skyldunáms í erlendu
                                   tungumáli.
                        17. gr. Nemendur með sérþarfir.
   Nemendur eiga rétt á að komið sé til móts við námsþarfir þeirra í almennum
   grunnskóla án aðgreiningar, án tillits til líkamlegs eða andlegs atgervis.
Nemendur sem eiga erfitt með nám sökum sértækra námsörðugleika, tilfinningalegra
    eða félagslegra örðugleika og/eða fötlunar, sbr. 2. gr. laga um málefni
  fatlaðra, nemendur með leshömlun, langveikir nemendur og aðrir nemendur með
  heilsutengdar sérþarfir eiga rétt á sérstökum stuðningi í námi í samræmi við
                               metnar sérþarfir.
  Nemendur sem að mati læknis geta ekki sótt skóla vegna slyss eða langvarandi
      veikinda eiga rétt til sjúkrakennslu annaðhvort á heimili sínu eða á
       sjúkrastofnun. Sjúkrakennsla er á ábyrgð viðkomandi sveitarfélags.
Telji foreldrar barns, skólastjórar, kennarar eða aðrir sérfræðingar að það fái
 ekki notið kennslu við sitt hæfi í almennum grunnskóla geta foreldrar sótt um
      skólavist fyrir barnið í sérúrræði innan grunnskóla eða í sérskóla.
 Verði ágreiningur um fyrirkomulag skólavistar barns skal við úrlausn hans gæta
ákvæða stjórnsýslulaga. Skal ákvörðun tekin með hliðsjón af áliti sérfræðinga og
   með heildarhagsmuni barnsins að leiðarljósi. Ákvörðun er kæranleg samkvæmt
                               fyrirmælum 47. gr.
   Ráðherra setur í reglugerð nánari ákvæði um framkvæmd þessarar greinar og
   málsmeðferð. Þegar ráðuneytið kveður upp úrskurð í málum sem því berast á
 grundvelli þessarar greinar er því heimilt að mæla nánar fyrir um fyrirkomulag
            skólavistar nemanda og skyldur sveitarfélags í því efni.

                              V. kafli. Foreldrar.
                    18. gr. Foreldrar og meðferð upplýsinga.
  Foreldrar skulu gæta hagsmuna barna sinna á skólaskyldualdri. Foreldrar eiga
 rétt á að velja grunnskóla innan sveitarfélags fyrir börn sín samkvæmt reglum
 sveitarfélagsins. Jafnframt skulu þeir eiga rétt á upplýsingum um skólastarfið
                           og skólagöngu barna sinna.
Foreldrum er skylt að veita grunnskóla upplýsingar um barn sitt sem nauðsynlegar
eru fyrir skólastarfið og velferð barnsins. Um persónuupplýsingar sem þannig er
   aflað eða fylgt hafa barni úr leikskóla er krafist fullrar þagnarskyldu og
      málsmeðferðar í samræmi við gildandi lög um persónuvernd og meðferð
 persónuupplýsinga. Foreldrum skal gerð grein fyrir þessum upplýsingum. Meðferð
    upplýsinga skal vera á hendi skólastjóra eða annarra sérfræðinga á vegum
  sveitarfélagsins samkvæmt nánari ákvörðun þess. Ráðherra setur reglugerð um
    meðferð, eyðingu og miðlun upplýsinga og um rétt foreldra til aðgangs að
 upplýsingum um börn sín. [Um rétt foreldris sem ekki fer með forsjá barns til
upplýsinga um barn sitt samkvæmt þessum lögum fer samkvæmt fyrirmælum [4]52. gr.
                          barnalaga, nr. 76/2003.]^1)
Foreldrar skulu hafa samráð við skólann um skólagöngu barna sinna, fylgjast með
og styðja við skólagöngu þeirra og námsframvindu og stuðla að því að börnin mæti
úthvíld í skólann og fylgi skólareglum. Þeir skulu fá tækifæri til að taka þátt
                í námi barnsins, svo og í skólastarfinu almennt.
Eigi í hlut foreldrar sem ekki tala íslensku eða nota táknmál skal skóli leitast
    við að tryggja túlkun á upplýsingum sem nauðsynlegar eru vegna samskipta
                   foreldra og skóla samkvæmt þessari grein.
                               ^1)L. 38/2009, 2. gr.
                            19. gr. Ábyrgð foreldra.
      Foreldrar bera ábyrgð á námi barna sinna og ber þeim að fylgjast með
námsframvindu þeirra í samvinnu við þau og kennara þeirra. Foreldrar skólaskylds
barns bera ábyrgð á að það innritist í skóla þegar það kemst á skólaskyldualdur
   og sæki skóla. Verði misbrestur á skólasókn skólaskylds barns, án þess að
 veikindi eða aðrar gildar ástæður hamli, skal skólastjóri leita lausna og taka
  ákvörðun um úrbætur. Jafnframt skal hann tilkynna barnaverndaryfirvöldum um
  málið. Skólastjóri skal fara að ákvæðum stjórnsýslulaga við meðferð málsins.
                 Ákvörðun er kæranleg eftir fyrirmælum 47. gr.
Í úrskurði getur menntamálaráðuneyti lagt fyrir sveitarfélag að tryggja nemanda
 tiltekin kennsluúrræði, þ.m.t. að veita honum aðgang að tilteknum skóla innan
                               sveitarfélagsins.

               VI. kafli. Skólahúsnæði og aðstaða í grunnskólum.
                            20. gr. Skólamannvirki.
 Gerð skólamannvirkja er undirbúin af sveitarstjórn í samráði við skólanefnd og
skólaráð. Stofnkostnaður grunnskóla á vegum sveitarfélaga greiðist af viðkomandi
  sveitarfélagi. Sveitarfélög annast einnig og kosta viðhald skólahúsnæðis og
 endurnýjun og viðhald búnaðar þess. Gert skal sérstaklega ráð fyrir rými fyrir
      sérfræðiþjónustu við börn með sérþarfir og vinnuaðstöðu starfsfólks.
Grunnskólahúsnæði og skólalóðir skulu uppfylla þær kröfur sem gerðar eru í lögum
    þessum, lögum um vinnuvernd og aðalnámskrá grunnskóla. Húsnæði og allur
    aðbúnaður skal taka mið af því að tryggja öryggi og vellíðan nemenda og
   starfsfólks, svo sem hvað varðar hentugan húsbúnað, hljóðvist, lýsingu og
                                 loftræstingu.
Við hönnun, byggingu og endurnýjun skólahúsnæðis skulu sveitarfélög hafa samráð
       við hagsmunaaðila skólasamfélagsins og aðila í grenndarsamfélagi.
 Ráðherra setur reglugerð um húsnæði og búnað grunnskóla í samráði við Samband
     íslenskra sveitarfélaga þar sem nánar skal kveðið á um aðstöðu, búnað,
         slysavarnir og öryggismál í grunnskólahúsnæði og á skólalóðum.
                        21. gr. Umsjón skólamannvirkja.
Skólastjóri skal sjá um daglega umsjón skólamannvirkja samkvæmt nánari ákvörðun
                                sveitarstjórnar.
 Sveitarstjórn getur í samráði við skólastjóra ráðstafað skólahúsnæði öllu eða
  hluta þess til annarrar starfsemi svo fremi sem það raskar ekki lögbundinni
                              notkun húsnæðisins.
                              22. gr. Skólaakstur.
 Sveitarfélög bera ábyrgð á skipulagi skólaaksturs þar sem hann á við og standa
 straum af kostnaðinum. Ráðherra setur nánari reglur um tilhögun skólaaksturs í
 samráði við Samband íslenskra sveitarfélaga. Skólaakstur skal vera nemendum að
                                kostnaðarlausu.
                            23. gr. Skólamálsverðir.
  Í grunnskóla skulu nemendur eiga kost á málsverði á skólatíma í samræmi við
    opinber manneldismarkmið. Sveitarfélögum er heimilt að taka gjald fyrir
           skólamáltíðir samkvæmt sérstakri gjaldskrá sem þau setja.
Gjaldskrárákvarðanir samkvæmt þessari grein eru kæranlegar eftir fyrirmælum 47.
                                      gr.

    VII. kafli. Inntak náms, námsskipan, námsframboð, námsmat og starfstími.
                              24. gr. Aðalnámskrá.
Ráðherra setur grunnskólum aðalnámskrá sem er endurskoðuð reglulega. Í henni er
m.a. kveðið nánar á um uppeldishlutverk grunnskólans og meginstefnu í kennslu og
  kennsluskipan í samræmi við hlutverk grunnskólans, sbr. 2. gr. Í aðalnámskrá
                          skal m.a. leggja áherslu á:
        a. sjálfsvitund, siðgæðisvitund, félagsvitund og vitund nemenda um
                         borgaralega ábyrgð og skyldur,
   b. líkamlega og andlega velferð, heilbrigða lífshætti og ábyrga umgengni við
                                líf og umhverfi,
                        c. þjálfun í íslensku í öllu námi,
                         d. leikræna og listræna tjáningu,
    e. hæfni nemenda til að skilja orsakasamhengi og draga rökréttar ályktanir,
        f. skilning og frjótt og skapandi starf, nýsköpun og frumkvöðlanám,
                    g. jafnvægi milli bóklegs og verklegs náms,
                      h. leik barna sem náms- og þroskaleið,
      i. nám sem nýtist nemendum í daglegu lífi og við frekara nám og starf,
       j. undirbúning beggja kynja jafnt undir virka þátttöku í samfélaginu,
                         fjölskyldulífi og atvinnulífi,
         k. margvíslegar leiðir við öflun þekkingar með notkun tæknimiðla,
                  upplýsingatækni og safna- og heimildavinnu,
       l. náms- og starfsfræðslu og kynningu á atvinnulífi og námsleiðum til
                       undirbúnings náms- og starfsvali.
Í aðalnámskrá og við skipulagningu náms og kennslu og við gerð og val námsgagna
skal þess sérstaklega gætt að allir nemendur fái jöfn tækifæri til náms og eigi
          þess kost að velja sér viðfangsefni og nálgun í eigin námi.
Markmið náms og kennslu og starfshættir grunnskóla skulu vera þannig að komið sé
    í veg fyrir mismunun vegna uppruna, kyns, kynhneigðar, búsetu, stéttar,
           trúarbragða, heilsufars, fötlunar eða stöðu að öðru leyti.
    Í öllu skólastarfi skal stuðla að heilbrigðum lífsháttum og taka mið af
      persónugerð, þroska, hæfileikum, getu og áhugasviðum hvers og eins.
                             25. gr. Markmið náms.
  Í aðalnámskrá skal kveðið á um meginmarkmið náms og kennslu, uppbyggingu og
skipan náms, svo og hlutfallslega skiptingu tíma milli námssviða og námsgreina í
 grunnskóla. Þess skal gætt að námið verði sem heildstæðast, en hver grunnskóli
     ákveði hvort námsgreinar og námssvið eru kennd aðgreind eða samþætt. Í
    aðalnámskrá skal skilgreina þekkingar- og hæfniþætti á hverju námssviði.
 Nemendur skulu eiga þess kost að uppfylla námsmarkmið einstakra námsgreina og
 námssviða með mismunandi hætti. Í aðalnámskrá skal setja árangursviðmið um það
  hvenær nemandi telst hafa lokið einstökum námsgreinum eða námssviðum. Einnig
 skal setja viðmið vegna nemenda sem ljúka grunnskólanámi á skemmri tíma en tíu
árum. Í aðalnámskrá skal gera grein fyrir samstarfi grunnskóla við leikskóla og
framhaldsskóla og hvernig skuli staðið að aðlögun og flutningi milli skólastiga.
Í aðalnámskrá skal setja ákvæði um inntak og skipulag náms í íslensku, íslensku
  sem öðru tungumáli eða íslensku táknmáli, stærðfræði, ensku, dönsku eða öðru
     Norðurlandamáli, list- og verkgreinum, náttúrugreinum, skólaíþróttum,
 samfélagsgreinum, jafnréttismálum, trúarbragðafræði, lífsleikni og upplýsinga-
                                 og tæknimennt.
                              26. gr. Val í námi.
     Frá upphafi grunnskóla skulu nemendur eiga val í námi sínu, svo sem um
 viðfangsefni, námsaðferðir og námsgreinar, í samræmi við viðmið í aðalnámskrá
grunnskóla og skipulag skóla. Markmiðið með því er að gera nemendur ábyrga fyrir
 eigin námi og skapa sveigjanleika í skólastarfi. Hluti náms getur einnig verið
                               fjarnám og netnám.
Í 8., 9. og 10. bekk skulu nemendur eiga kost á vali um námsgreinar og námssvið
                           í um þriðjungi námstímans.
   Heimilt er að meta skipulagt nám sem stundað er utan grunnskóla, t.d. við
     tónlistarskóla, sem hluta af grunnskólanámi samkvæmt nánari útfærslu í
  aðalnámskrá grunnskóla. Stundi nemandi slíkt nám er viðkomandi sveitarstjórn
   ekki skylt að standa straum af kostnaði sem af því leiðir þótt námið njóti
   viðurkenningar í stað skyldunáms. Jafnframt er heimilt að meta tímabundna
þátttöku í atvinnulífi, félagslífi, íþróttum eða skipulögðu sjálfboðastarfi sem
                 nám, enda falli það að markmiðum skólastarfs.
     Grunnskólanemendur eiga rétt á að stunda nám í einstökum námsgreinum á
framhaldsskólastigi meðan þeir eru í grunnskóla enda hafi þeir sýnt fullnægjandi
   færni. Skólastjóri í grunnskóla veitir nemanda heimild til slíks náms utan
  skólans samkvæmt viðmiðum sem sett skulu í aðalnámskrá. Ákvörðun skólastjóra
           samkvæmt þessari málsgrein lýtur ákvæðum stjórnsýslulaga.
Heimilt er að kæra synjun um mat á námi eða beitingu heimildar samkvæmt þessari
 grein eftir fyrirmælum 47. gr. Í úrskurði getur menntamálaráðuneyti lagt fyrir
 skólastjóra grunnskóla að veita nemanda heimild til náms á framhaldsskólastigi
                                  skv. 4. mgr.
                                27. gr. Námsmat.
    Mat á árangri og framförum nemenda er reglubundinn þáttur í skólastarfi.
 Tilgangur þess er að fylgjast með því hvernig nemendum tekst að mæta markmiðum
   aðalnámskrár og ná námsmarkmiðum sínum, örva nemendur til framfara og meta
hverjir þurfa á sérstakri aðstoð að halda. Nánari ákvæði um námsmat skulu sett í
                            aðalnámskrá grunnskóla.
Óheimilt er að veita upplýsingar um vitnisburði einstakra nemenda öðrum en þeim
  sjálfum og foreldrum þeirra. Þó er heimilt að veita þessar upplýsingar vegna
 flutnings nemenda milli skóla og innritunar í framhaldsskóla, enda sé krafist
fullrar þagnarskyldu og málsmeðferðar í samræmi við gildandi lög um persónuvernd
                         og meðferð persónuupplýsinga.
   Nemendur og foreldrar þeirra eiga rétt á upplýsingum um niðurstöður mats,
       matsaðferðir og matstæki, þar með talið að skoða metin verkefni og
 prófúrlausnir. Þeir eiga jafnframt rétt á munnlegum skýringum á námsmati og að
niðurstaða námsmats sæti endurskoðun innan grunnskólans. Slík endurskoðun telst
            ekki ígildi stjórnsýslukæru í skilningi stjórnsýslulaga.
   Ráðherra setur nánari ákvæði í reglugerð um meðferð niðurstöðu námsmats í
grunnskólum og miðlun upplýsinga um námsmat vegna flutnings nemenda milli skóla
 og innritunar í framhaldsskóla og um rétt foreldra til þess að fá vitneskju um
                              slíkar upplýsingar.
                              28. gr. Starfstími.
  Starfstími nemenda í grunnskóla skal á hverju skólaári vera að lágmarki níu
    mánuðir. Skóladagar nemenda skulu eigi vera færri en 180. Skipting milli
   kennsludaga og annarra skóladaga nemenda er á ábyrgð skólastjóra að höfðu
         samráði við skólaráð og að fenginni staðfestingu skólanefndar.
    Vikulegur kennslutími hvers nemanda í grunnskóla skal að lágmarki vera:
                          a. 1.200 mínútur í 1.4. bekk,
                          b. 1.400 mínútur í 5.7. bekk,
                          c. 1.480 mínútur í 8.10. bekk.
Skólastjóri ákveður nánari útfærslu vikulegs kennslutíma í samráði við skólaráð.
Við ákvörðun daglegs og vikulegs starfstíma nemenda í grunnskóla skal þess gætt
   að hann sé samfelldur með eðlilegum hléum og fari ekki fram yfir hæfilegt
                  vinnuálag miðað við aldur nemenda og þroska.
 Heimilt er að víkja frá vikulegum lágmarkskennslutíma skv. 2. mgr. tímabundið,
   en nemendum skal þá tryggð viðbótarkennsla sem nemur frávikinu innan sama
                                   skólaárs.
                     29. gr. Skólanámskrá og starfsáætlun.
 Í hverjum grunnskóla skal gefa út skólanámskrá og starfsáætlun. Skólastjóri er
ábyrgur fyrir gerð þeirra og skal semja þær í samráði við kennara. Skólanámskrá
er nánari útfærsla á aðalnámskrá grunnskóla um markmið, inntak náms og námsmat,
  starfshætti og mat á árangri og gæðum skólastarfs. Skólanámskrá tekur mið af
         sérstöðu grunnskóla og aðstæðum og skal endurskoða reglulega.
  Í árlegri starfsáætlun er m.a. gerð grein fyrir skóladagatali, þ.m.t. lengd
     jólaleyfis, páskaleyfis og annarra vetrarleyfa, starfsáætlun nemenda,
 skólareglum, stoðþjónustu, félagslífi og öðru því sem varðar starfsemi skólans
ár hvert. Starfsáætlun skóla skal árlega lögð fyrir skólanefnd til staðfestingar
   sem staðfestir gildistöku hennar þegar ljóst er að hún hafi verið unnin í
     samræmi við lög, reglugerðir, aðalnámskrá, kjarasamninga og ákvarðanir
                  sveitarstjórnar um fyrirkomulag skólahalds.
Skólastjóri er ábyrgur fyrir útfærslu þessara ákvæða og einnig fyrir umfjöllun í
 skólanum og í skólaráði og að gera skólanefnd grein fyrir því með hvaða hætti
  áætlanir hafi staðist. Starfsáætlun og skólanámskrá skulu vera aðgengilegar
                        öllum aðilum skólasamfélagsins.
                              30. gr. Skólareglur.
Í hverjum grunnskóla skal setja skólareglur. Í skólareglum skal m.a. kveðið á um
almenna umgengni, samskipti, stundvísi, ástundun náms og heilbrigðar lífsvenjur.
  Í reglunum skal koma fram hvernig skólinn hyggst bregðast við brotum á þeim.
 Skólastjóri er ábyrgur fyrir gerð skólareglna og kynningu þeirra og skulu þær
         unnar í samráði við skólaráð og fulltrúa nemenda í skólaráði.
                        31. gr. Kostnaður í skyldunámi.
      Kennsla í skyldunámi í opinberum grunnskólum skal veitt nemendum að
kostnaðarlausu og er óheimilt að krefja nemendur eða foreldra þeirra um greiðslu
 fyrir kennslu, þjónustu, námsgögn eða annað efni sem nemendum er gert skylt að
nota í námi sínu og samrýmist ákvæðum laga þessara og aðalnámskrá. Sama á við um
  nám grunnskólanemenda í framhaldsskólaáföngum, enda sé námið skilgreint sem
 hluti náms í grunnskóla. Þó er opinberum aðilum ekki skylt að leggja nemendum
           til gögn til persónulegra nota, svo sem ritföng og pappír.
 Nú stundar grunnskólanemandi nám í framhaldsskóla sem skilgreint er sem hluti
  náms í grunnskóla, og fer þá um kostnað vegna kennslu á framhaldsskólastigi
   eftir ákvæðum laga um framhaldsskóla. Sveitarfélög greiða þá kostnað vegna
  námsgagna og innritunar og eftir atvikum efnisgjald. Um nánari framkvæmd og
     fyrirkomulag skal samið milli hlutaðeigandi grunn- og framhaldsskóla.
 Menntamálaráðuneyti er skylt að leggja grunnskólum til námsgögn í samræmi við
      meginmarkmið náms og kennslu á grunnskólastigi samkvæmt aðalnámskrá.
    Óheimilt er að taka gjald af nemendum vegna ferðalaga sem flokkast undir
vettvangsnám eða eru að öðru leyti hluti af skyldunámi nemenda. Þó er heimilt að
 taka gjald fyrir uppihald í námsferðum nemenda, að höfðu samráði við foreldra.
     Ákvarðanir um gjaldtöku samkvæmt þessari grein eru kæranlegar samkvæmt
                               fyrirmælum 47. gr.
                            32. gr. Lok grunnskóla.
 Er grunnskólanámi lýkur skal nemandi fá skírteini er votti að hann hafi lokið
námi samkvæmt lögum þessum. Í skírteini skal skrá vitnisburð nemanda á lokaári í
                  grunnskóla í því námi er hann lagði stund á.
   Skólastjóri metur hvort nemandi hafi lokið grunnskólanámi og ber ábyrgð á
 útskrift hans úr grunnskóla. Heimilt er að útskrifa nemanda úr grunnskóla áður
 en tíu ára skyldunámi er lokið, enda uppfylli nemandi námskröfur grunnskóla í
samræmi við lokamarkmið aðalnámskrár. Í aðalnámskrá grunnskóla skal nánar kveðið
á um útfærslu þessarar greinar. Ákvörðun skólastjóra í þessu efni lýtur ákvæðum
 stjórnsýslulaga. Foreldri getur kært synjun um útskrift úr grunnskóla samkvæmt
                     þessari grein eftir fyrirmælum 47. gr.
                    33. gr. Tómstundastarf og lengd viðvera.
 Í öllum grunnskólum skal nemendum gefinn kostur á að taka þátt í tómstunda- og
félagsstarfi. Tómstunda- og félagsstarf getur bæði verið liður í daglegu starfi
       og utan venjulegs skólatíma. Sveitarstjórn getur enn fremur boðið
          grunnskólanemendum lengda viðveru utan daglegs kennslutíma.
   Sveitarfélögum er heimilt að taka gjald fyrir lengda viðveru utan daglegs
   kennslutíma og tómstundastarf samkvæmt sérstakri gjaldskrá sem þau setja.
 Gjaldskrárákvarðanir samkvæmt þessari grein eru kæranlegar samkvæmt fyrirmælum
                                    47. gr.
                          34. gr. Sprotasjóður skóla.
   Sprotasjóður skal styðja við þróun og nýjungar í skólastarfi í samræmi við
stefnu stjórnvalda og aðalnámskrá. Til sjóðsins renna fjármunir sem veittir eru
á fjárlögum hverju sinni. Menntamálaráðuneyti hefur umsjón með sjóðnum og setur
  reglugerð^1) um styrkveitingar. Sjóðurinn er sameiginlegur fyrir leikskóla,
                         grunnskóla og framhaldsskóla.
 Í reglugerð er heimilt að fela stofnun á vegum ráðuneytisins eða öðrum þar til
        bærum aðila umsjón með sjóðnum og að annast úthlutanir úr honum.
                                 ^1)Rg. 242/2009.

            VIII. kafli. Mat og eftirlit með gæðum grunnskólastarfs.
                                35. gr. Markmið.
        Markmið mats og eftirlits með gæðum starfs í grunnskólum er að:
           a. veita upplýsingar um skólastarf, árangur þess og þróun til
    fræðsluyfirvalda, starfsfólks skóla, viðtökuskóla, foreldra og nemenda,
     b. tryggja að starfsemi skóla sé í samræmi við ákvæði laga, reglugerða og
                            aðalnámskrár grunnskóla,
              c. auka gæði náms og skólastarfs og stuðla að umbótum,
    d. tryggja að réttindi nemenda séu virt og að þeir fái þá þjónustu sem þeir
                          eiga rétt á samkvæmt lögum.
                               36. gr. Innra mat.
  Hver grunnskóli metur með kerfisbundnum hætti árangur og gæði skólastarfs á
 grundvelli 35. gr. með virkri þátttöku starfsmanna, nemenda og foreldra eftir
                                 því sem við á.
  Grunnskóli birtir opinberlega upplýsingar um innra mat sitt, tengsl þess við
                      skólanámskrá og áætlanir um umbætur.
                        37. gr. Ytra mat sveitarfélaga.
 Sveitarfélög sinna mati og eftirliti með gæðum skólastarfs, sbr. 5. og 6. gr.,
  og láta ráðuneyti í té upplýsingar um framkvæmd skólahalds, innra mat skóla,
  ytra mat sveitarfélaga, framgang skólastefnu sinnar og áætlanir um umbætur.
Sveitarfélög skulu fylgja eftir innra og ytra mati þannig að slíkt mat leiði til
                             umbóta í skólastarfi.
                     38. gr. Ytra mat menntamálaráðuneytis.
    Menntamálaráðuneyti annast greiningu og miðlun upplýsinga um skólahald í
   grunnskólum á grundvelli upplýsinga frá sveitarfélögum skv. 37. gr. og með
                            sjálfstæðri gagnaöflun.
  Menntamálaráðuneyti gerir áætlun til þriggja ára um kannanir og úttektir sem
   miða að því að veita upplýsingar um framkvæmd laga þessara og aðalnámskrár
  grunnskóla og aðra þætti skólastarfs. Menntamálaráðuneyti skipuleggur einnig
            þátttöku í alþjóðlegum mennta- og samanburðarrannsóknum.
Ráðherra setur reglugerð um innra og ytra mat og upplýsingaskyldu sveitarfélaga
             að höfðu samráði við Samband íslenskra sveitarfélaga.
                            39. gr. Samræmt námsmat.
   Menntamálaráðuneyti stendur fyrir samræmdu námsmati í grunnskólum, leggur
 grunnskólum í því skyni til samræmd könnunarpróf og annast framkvæmd samræmds
                                   námsmats.
 Samræmd könnunarpróf í íslensku og stærðfræði skulu lögð fyrir alla nemendur í
   4. og 7. bekk grunnskóla. Nemendur í fyrri hluta 10. bekkjar skulu þreyta
  samræmd könnunarpróf í íslensku, stærðfræði og ensku. Önnur próf skal halda
                          samkvæmt ákvörðun ráðherra.
   Skólastjóra er heimilt ef gildar ástæður mæla með því og samþykki foreldra
   liggur fyrir að veita nemendum undanþágu frá því að þreyta könnunarpróf í
                  einstökum prófgreinum 4., 7. og 10. bekkjar.
Námsmatsstofnun eða annar til þess bær aðili, sem ráðherra ákveður, hefur umsjón
    með gerð og framkvæmd samræmds námsmats og prófa samkvæmt grein þessari.
    Ráðherra setur í reglugerð^1) nánari ákvæði um fyrirkomulag og framkvæmd
 samræmds námsmats, prófa og rannsókna í grunnskólum og undanþágur nemenda frá
                   samræmdu námsmati, samkvæmt þessari grein.
                                 ^1)Rg. 435/2009.

              IX. kafli. Sérfræðiþjónusta og stoðkerfi grunnskóla.
                40. gr. Skipulag og framkvæmd sérfræðiþjónustu.
 Sveitarfélög skulu tryggja að sérfræðiþjónusta sé veitt í grunnskólum, ákveða
   fyrirkomulag hennar og stuðla að því að hún fari fram innan grunnskóla. Í
   sérfræðiþjónustu felst annars vegar stuðningur við nemendur og fjölskyldur
 þeirra og hins vegar stuðningur við starfsemi grunnskóla og starfsfólk þeirra.
 Í grunnskólum skal frá upphafi skólagöngu nemenda unnið að forvarnastarfi með
 skimunum og athugunum á nemendum til að tryggja þeim kennslu og námsaðstoð við
   hæfi. Auk þess skal fara fram greining á nemendum sem eiga í sálrænum eða
  félagslegum erfiðleikum sem hafa áhrif á nám þeirra. Allar athuganir á vegum
  skóla sem varða einstaka nemendur skulu gerðar í samráði við og með samþykki
   foreldra og óheimilt er að taka gjald fyrir slíkar athuganir. Greina skal
                   foreldrum frá niðurstöðum slíkra athugana.
 Foreldrar nemenda geta óskað eftir greiningu samkvæmt þessari grein, auk þess
   sem skólastjóri, kennarar eða starfsmenn heilsugæslu geta lagt fram ósk um
   greiningu í samráði við og með samþykki þeirra. Sérfræðiþjónusta sér um að
    greining fari fram, skilar tillögu til skólastjóra um hvernig við skuli
                bregðast, fylgist með úrbótum og metur árangur.
   Skólastjóri skal samræma innan hvers skóla störf þeirra sem sjá um málefni
 einstakra nemenda er lúta að sérfræðiþjónustu, námsráðgjöf og skólaheilsugæslu
      með stofnun nemendaverndarráðs. Jafnframt skal stuðla að samráði við
  félagsþjónustu sveitarfélags og barnaverndaryfirvöld vegna málefna einstakra
                       nemenda eftir því sem þurfa þykir.
       Sveitarfélög sem reka grunnskóla skulu hafa frumkvæði að samstarfi
 sérfræðiþjónustu, félagsþjónustu, barnaverndaryfirvalda og heilbrigðisþjónustu
    innan sveitarfélagsins vegna nemenda með sérþarfir og langvinn veikindi.
Sveitarfélög skulu einnig hafa frumkvæði að samstarfi sérfræðiþjónustu við aðila
    sem annast sérhæfð greiningar- og meðferðarúrræði á vegum ríkisins vegna
                               einstakra nemenda.
 Við framkvæmd sérfræðiþjónustu skulu sveitarfélög leggja áherslu á góð tengsl
     leikskóla, grunnskóla og framhaldsskóla með samfellu í skólastarfi að
                                  leiðarljósi.
 Ráðherra setur reglugerð um sérfræðiþjónustu og starfsemi nemendaverndarráða í
                  samráði við Samband íslenskra sveitarfélaga.
 Sé foreldri synjað um beiðni um greiningu skv. 3. mgr. verður sú ákvörðun kærð
    samkvæmt fyrirmælum 47. gr. Ráðuneytið getur í úrskurði mælt fyrir um að
 tilteknum nemanda skuli veitt greining í samræmi við ákvæði þessarar greinar.
                           41. gr. Skólaheilsugæsla.
         Um skólaheilsugæslu í grunnskólum fer eftir gildandi lögum um
 heilbrigðisþjónustu. Um skipulag og fyrirkomulag skólaheilsugæslu í grunnskóla
                skal haft samráð við skólanefnd og skólastjóra.
    Skólastjóra ber að fylgjast með því að nemendur njóti skólaheilsugæslu í
    skólanum í samræmi við þá tilhögun sem ákveðin hefur verið skv. 1. mgr.
     Sveitarfélög greiða stofnkostnað húsnæðis í skólum sem ætlað er fyrir
 skólaheilsugæslu og annast rekstur þess. Laun starfsmanna við skólaheilsugæslu
 og sérgreindur kostnaður við þessa starfsemi greiðist sem annar kostnaður við
 rekstur almennrar heilsugæslu á heilsugæslustöð og fer um ráðningu starfsmanna
                                með sama hætti.
                               42. gr. Sérúrræði.
 Sveitarfélög geta beitt sér fyrir sérúrræðum innan grunnskóla eða stofnað til
 reksturs sérskóla þegar almennt nám og kennsluhættir hæfa ekki þörfum eða hag
 nemenda. Slíkum úrræðum er ætlað að veita nemendum sérhæft umhverfi til náms í
     lengri eða skemmri tíma þar sem jafnframt skal lögð áhersla á að veita
     starfsfólki almennra grunnskóla stuðning og kennslufræðilega ráðgjöf.

         X. kafli. Viðurkenning grunnskóla, samrekstur og heimakennsla.
   43. gr. Viðurkenning grunnskóla sem reknir eru af öðrum en sveitarfélögum.
Ráðherra er heimilt að viðurkenna grunnskóla eða hluta grunnskóla, sbr. 1. gr.,
  sem reknir eru af öðrum en sveitarfélögum í formi sjálfseignarstofnunar eða
   hlutafélags eða samkvæmt öðru viðurkenndu rekstrarformi, enda liggi fyrir
    samþykki sveitarfélags um stofnun skólans. Heimilt er að binda samþykki
sveitarfélags við ákveðinn hámarksfjölda nemenda. Um slíka grunnskóla gilda sömu
  lög og reglur og um grunnskóla skv. 1. gr., eftir því sem við á. Þar á meðal
skal af hálfu viðkomandi skóla fylgt ákvæðum stjórnsýslulaga við töku ákvarðana
 sem kæranlegar eru skv. 47. gr. Það á þó ekki við um ákvarðanir um gjaldtöku.
   Grunnskólar sem hljóta viðurkenningu skv. 1. mgr. eiga rétt á framlagi úr
   sveitarsjóði til starfsemi sinnar vegna nemenda sem hafa lögheimili í því
  sveitarfélagi sem skólinn starfar í. Skal framlagið nema að lágmarki 75% af
  vegnu meðaltali heildarrekstrarkostnaðar allra grunnskóla sem reknir eru af
 sveitarfélögum í landinu á hvern nemanda samkvæmt árlegum útreikningi Hagstofu
    Íslands. Gildir þetta hlutfall fyrir skóla með allt að 200 nemendur, en
  framlagið skal vera að lágmarki 70% fyrir hvern nemanda umfram þann fjölda.
 Útreikningur Hagstofu Íslands á kostnaði samkvæmt þessari málsgrein skal taka
                           mið af verðlagsbreytingum.
 Ráðherra er heimilt að setja reglugerð um framkvæmd þessarar greinar í samráði
 við Samband íslenskra sveitarfélaga og Hagstofu Íslands. Í reglugerð skal m.a.
kveðið nánar á um skilyrði fyrir viðurkenningu, hvernig staðið verði að veitingu
 hennar, upplýsingagjöf til sveitarfélaga og ráðuneytis, eftirlit með starfsemi
                         og afturköllun viðurkenningar.
                             44. gr. Þróunarskólar.
Ráðherra getur veitt sveitarfélögum og sjálfstætt reknum grunnskólum heimild til
   að reka þróunarskóla eða gera tilraunir með ákveðna þætti skólastarfs með
  undanþágu frá ákvæðum laga þessara, reglugerða settra á grundvelli þeirra og
aðalnámskrár grunnskóla. Slíkum tilraunum skulu ávallt sett eðlileg tímamörk og
                     kveðið á um úttekt að tilraun lokinni.
 Heimilt er að styrkja þróunarskóla og sérstakar nýjungar eftir því sem fjárlög
                             heimila hverju sinni.
                              45. gr. Samrekstur.
   Sveitarfélögum, tveimur eða fleiri, er heimilt að hafa með sér samvinnu um
      rekstur grunnskóla, sbr. VIII. kafla sveitarstjórnarlaga. Í samningi
 sveitarfélaga skal kveðið á um hvernig fari með hlutverk skólanefndar skv. 6.
gr. Velji sveitarfélög að reka saman grunnskóla í formi byggðasamlags, sbr. 82.
gr. sveitarstjórnarlaga, fer stjórn byggðasamlags með verkefni skólanefndar nema
stofnuð sé sérstök nefnd til að fara með það hlutverk á vegum byggðasamlagsins.
 Ákvæði um slíkt fyrirkomulag skulu sett í samning um stofnun byggðasamlagsins.
Hafi sveitarfélög með sér samstarf um skólahald á grunnskólastigi með þeim hætti
að börn úr tilteknu sveitarfélagi sæki skóla sem rekinn er af öðru sveitarfélagi
 fer um samninga milli sveitarfélaga eftir 5. gr. Sæki umtalsverður hluti barna
  úr sveitarfélagi skóla í öðru sveitarfélagi á þeim grundvelli er viðkomandi
sveitarfélögum heimilt að kveða svo á í samþykktum um stjórn sveitarfélaganna að
   í skólanefnd viðtökusveitarfélags eigi sæti, með málfrelsi og tillögurétt,
fulltrúi sem kjörinn er af sveitarstjórn þess sveitarfélags sem umrædd börn eiga
                                 lögheimili í.
Sveitarfélögum er heimilt að reka saman grunnskóla, leikskóla og tónlistarskóla
 undir stjórn eins skólastjóra að fenginni umsögn skólanefnda. Skal stjórnandi
 slíkrar stofnunar hafa leyfisbréf til kennslu á leik- og/eða grunnskólastigi.
 Sveitarstjórn getur ákveðið að skólaráð, sbr. 8. gr., og foreldraráð, sbr. 11.
  gr. laga um leikskóla, starfi sameiginlega í einu ráði. Ákvæði þetta gildir
einnig um skóla sem reknir eru á grundvelli 1. mgr. Hinn samrekni skóli starfar
             að öðru leyti samkvæmt lögum um viðkomandi skólastig.
                              46. gr. Undanþágur.
    Ráðherra er heimilt að viðurkenna grunnskóla eða námsbraut innan almenns
grunnskóla sem starfar samkvæmt viðurkenndri erlendri eða alþjóðlegri námskrá og
                                  námsskipan.
 Foreldrar, sem óska eftir undanþágu frá 3. gr. til að geta kennt börnum sínum
     heima, að hluta eða öllu leyti, skulu sækja um slíka heimild til síns
sveitarfélags. Skólastjóri getur veitt undanþágu að höfðu samráði við skólanefnd
  og sérfræðiþjónustu. Börn sem hljóta heimakennslu eru undanþegin skólaskyldu
 skv. 3. gr., en skulu lúta eftirliti og reglulegu mati og þreyta könnunarpróf
                             samkvæmt lögum þessum.
   Ákvörðun sveitarstjórnar skv. 2. mgr. er kæranleg eftir fyrirmælum 47. gr.
  Menntamálaráðuneytið getur í úrskurði sínum lagt fyrir sveitarfélag að veita
                      foreldrum barns heimild skv. 2. mgr.
    Ráðherra setur reglugerð um skilyrði til heimakennslu á grunnskólastigi.
 Sveitarfélög skulu tilkynna ráðuneytinu um veitingu heimildar samkvæmt þessari
                                     grein.

                       XI. kafli. Meðferð ágreiningsmála.
                              47. gr. Kæruheimild.
 Ákvarðanir um rétt og skyldu einstakra nemenda sem teknar eru í grunnskólum á
 grundvelli 4. mgr. 5. gr., 4. mgr. 14. gr., 3. og 4. mgr. 15. gr., 5. mgr. 17.
gr., 1. mgr. 19. gr., 1. mgr. 23. gr., 4. mgr. 26. gr., 4. mgr. 31. gr., 2. mgr.
32. gr., 2. mgr. 33. gr., 3. mgr. 40. gr. og 2. mgr. 46. gr. eru kæranlegar til
         ráðherra. Um meðferð kærumála fer að ákvæðum stjórnsýslulaga.
Sveitarstjórn getur ákveðið í samþykkt um stjórn og stjórnsýslu sveitarfélagsins
  að áður en hægt er að kæra ákvörðun skv. 1. mgr. skuli fyrst beina kæru til
 skólanefndar eða annars tiltekins aðila innan stjórnsýslu sveitarfélagsins. Sé
heimild þessari beitt skal sveitarstjórn ákveða hvort þessi kæruréttur eigi við
  um hluta ákvarðana skv. 1. mgr. eða um þær allar, og þá skal jafnframt tekin
  afstaða til þess í samþykkt hvort slíkar ákvarðanir sem teknar eru af hálfu
 sjálfstætt rekinna grunnskóla í sveitarfélagi, sbr. 43. gr., skuli kæranlegar
 með sama hætti. Um málsmeðferð á kærustigi innan sveitarfélags fer að ákvæðum
                                stjórnsýslulaga.

                            XII. kafli. Gildistaka.
                  48. gr. Lög þessi öðlast gildi 1. júlí 2008.

                            Ákvæði til bráðabirgða.
I. Grunnskólar sem þegar eru starfandi á grundvelli [5]56. gr. laga nr. 66/1995,
     um grunnskóla, sbr. 22. gr. laga nr. 98/2006, eiga rétt á framlagi úr
   sveitarsjóði samkvæmt lögum þessum án sérstakrar viðurkenningar ráðherra.
      Sveitarfélagi er þó heimilt að takmarka framlag úr sveitarsjóði við
                             hámarksfjölda nemenda.
Eignarhlutur ríkisins í skólahúsnæði grunnskóla, sem var í eigu ríkisins í heild
eða hluta, skal afskrifaður í 15 jöfnum áföngum á árunum 19962010 og eignfærður
   hjá þeim sveitarfélögum sem bera ábyrgð á rekstri skóla og annast viðhald
  skólahúsnæðis. Sé húsnæði, sem áður var nýtt í tengslum við skólastarf, ekki
      lengur nýtt í slíku skyni skal eignarhlutur ríkisins vera óskertur.
   II. Sveitarfélög skulu greiða upphæð er svarar til 1,3% af dagvinnulaunum
 kennara og skólastjóra í sveitarfélaginu í sérstakan sjóð er Samband íslenskra
sveitarfélaga annast rekstur á og varðveitir. Úr sjóði þessum skulu greidd laun
    kennara og skólastjóra við grunnskóla vegna námsleyfa allt að einu ári.
   Sjóðurinn ráðstafar einnig þeim fjármunum sem ríkið veitir til símenntunar
   kennara og skólastjóra. Samband íslenskra sveitarfélaga skipar fimm menn í
 stjórn sjóðsins, tvo tilnefnda af Kennarasambandi Íslands og þrjá af Sambandi
 íslenskra sveitarfélaga. Stjórn sjóðsins setur sér starfsreglur og birtir þær.
   Þrátt fyrir ákvæði 1. mgr. er heimilt að ákveða að framlög vegna námsleyfa
     kennara og skólastjórnenda renni í sérstakan sjóð sem sveitarfélög og
   viðsemjendur þeirra hafa samið um í kjarasamningum. Jafnframt má ákveða að
 fjármunum sem ákveðnir eru í fjárlögum til símenntunar kennara og skólastjóra
                        verði ráðstafað með sama hætti.
Nú hafa sveitarfélög og viðsemjendur þeirra komið á fót sjóði, sbr. 2. mgr., og
 skal ráðherra þá birta auglýsingu í B-deild Stjórnartíðinda um að hann komi í
                            stað sjóðs skv. 1. mgr.
  III. Reglugerðir, auglýsingar og önnur fyrirmæli sett samkvæmt [6]lögum nr.
 66/1995, með síðari breytingum, skulu halda gildi sínu að svo miklu leyti sem
  þau stangast ekki á við lög þessi þar til nýjar reglugerðir, auglýsingar eða
                     önnur fyrirmæli hafa öðlast gildi.^1)
      ^1)Sjá nú rg. 349/1995, rg. 384/1996, rg. 386/1996, sbr. 905/2003; rg.
    387/1996, rg. 388/1996, rg. 389/1996, rg. 391/1996, augl. 437/1996, rg.
    519/1996, rg. 709/1996, rg. 710/1996, augl. 163/1999, rg. 220/1999, rg.
       270/2000, sjá og augl. 793/2000; augl. 1111/2006 og rg. 320/2007.
    IV. Skólanefndir sem kosnar hafa verið samkvæmt [7]lögum nr. 66/1995, um
                         grunnskóla, halda umboði sínu.
                                     V. ^1)
                               ^1)L. 34/2009, 1. gr.

References

   Visible links
   1. file://2009035.html
   2. file://2009035.html#g9
   3. file://2009035.html#g9
   4. file://2003076.html#g52
   5. file://1995066.html
   6. file://1995066.html
   7. file://1995066.html
