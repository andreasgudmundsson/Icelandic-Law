
   --------------------------------------------------------------------------

                          Lög um þingfararkaup alþingismanna og þingfararkostnað

                              1995 nr. 88 28. júní

   --------------------------------------------------------------------------

                                   I. kafli.
                                 Þingfararkaup.
                                     1. gr.
           Greiða skal alþingismanni mánaðarlega þingfararkaup úr ríkissjóði.
     Þingfararkaup greiðist frá fyrsta degi eftir kjördag og til síðasta dags
      þess mánaðar er kjörtímabili eða þingsetu lýkur. Kaupið greiðist fyrsta
                                                    hvers mánaðar fyrir fram.

                                     2. gr.
              Forseti Alþingis nýtur sömu launa- og starfskjara og ráðherrar.

                                     3. gr.
              Varaforsetar Alþingis skulu fá greitt 15% álag á þingfararkaup.
            Formenn þingnefnda, sbr. 13. gr. þingskapa, og formenn þingflokka
      skulu fá greitt 15% álag á þingfararkaup. Enginn getur fengið nema eina
          álagsgreiðslu mánaðarlega samkvæmt þessari málsgrein. Enn fremur er
        heimilt að greiða formanni sérnefndar, sbr. 32. gr. þingskapa, svo og
       varaformanni fastanefndar, sambærilegt álag eða hluta þess, ef sérstök
                                                               ástæða er til.

                                     4. gr.
         Alþingismaður á rétt á leyfi frá opinberu starfi, sem hann gegnir, í
     allt að fimm ár. Afsali hann sér starfinu eftir fimm ára leyfi á hann að
     öðru jöfnu forgang í allt að fimm ár frá þeim tíma að sambærilegri stöðu
                                                           hjá hinu opinbera.
                 Nú gegnir alþingismaður starfi hjá ríki eða ríkisstofnun með
        þingmennsku og skal hann þá njóta launa fyrir það starf samkvæmt mati
                               viðkomandi ráðuneytis, þó aldrei hærri en 50%.

                                     5. gr.
          Ráðherra, sem er ekki alþingismaður, fær greitt þingfararkaup, sbr.
                                                    [2]51. gr. stjórnarskrár.

                                   II. kafli.
                              Þingfararkostnaður.
                         Húsnæðis- og dvalarkostnaður.
                                     6. gr.
                 Greiða skal alþingismanni fyrir kjördæmi utan Reykjavíkur og
           Reykjaness mánaðarlega húsnæðis- og dvalarkostnað til þess að hafa
    dvalarstað í Reykjavík eða grennd, eigi hann heimili utan Reykjavíkur eða
    nágrennis, eða til þess að hafa starfs- eða dvalaraðstöðu í kjördæmi sínu
                                         eigi hann heimili utan kjördæmisins.
        Alþingismaður, sem á heimili utan Reykjavíkur eða nágrennis en fer að
          jafnaði milli heimilis og Reykjavíkur um þingtímann, á rétt á að fá
           endurgreiddan ferðakostnað, auk þriðjungs af greiðslu skv. 1. mgr.
                                                                 mánaðarlega.
                  Haldi alþingismaður, sem á aðalheimili utan Reykjavíkur eða
       nágrennis, annað heimili í Reykjavík er heimilt, meðan svo stendur, að
                       greiða honum álag, allt að 40%, á fjárhæð skv. 1. mgr.

                                Ferðakostnaður.
                                     7. gr.
             Alþingismaður fær mánaðarlega fjárhæð til greiðslu kostnaðar við
     ferðalög innan kjördæmis hans. Enn fremur skal endurgreiða alþingismanni
                ferðakostnað milli heimilis eða starfsstöðvar og Reykjavíkur.
         Endurgreiða skal alþingismanni kostnað við aðrar ferðir er hann þarf
               að fara innan lands í tengslum við störf sín, svo og gisti- og
    dvalarkostnað í þeim ferðum. Heimilt er að ákveða að kostnaður við ferðir
   umfram tiltekna vegalengd frá heimili eða starfsstöð innan kjördæmis verði
                                     endurgreiddur þrátt fyrir ákvæði 1. mgr.

                                     8. gr.
             Alþingi greiðir kostnað við ferðir sem alþingismaður fer á vegum
                                                        þingsins til útlanda.

                           Almennur starfskostnaður.
                                     9. gr.
                Alþingi leggur alþingismanni til almenna skrifstofuaðstöðu og
               nauðsynlegan búnað og greiðir kostnað af því. Endurgreiða skal
                                                   alþingismanni símakostnað.
          Endurgreiða skal alþingismönnum annan starfskostnað samkvæmt reglum
         sem forsætisnefnd setur. Heimilt er að greiða starfskostnað samkvæmt
            þessari málsgrein sem fasta fjárhæð í stað endurgreiðslu samkvæmt
                                                                  reikningum.

                                  III. kafli.
                               Önnur starfskjör.
             Forföll alþingismanna og greiðslur til varaþingmanna.
                                    10. gr.
               Nú þarf alþingismaður að vera fjarverandi vegna starfa á vegum
        ríkisstjórnar, sem fulltrúi Alþingis eða í öðrum opinberum erindum, í
        a.m.k. fimm daga eða lengur, og varamaður tekur sæti hans á Alþingi á
     meðan, sbr. 2. mgr. 53. gr. þingskapalaga, og skal hann þá eigi að síður
           halda þingfararkaupi og öðrum föstum greiðslum meðan forföll vara.
   Forsætisnefnd getur sett nánari reglur um framkvæmd þessa ákvæðis og er þá
   heimilt að víkja frá ákvæðum þessarar málsgreinar um lágmarkstíma fjarveru
   ef sérstaklega stendur á og fyrir liggur beiðni þingflokks þar að lútandi.
          Hverfi þingmaður af þingi um sinn vegna slyss eða veikinda fær hann
        þingfararkaup og aðrar fastar greiðslur samkvæmt lögum þessum eigi að
                                                      síður allt að einu ári.
        Nú er þingmaður forfallaður af öðrum ástæðum en getur í 1. og 2. mgr.
    og varamaður tekur sæti hans á þingi, og missir hann þá þingfararkaups og
                             annarra kjara þann tíma sem hann er fjarverandi.

                                    11. gr.
        Varaþingmaður fær greitt þingfararkaup skv. 1. gr. meðan hann situr á
        Alþingi og endurgreiddan þingfararkostnað samkvæmt lögum þessum eftir
                                       nánari reglum sem forsætisnefnd setur.

                          Fæðingarorlof og tryggingar.
                                    12. gr.
                  Alþingismaður á rétt á fæðingarorlofi þann tíma sem lög eða
       kjarasamningar opinberra starfsmanna ákveða. Tekur varamaður þá sæti á
     meðan en þingmaðurinn skal einskis í missa af launum og föstum greiðslum
                        samkvæmt lögum þessum meðan á fæðingarorlofi stendur.
                                Alþingismaður nýtur slysa- og ferðatrygginga.

                                    Biðlaun.
                                    13. gr.
               Alþingismaður á rétt á biðlaunum er hann lætur af þingmennsku.
      Biðlaun jafnhá þingfararkaupi skv. 1. gr. skal þá greiða í þrjá mánuði.
     Eftir þingsetu í tvö kjörtímabil eða lengur skal þó greiða biðlaun í sex
                                                                      mánuði.

                                   IV. kafli.
                 Ákvörðun þingfararkaups og þingfararkostnaðar.
                                    14. gr.
                Kjaradómur ákveður þingfararkaup skv. 1. gr., sbr. [3]lög nr.
                                                                    120/1992.
         Forsætisnefnd Alþingis ákveður aðrar greiðslur samkvæmt lögum þessum
                                               og setur nánari reglur um þær.

                                    15. gr.
        Skrifstofa Alþingis úrskurðar um reikninga þá sem alþingismanni skulu
   endurgreiddir samkvæmt lögum þessum. Vilji alþingismaður ekki una úrskurði
        skrifstofunnar getur hann skotið honum til forsætisnefndar sem fellir
                                                          endanlegan úrskurð.
            Ef vafi leikur á um rétt alþingismanns samkvæmt lögum þessum sker
                                                            forsætisnefnd úr.

                                    16. gr.
        [Greiðsla þingfararkostnaðar skv. 6. og 7. gr. er framtalsskyld, sbr.
     [4]lög um tekjuskatt og eignarskatt, nr. 75/1981, en ekki skattskyld. Um
             greiðslur skv. 8. gr. fer eftir þeim reglum sem ríkisskattstjóri
                                                                   setur.]^1)

   ^1)[5]L. 119/1995, 1. gr.

                                   V. kafli.
                                  Gildistaka.
                                    17. gr.
        Lög þessi öðlast gildi 1. júlí 1995. ...

References

   Visible links
   1. http://www.althingi.is/dba-bin/lawformpr.pl?lnr=1995088
   2. file://1944033.html#g51
   3. file://1992120.html
   4. file://1981075.html
   5. file:///altext/stjt/1995.119.html
