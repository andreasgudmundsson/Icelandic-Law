
   --------------------------------------------------------------------------

                                                Lög um vatnsveitur sveitarfélaga

                            1991 nr. 81 27. desember

   --------------------------------------------------------------------------

                                     1. gr.
          Í kaupstöðum og bæjum skal bæjarstjórn starfrækja vatnsveitu í þeim
    tilgangi að fullnægja vatnsþörf almennings, heimila og atvinnufyrirtækja,
                                  þar á meðal hafna, eftir því sem kostur er.
           Í hreppum er hreppsnefnd heimilt að starfrækja vatnsveitu, sbr. 1.
        mgr., og leggja í framkvæmdir við gerð hennar enda sýni rannsóknir og
             kostnaðaráætlanir að hagkvæmt sé að leggja veituna og reka hana.

                                     2. gr.
                     Sveitarstjórn fer með stjórn vatnsveitu í sveitarfélagi.
                Sveitarstjórn er heimilt að kjósa sérstaka stjórn til að hafa
        yfirumsjón með starfsemi vatnsveitunnar og fara með þau verkefni, sem
     sveitarstjórn eru falin með lögum þessum, í umboði hennar. Sveitarstjórn
        getur ráðið sérstakan vatnsveitustjóra til að annast daglegan rekstur
                                                              vatnsveitunnar.

                                     3. gr.
        Sveitarstjórnum er heimilt að leggja og reka sameiginlega vatnsveitu.
      Sveitarstjórnir skulu gera með sér samkomulag um með hvaða hætti veitan
    skuli lögð og rekin. Um samvinnu sveitarstjórna á þessu sviði skulu gilda
   ákvæði IX. kafla [2]sveitarstjórnarlaga, nr. 8/1986, um byggðasamlög, nema
                                               um annað sé sérstaklega samið.

                                     4. gr.
         Sveitarstjórn er eigandi vatnsveitu sveitarfélags og sér um lagningu
       allra vatnsæða hennar, þ.e. aðalæða, götuæða og heimæða. Sveitarstjórn
                                        annast og kostar viðhald vatnsæðanna.

                                     5. gr.
          Sveitarstjórn, sem lagt hefur vatnsveitu, hefur einkarétt á rekstri
       hennar og sölu vatns á því svæði sem vatnsveitan nær yfir og hún getur
                                 fullnægt innan staðarmarka sveitarfélagsins.

                                     6. gr.
          Eigandi fasteignar við veg eða opið svæði, þar sem götuæð liggur, á
       rétt á að fá heimæð lagða frá götuæð. Beiðni um lagningu heimæðar skal
         send til sveitarstjórnar. Eiganda ber að greiða gjald fyrir lagningu
     heimæðar. Sveitarstjórn ákveður fjárhæð heimæðargjalds og skal það miðað
      við rúmmál fasteignar. Gjalddagi þess skal vera 30 dögum eftir lagningu
                                                                    heimæðar.
          Vatn, sem tekið er úr stofnkrana innan húss, er eingöngu heimilt að
                 nota til venjulegra heimilisþarfa. Að öðrum kosti þarf leyfi
           sveitarstjórnar. Réttur eiganda til að nota vatn til heimilisþarfa
           skuldbindur ekki sveitarstjórn til þess að tryggja að þrýstingur í
   götuæðum sé ávallt nægjanlegur. Hvers konar tenging dælubúnaðar við heimæð
           af hálfu eiganda, m.a. til að auka þrýsting vatns, er óheimil nema
                                                   sveitarstjórn leyfi annað.
           Þurfi að gera breytingar á heimæð vegna framkvæmda á vegum eiganda
     sjálfs skal hann sækja um leyfi til sveitarstjórnar. Eigandi ber sjálfur
                                           kostnað við breytingar sem þessar.
              Ef vatnsæðar hafa ekki verið lagðar þar sem eigandi óskar eftir
    vatnsnotkun getur sveitarstjórn sett það skilyrði fyrir lagningu vatnsæða
             að fyrir fram ákveðinn hluti kostnaðar við lagningu þeirra skuli
                                    endurgreiddur af eiganda fasteignarinnar.

                                     7. gr.
         Sveitarstjórn er heimilt að heimta vatnsgjald af öllum fasteignum er
        vatnsins geta notið og skal við það miðað að gjaldið standi straum af
   stofnkostnaði og rekstri vatnsveitu. Álagningarstofn vatnsgjalds skal vera
     afskrifað endurstofnverð húss og mannvirkis margfaldað með markaðsstuðli
       fasteigna í Reykjavík samkvæmt matsreglum Fasteignamats ríkisins, sbr.
       [3]3. gr. laga um tekjustofna sveitarfélaga, nr. 90/1990.^1) Stofn til
     álagningar vatnsgjalds á aðrar fasteignir skal vera fasteignamat þeirra.
             Sveitarstjórn ákveður upphæð vatnsgjalds sem má nema allt að 0,3
   hundraðshlutum af álagningarstofni. Gjalddagar vatnsgjalds skulu vera þeir
         sömu og sveitarstjórn ákveður fyrir fasteignaskatt og skal innheimtu
   vatnsgjalds hagað á sama hátt og innheimtu fasteignaskatts, sbr. [4]4. gr.
                                                         laga nr. 90/1990.^1)

   ^1)Nú [5]l. 4/1995.

                                     8. gr.
        Af þeim fasteignum, þar sem vatn er notað til annars en venjulegra
   heimilisþarfa, vegna atvinnu sem í þeim er rekin eða af öðrum ástæðum,
   skal sveitarstjórn auk vatnsgjalds, sbr. 7. gr., heimilt að innheimta
   sérstakt aukavatnsgjald er miðast við notkun mælda í rúmmetrum.
        Sveitarstjórn lætur þeim er greiða skulu aukavatnsgjald í té löggilta
   vatnsmæla. Sveitarstjórn er eigandi vatnsmælanna og ákveður upphæð gjalds
   fyrir leigu á þeim. Aukavatnsgjald skal að jafnaði greiða samkvæmt mældri
   notkun, en verði því eigi við komið ákveður sveitarstjórn aukavatnsgjaldið
   samkvæmt áætlaðri notkun. Aukavatnsgjald skal innheimta eftir á eftir
   nánari ákvörðun sveitarstjórnar og skal hámark gjaldsins tilgreint í
   reglugerð sem félagsmálaráðherra setur.
        Endurgjald hafnarsjóðs til sveitarsjóðs vegna vatnssölu til skipa,
   báta og annarra úr vatnsdreifikerfi hafnar skal miðast við mælda notkun og
   ákveður sveitarstjórn gjald fyrir hvern rúmmetra.
   Hafnarstjórn/sveitarstjórn ákveður verð fyrir hvern rúmmetra vatns sem
   seldur er til skipa og báta.
        Í þeim tilvikum, þegar um óvenjumikil kaup á vatni er að ræða eða
   vatn er keypt til sérstakrar framleiðslu, er sveitarstjórn heimilt að gera
   sérstakt samkomulag við kaupanda um endurgjald fyrir vatnið.

                                     9. gr.
        Selji sveitarstjórn annarri sveitarstjórn vatn skal endurgjald fyrir
   það ákveðið með samkomulagi aðila eða mati dómkvaddra matsmanna náist eigi
   samkomulag. Við mat skal þess gætt að endurgjaldið verði aldrei minna en
   sannanlegur kostnaður vatnsveitunnar af vatnsvinnslu og dreifingu vegna
   vatnssölunnar, ásamt allt að 5% álagi af bundnu fjármagni.

                                    10. gr.
        Skráður eigandi fasteignar ber ábyrgð á greiðslu vatnsgjalds og
   heimæðargjalds en notandi, ef hann er annar en fasteignareigandi, ber
   ábyrgð á greiðslu aukavatnsgjalds.
        Vatnsgjald og heimæðargjald eru, ásamt áföllnum kostnaði, tryggð með
   lögveðsrétti í fasteigninni næstu tvö ár eftir gjalddaga með forgangsrétti
   fyrir hvers konar samningsveði og aðfararveði. Ef hús brennur eftir að
   vatnsgjald eða heimæðargjald fellur í gjalddaga er sami forgangsréttur í
   brunabótafjárhæð fasteignarinnar.
        Heimilt er að loka fyrir heimæðar hjá þeim sem vanrækja að greiða
   aukavatnsgjald að undangenginni skriflegri aðvörun. Aukavatnsgjald og
   leigugjald fyrir vatnsmæli, ásamt áföllnum kostnaði, má taka fjárnámi.
        Heimilt er að loka fyrir heimæðar hjá þeim sem eyða vatni óhóflega og
   einnig þegar gera þarf við bilanir á vatnsæðum.

                                    11. gr.
        Sveitarstjórn skal setja sér sérstaka gjaldskrá þar sem kveðið er
   nánar á um greiðslu og innheimtu gjalda skv. 7., 8. og 9. gr. laga
   þessara, sbr. og reglugerð fyrir vatnsveitur sveitarfélaga. Sveitarstjórn
   skal auglýsa gjaldskrána og breytingar á henni á þann hátt sem venja er að
   birta opinberar auglýsingar í sveitarfélaginu.

                                    12. gr.
        Brot gegn lögum þessum og reglugerð samkvæmt þeim varða sektum sem
   renna skulu í sveitarsjóð nema þyngri refsing liggi við samkvæmt almennum
   hegningarlögum.

                                    13. gr.
        Félagsmálaráðherra skal setja reglugerð^1) fyrir vatnsveitur
   sveitarfélaga þar sem nánar skal kveðið á um framkvæmd vatnsveitumála,
   m.a. um stjórn og fjármál vatnsveitu, gjaldtökur, vatnsæðar o.fl.

   ^1)Rg. 421/1992, sbr. 175/1994.

                                    14. gr.
        Lög þessi skulu taka gildi 1. janúar 1992. ...
        Þær heimæðar, sem fasteignaeigendur eiga við gildistöku laga þessara,
   sbr. ákvæði [6]vatnalaga, nr. 15/1923, skulu vera eign þeirra áfram nema
   samkomulag verði um að sveitarstjórn yfirtaki þær. Næstu fimm ár frá
   gildistöku laga þessara skal sveitarstjórn annast á eigin kostnað viðhald
   heimæða, sbr. 1. málsl., og að þeim tíma loknum ber sveitarstjórn að
   yfirtaka framangreindar heimæðar sé þess óskað af fasteignaeiganda.
   Sveitarstjórn skal kynna fasteignaeiganda ákvæði þessarar greinar.

References

   Visible links
   1. http://www.althingi.is/dba-bin/lawformpr.pl?lnr=1991081
   2. file://1986008.html
   3. file://1990090.html
   4. file://1990090.html
   5. file://1995004.html
   6. file://1923015.html
