
   --------------------------------------------------------------------------

                                                         Lög um málefni fatlaðra

                              1992 nr. 59 2. júní

   --------------------------------------------------------------------------

                                   I. kafli.
                            Markmið og skilgreining.
                                     1. gr.
          Markmið þessara laga er að tryggja fötluðum jafnrétti og sambærileg
    lífskjör við aðra þjóðfélagsþegna og skapa þeim skilyrði til þess að lifa
                                                               eðlilegu lífi.
               Við framkvæmd á markmiðum laganna skal tryggja heildarsamtökum
      fatlaðra og aðildarfélögum þeirra áhrif á stefnumörkun og ákvarðanir er
                                                      varða málefni fatlaðra.

                                     2. gr.
                Sá á rétt á þjónustu samkvæmt lögum þessum sem er andlega eða
      líkamlega fatlaður og þarfnast sérstakrar þjónustu og stuðnings af þeim
        sökum. Hér er átt við þroskahömlun, geðfötlun, hreyfihömlun, sjón- og
     heyrnarskerðingu. Enn fremur getur fötlun verið afleiðing af langvarandi
                                                    veikindum, svo og slysum.

                                   II. kafli.
                              Stjórn og skipulag.
                                     3. gr.
        Félagsmálaráðherra fer með yfirstjórn málefna fatlaðra samkvæmt lögum
    þessum. Skal félagsmálaráðuneytið annast stefnumótun, gerð heildaráætlana
                                           og eftirlit með framkvæmd laganna.

                                     4. gr.
         Sérstök nefnd skal vera félagsmálaráðuneyti til ráðgjafar um málefni
   fatlaðra. Nefnist hún stjórnarnefnd um málefni fatlaðra og skal hún skipuð
        af ráðherra til fjögurra ára í senn. Í nefndinni eiga sæti fimm menn.
      Öryrkjabandalag Íslands, Landssamtökin Þroskahjálp og Samband íslenskra
   sveitarfélaga tilnefna einn fulltrúa hver. Ráðherra skipar tvo fulltrúa án
                                          tilnefningar, þar af annan formann.
          Stjórnarnefnd skal gera tillögur til félagsmálaráðherra um sérhæfða
    þjónustu við fatlaða á landsvísu sem er óháð skiptingu í starfssvæði skv.
    5. gr. Þá fer stjórnarnefnd með stjórn Framkvæmdasjóðs fatlaðra, sbr. 38.
                                                                          gr.

                                     5. gr.
                     Landinu skal skipt í starfssvæði málefna fatlaðra og fer
                                          svæðaskipting eftir kjördæmaskipan.
                 Heimilt skal að skipta starfssvæðum í sérstök þjónustusvæði.
        Þjónustusvæði geta miðast við einstök sveitarfélög, héraðsnefndir eða
                     byggðasamlög sveitarfélaga, sbr. sveitarstjórnarlög, eða
                          heilsugæsluumdæmi, sbr. lög um heilbrigðisþjónustu.

                                     6. gr.
          Á hverju starfssvæði, sbr. 5. gr., skal starfa svæðisráð í málefnum
                                                                    fatlaðra.
                                    Svæðisráð skulu hafa eftirtalin verkefni:

   1.
           Að gera tillögur til félagsmálaráðuneytis og svæðisskrifstofu um
           þjónustu og stuðla að samræmingu hennar á svæðinu.
   2.
           Að hafa eftirlit með að þjónusta, starfsemi og rekstur stofnana
           samkvæmt lögum þessum séu í samræmi við markmið laganna.
   3.
           Að veita félagsmálaráðuneyti umsögn um svæðisáætlanir, sbr. 4.
           tölul. 12. gr., um uppbyggingu þjónustu fyrir fatlaða, sbr. 41.
           gr., og um nýja eða breytta starfsemi, sbr. 45. gr.
   4.
           Að annast réttindagæslu fatlaðra skv. XV. kafla, þar á meðal að
           fatlaðir fái þá þjónustu sem þeir eiga rétt á.
   5.
           Að hafa frumkvæði að aukinni ábyrgð sveitarfélaga í málefnum
           fatlaðra, sbr. ákvæði 13. gr. um þjónustusamninga.

         [Í svæðisráði sitja sjö fulltrúar og skulu þeir skipaðir af ráðherra
     til 1. janúar 1999. Landssamtökin Þroskahjálp og Öryrkjabandalagið skulu
   tilnefna sinn fulltrúann hvor og svæðisbundin samtök sveitarfélaga þrjá og
             skal einn þeirra vera félagsmálastjóri á svæðinu. Jafnframt skal
        héraðslæknir eiga sæti í svæðisráði. Ráðherra skipar einn fulltrúa án
       tilnefningar. Svæðisráð skal kveðja á sinn fund fólk með sérþekkingu á
                                          skólamálum þegar ástæða er til.]^1)
                                            Svæðisráð kýs sér sjálft formann.
                      Félagsmálaráðherra setur reglugerð um störf svæðisráða.

   ^1)[2]L. 161/1996, 1. gr.

                                  III. kafli.
                                Almenn þjónusta.
                                     7. gr.
        Fatlaðir skulu eiga rétt á allri almennri þjónustu ríkis og
   sveitarfélaga. Ávallt skal leitast við að veita fötluðum þjónustu samkvæmt
   almennum lögum á sviði menntunar og heilbrigðis- og félagsþjónustu.
   Reynist þjónustuþörf hins fatlaða meiri en svo að henni verði fullnægt
   innan almennrar þjónustu skal hinn fatlaði fá þjónustu samkvæmt lögum
   þessum.

                                   IV. kafli.
                                 Stoðþjónusta.
                                     8. gr.
        Veita skal fötluðum þjónustu sem miðar að því að gera þeim kleift að
   lifa og starfa í eðlilegu samfélagi við aðra. Stoðþjónustu þessa skal
   veita á hverju svæði með þeim hætti sem best hentar á hverjum stað. Skal
   hún miðast við eftirtaldar þarfir fatlaðra:

   1.
           Þarfir fatlaðra fyrir þjónustu á heimilum sínum sem felst í því að
           treysta möguleika þeirra til sjálfstæðs heimilishalds. Um þjónustu
           þessa fer m.a. samkvæmt ákvæðum X. kafla.
   2.
           Þarfir fatlaðra til hæfingar, endurhæfingar og atvinnu sem m.a.
           felast í því að þeir geti séð sér farborða og tekið virkan þátt í
           samfélaginu. Um þjónustu þessa fer m.a. samkvæmt ákvæðum XI. og
           XII. kafla.
   3.
           Þarfir fatlaðra fyrir sálfræðiþjónustu, ráðgjöf, félagslegan
           stuðning og félagslegt samneyti, þar með talið að njóta tómstunda
           og menningarlífs. Um þjónustu þessa fer m.a. samkvæmt ákvæðum 10.
           tölul. 12. gr., 24. gr. og XIV. kafla.
   4.
           Þarfir fatlaðra barna fyrir umönnun og þjálfun ásamt nauðsynlegri
           aðstoð við fjölskyldur þeirra svo að þær geti búið börnunum örugg
           og þroskavænleg uppeldisskilyrði. Þjónusta þessi er m.a. skv.
           VIII. og IX. kafla.

                                   V. kafli.
                               Þjónustustofnanir.
                                     9. gr.
        Starfrækja skal þjónustustofnanir fyrir fatlaða í því skyni að koma
   til móts við sértækar þarfir þeirra svo að þeir geti lifað sjálfstæðu
   lífi.
        Þjónustustofnanir þessar skulu starfræktar á hverju svæði eftir því
   sem þörf er á:

   1.
           Hæfingar- og endurhæfingarstöðvar.
   2.
           Dagvistarstofnanir fatlaðra.
   3.
           Verndaðir vinnustaðir.
   4.
           Leikfangasöfn.
   5.
           Skammtímavistun.

        Félagsmálaráðherra er heimilt að bæta við þjónustustofnunum eða fella
   niður að fenginni umsögn stjórnarnefndar.
        Félagsmálaráðherra veitir leyfi fyrir starfsemi nýrra stofnana, svo
   og fyrir meiri háttar breytingum á starfsemi stofnana að fengnum tillögum
   svæðisráða og stjórnarnefndar.

                                   VI. kafli.
                                    Búseta.
                                    10. gr.
        Fatlaðir skulu eiga kost á búsetu í samræmi við þarfir þeirra og
   óskir eftir því sem kostur er. Búseta fatlaðra, sem lög þessi taka til,
   getur verið:

   1.
           Félagslegar íbúðir.
   2.
           Verndaðar íbúðir.
   3.
           Sambýli.
   4.
           Vistheimili.
   5.
           Heimili fyrir börn.
   6.
           Áfangastaðir.

        Félagsmálaráðherra veitir starfsleyfi skv. 3.6. tölul. þessarar
   greinar.
        Búseta fatlaðra samkvæmt lögum þessum skal vera í íbúðabyggð, sbr.
   skipulagslög.

                                    11. gr.
        Umsóknir um þjónustu á stofnunum skv. 1.3. tölul. 9. gr., svo og um
   búsetu skv. 2.6. tölul. 10. gr., skulu sendar viðkomandi
   svæðisskrifstofum í málefnum fatlaðra, sbr. 12. gr. Umsókn er gild þegar
   hinn fatlaði eða forráðamaður hans stendur að henni. Svæðisskrifstofur
   meta þörf hins fatlaða fyrir þjónustu og ósk hans um búsetu í samráði við
   viðkomandi greiningar- og ráðgjafaraðila. Svæðisskrifstofur taka
   ákvarðanir um þjónustu og búsetuform að höfðu samráði við umsækjanda og
   væntanlegt sambýlisfólk. Sé um að ræða stofnanir, sem reknar eru af öðrum
   en ríkinu, þarf að koma til samþykki rekstraraðila. Óheimilt er að ákveða
   búsetuform skv. 2.6. tölul. 10. gr. án þess að þörf fyrir þjónustu hafi
   verið metin.
        Verði ágreiningur um afgreiðslu umsóknar fjallar svæðisráð um það
   mál.

                                  VII. kafli.
                            Framkvæmd þjónustunnar.
                                    12. gr.
        Á hverju starfssvæði, sbr. 5. gr., skal starfrækt skrifstofa fyrir
   málefni fatlaðra nema sveitarfélög yfirtaki þjónustu að öllu leyti skv.
   13. gr. Svæðisskrifstofur í málefnum fatlaðra skulu hafa með höndum
   eftirfarandi viðfangsefni:

   1.
           Að annast rekstur fyrir fatlaða á vegum ríkisins, svo og aðra
           þjónustu og starfsemi fyrir fatlaða á vegum ríkisins samkvæmt
           lögum þessum.
   2.
           Að bera ábyrgð á framkvæmdum í málefnum fatlaðra sem veitt er fé
           til úr Framkvæmdasjóði, sbr. 40. gr., og ekki eru á vegum
           sveitarfélaga eða sjálfseignarstofnana.
   3.
           Að safna upplýsingum um þörf fyrir þjónustu vegna fatlaðra
           samkvæmt lögum þessum.
   4.
           Að annast gerð svæðisáætlunar til þriggja ára um uppbyggingu
           þjónustu við fatlaða og leggja fyrir svæðisráð til umsagnar.
   5.
           Að veita svæðisráðum aðstoð og þjónustu til þess að þau geti sem
           best sinnt hlutverki sínu.
   6.
           Að annast mat á þörf hins fatlaða fyrir þjónustu, sbr. 2. gr., í
           samráði við greiningaraðila.
   7.
           Að eiga samstarf og samráð við héraðslækna og fræðslustjóra vegna
           málefna fatlaðra.
   8.
           Að eiga samstarf við sveitarfélög vegna félagsþjónustu og
           ferlimála fatlaðra.
   9.
           Að annast mat á umönnunarþörf fatlaðra barna samkvæmt lögum um
           almannatryggingar.
   10.
           Að sjá til þess að fatlaðir fái sálfræðiþjónustu og félagsráðgjöf
           á svæðinu.

        [Ráðherra skipar framkvæmdastjóra svæðisskrifstofa til 1. janúar 1999
   að fenginni umsögn svæðisráða.]^1) Framkvæmdastjórum skal sett
   erindisbréf.
        Félagsmálaráðherra setur reglugerð um starfsemi svæðisskrifstofa.

   ^1)[3]L. 161/1996, 2. gr.

                                    13. gr.
        Svæðisráð skal eiga frumkvæði að því að unnið sé að samningum milli
   ríkis og sveitarfélaga um það að sveitarfélögin annist þjónustu við
   fatlaða að hluta til eða að öllu leyti, ýmist á vettvangi sveitarfélaga,
   byggðasamlaga eða héraðsnefnda. Skal ráðuneytið leita álits og umsagnar
   stjórnarnefndar um slíka samninga. Í þeim samningum skal kveðið á um þá
   þjónustu sem sveitarfélögunum er ætlað að inna af hendi, greiðslu
   kostnaðar úr ríkissjóði og framlög til stofnana úr Framkvæmdasjóði
   fatlaðra, enda sé ráð fyrir slíku gert í heildaráætlun, sbr. 41. gr.
        Þegar sveitarfélögin annast þjónustu við fatlaða að öllu leyti á
   sérstökum þjónustusvæðum, sbr. 5. gr., skulu greiðslur miðast við fjölda
   fatlaðra á svæðinu og þörf þeirra fyrir þjónustu annars vegar, svo og
   sannanlegan rekstrarkostnað einstakra stofnana hins vegar.
        Þegar sveitarfélög annast einstaka þjónustuþætti skal miða greiðslur
   við sannanlegan rekstrarkostnað. Félagsmálaráðherra setur reglugerð um
   samninga við sveitarfélögin samkvæmt grein þessari.

                                    14. gr.
        Leyfi til handa sveitarfélögum, félagasamtökum og
   sjálfseignarstofnunum til að setja á fót og reka stofnanir skv. 9. gr. eða
   heimili fyrir fatlaða skv. 3.6. tölul. 10. gr. veitir félagsmálaráðherra
   að fenginni umsögn viðkomandi svæðisráðs. Heimilt er félagsmálaráðherra að
   gera sérstaka þjónustusamninga við félagasamtök og sjálfseignarstofnanir,
   sbr. 3. mgr. 13. gr.

                                    15. gr.
        Svæðisráð annast eftirlit með stofnunum fyrir fatlaða. Skylt er að
   veita fulltrúum svæðisráða aðgang að stofnunum og heimilum fatlaðra, sem
   leyfi hafa verið veitt til skv. 14. gr., til eftirlits og upplýsinga um
   allt er varðar starfsemi þeirra og rekstur. Svæðisráðum ber að leiðbeina
   um það sem betur má fara. Félagsmálaráðherra getur svipt rekstraraðila
   starfsleyfi að tillögu svæðisráðs og stjórnarnefndar hafi hann ekki
   uppfyllt kröfur þeirra eða ráðuneytis um það sem talið er ábótavant í
   rekstri innan ákveðinna tímamarka.

                                  VIII. kafli.
                     Greiningar- og ráðgjafarstöð ríkisins.
                                    16. gr.
        Á vegum ríkisins skal vera starfrækt ein greiningar- og
   ráðgjafarstöð, Greiningar- og ráðgjafarstöð ríkisins. Verkefni hennar eru:

   1.
           Athugun, rannsókn og greining á fötluðum sem vísað er þangað eða
           leita þangað að eigin frumkvæði.
   2.
           Gerð, prófun og mat viðeigandi meðferðar- og þjálfunaráætlana.
           Ráðgjöf og leiðbeiningar fyrir foreldra/forráðamenn eða aðra
           meðferðaraðila.
   3.
           Langtímameðferð fyrir þá einstaklinga sem þarfnast hennar, enda sé
           hún ekki fáanleg á öðrum stofnunum eða annars staðar.
   4.
           Tilvísanir til annarra meðferðaraðila og stofnana í því skyni að
           hlutaðeigandi skjólstæðingur njóti þar þeirrar þjónustu og
           þjálfunar sem þörf er hverju sinni. Greiningar- og
           ráðgjafarstöðinni ber skylda til að láta meðferðaraðilum í té
           leiðbeiningar og ráðgjöf þegar þess er óskað.
   5.
           Starfræksla leikfangasafns. Útlán leikfanga til foreldra og
           forráðamanna ásamt ráðgjöf og leiðbeiningum. Enn fremur fagleg
           aðstoð og ráðgjöf við uppbyggingu og starfsemi annarra
           leikfangasafna á landinu.
   6.
           Fagleg aðstoð til svæðisskrifstofa og að veita umsögn um þjónustu
           og vistun á stofnunum þegar þess er óskað.
   7.
           Skráning og varðveisla upplýsinga um fötlun einstaklinga í
           samvinnu við félags-, fræðslu- og heilbrigðisyfirvöld.
   8.
           Fræðilegar rannsóknir á sviði fötlunar og fagleg ráðgjöf varðandi
           kannanir á högum fatlaðra í samvinnu við félagsmálaráðuneytið og
           svæðisskrifstofur.

        Félagsmálaráðherra skal í reglugerð setja nánari ákvæði um hlutverk
   og verkefni Greiningar- og ráðgjafarstöðvar ríkisins.
        Forstöðumaður Greiningar- og ráðgjafarstöðvarinnar skal hafa
   sérþekkingu á málefnum fatlaðra og skal hann bera ábyrgð á faglegri
   starfsemi og samskiptum við aðrar stofnanir. Framkvæmdastjóri skal bera
   ábyrgð á fjármálum stofnunarinnar og hafa umsjón með daglegum rekstri.
   [Félagsmálaráðherra skipar forstöðumann til fimm ára að fengnum tillögum
   stjórnar stofnunarinnar. Forstöðumaður ræður aðra starfsmenn.]^1)
        Stjórn Greiningar- og ráðgjafarstöðvar ríkisins skipa fimm menn.
   Skulu Öryrkjabandalag Íslands og Landssamtökin Þroskahjálp tilnefna sinn
   aðilann hvor, stjórnarnefnd einn en ráðherra skipar tvo án tilnefningar,
   þar af annan formann.

   ^1)[4]L. 161/1996, 3. gr.

                                   IX. kafli.
                     Málefni barna og fjölskyldna fatlaðra.
                                    17. gr.
        Komi í ljós einkenni eftir fæðingu er benda til þess að barn geti
   verið fatlað ber að hlutast til um að fram fari frumgreining. Leiði
   frumgreining í ljós að þörf sé frekari greiningar eða meðferðarúrræða skal
   tilkynna það Greiningar- og ráðgjafarstöð ríkisins eða öðrum viðeigandi
   aðilum sem leita heppilegra úrræða í samráði við foreldra.

                                    18. gr.
        Starfsmenn í heilbrigðisþjónustu, skólakerfi og félagsþjónustu skulu
   sérstaklega gefa gaum andlegu og líkamlegu atgervi barna. Verði þeir þess
   áskynja að barn hafi einkenni um fötlun skal upplýsa forráðamenn um það.
   Fer um slíkt skv. 17. gr.

                                    19. gr.
        Fötluð börn skulu eiga rétt til leikskóladvalar á vegum sveitarfélaga
   og skal veita hana á almennum leikskólum með nauðsynlegri
   stuðningsþjónustu eða á sérhæfðum deildum, sbr. [5]lög um leikskóla, nr.
   48/1991.^1)

   ^1)Nú [6]l. 78/1994.

                                    20. gr.
        Fötluð börn skulu eiga kost á þjónustu leikfangasafna. Auk útlána úr
   leikfangasafni fer þar fram þroska- og leikþjálfun barna. Á
   leikfangasöfnum skal veitt uppeldisleg ráðgjöf og leiðbeiningar við notkun
   leikfanga í þjálfunarskyni.

                                    21. gr.
        Fjölskyldur fatlaðra barna skulu eiga kost á þjónustu
   stuðningsfjölskyldna eftir því sem þörf krefur. Dvöl fatlaðs einstaklings
   hjá stuðningsfjölskyldu skal bundin í samningi og miðast við ákveðið
   tímabil. Um þjónustu þessa fer samkvæmt reglugerð.

                                    22. gr.
        Foreldrar skulu eiga kost á skammtímavistun fyrir fötluð börn sín
   þegar þörf krefur. Skammtímavistun er ætlað að veita fötluðum tímabundna
   dvöl til hvíldar eða vegna erfiðra heimilisaðstæðna, svo sem vegna
   veikinda eða annars álags.

                                    23. gr.
        Stuðla skal að því að fötluð börn eigi kost á sumardvöl þegar þörf er
   á. Sumardvöl er ætlað að gefa fötluðum kost á að skipta um umhverfi og
   dveljast utan heimilis síns sér til ánægju og tilbreytingar.

                                   X. kafli.
                                   Liðveisla.
                                    24. gr.
        Sveitarfélög skulu eftir föngum gefa fötluðum kost á liðveislu. Með
   liðveislu er átt við persónulegan stuðning og aðstoð sem einkum miðar að
   því að rjúfa félagslega einangrun, t.d. aðstoð til að njóta menningar og
   félagslífs.

                                    25. gr.
        Í sérstökum tilvikum skal veita fötluðum einstaklingum frekari
   liðveislu sem felur í sér margháttaða aðstoð við ýmsar athafnir daglegs
   lífs, enda sé hún nauðsynleg til að koma í veg fyrir dvöl á stofnun.
   Svæðisskrifstofur taka ákvörðun um frekari liðveislu samkvæmt heimildum
   fjárlaga hverju sinni að fenginni umsögn svæðisráða.

                                   XI. kafli.
                        Félagsleg hæfing og endurhæfing.
                                    26. gr.
        Fatlaðir skulu njóta félagslegrar hæfingar og endurhæfingar í þeim
   tilgangi að draga úr áhrifum fötlunar og auka hæfni fatlaðra til starfa og
   þátttöku í daglegu lífi. Starfrækja skal sérstakar hæfingar- og
   endurhæfingarstöðvar, svo og dagvistarstofnanir fyrir fatlaða sem geta
   veitt þroskaþjálfun, iðjuþjálfun og/eða starfsþjálfun. Iðju- og
   starfsþjálfun skal jafnframt veita á vernduðum vinnustöðum, sbr. 30. gr.
        Um læknisfræðilega endurhæfingu fer samkvæmt lögum um
   heilbrigðisþjónustu.

                                    27. gr.
        Heimilt er að veita fötluðum aðstoð vegna félagslegrar hæfingar og
   endurhæfingar sem hér segir:

   1.
           Styrk til verkfæra- og tækjakaupa eða aðra fyrirgreiðslu vegna
           heimavinnu eða sjálfstæðrar starfsemi að endurhæfingu lokinni.
   2.
           Styrk til greiðslu námskostnaðar sem ekki er greiddur samkvæmt
           ákvæðum annarra laga.

        Svæðisskrifstofur eða sveitarfélög, sbr. 13. gr., annast mat á þörf á
   aðstoð skv. 1.2. tölul.
        Félagsmálaráðherra setur reglugerð^1) um framkvæmd þessara ákvæða,
   svo sem skilyrði sem uppfylla þarf til að njóta aðstoðarinnar og
   viðmiðunarreglur um fjárhæð styrkja.

   ^1)Rg. 550/1994.

                                  XII. kafli.
                                 Atvinnumál.^1)

   ^1)Rg. 376/1996.

                                    28. gr.
        Á hverju starfssvæði skal starfrækt atvinnuleit sem hefur það markmið
   að afla fötluðum atvinnu við sitt hæfi. Í tengslum við atvinnuleit skal
   veita starfsráðgjöf. Þar sem sveitarfélög starfrækja sérstaka vinnumiðlun
   skal fela þeirri vinnumiðlun að annast atvinnuleit fatlaðra samkvæmt
   sérstökum samningi.

                                    29. gr.
        Veita skal fötluðum aðstoð til að sinna störfum á almennum
   vinnumarkaði þegar þess gerist þörf. Skal það gert með sérstakri liðveislu
   á vinnustað, svo og fræðslu og leiðbeiningum til annars starfsfólks.
        Veita skal fötluðum starfsþjálfun í almennum fyrirtækjum eða
   stofnunum þar sem því verður við komið. Í þeim tilvikum skal gera
   sérstakan samning þar sem m.a. er kveðið á um þjálfunartímabil og greiðslu
   kostnaðar.

                                    30. gr.
        Á hverju starfssvæði skal fötluðum standa til boða vernduð vinna á
   almennum vinnumarkaði. Vernduð vinna getur falist í störfum sem skipulögð
   eru með tilliti til fötlunar. Heimilt skal jafnframt að starfrækja
   verndaða vinnustaði fyrir fatlaða. Verndaðir vinnustaðir skulu annars
   vegar veita fötluðum launaða starfsþjálfun svo að þeir geti starfað á
   frjálsum vinnumarkaði. Hins vegar skulu þeir veita fötluðum launuð föst
   störf.

                                    31. gr.
        Félagsmálaráðuneytið beitir sér fyrir, í samráði við samtök fatlaðra
   og aðila vinnumarkaðarins, að reglulega sé gerð könnun á stöðu fatlaðra á
   vinnumarkaðinum og í framhaldi af því verði gerðar tillögur um úrbætur.

                                    32. gr.
        Fatlaðir skulu eiga forgang að atvinnu hjá ríki og sveitarfélagi ef
   hæfni þeirra til starfsins er meiri eða jöfn hæfni annarra sem um starfið
   sækja. Sé að mati svæðisráðs gengið á rétt fatlaðs manns við veitingu
   starfs getur það krafið veitingarvaldhafa um skriflega greinargerð fyrir
   ákvörðun sinni í sambandi við stöðuveitinguna.

                                  XIII. kafli.
                                  Húsnæðismál.
                                    33. gr.
        Stuðla skal að því að fötluðum standi til boða félagslegar íbúðir,
   þ.e. félagslegar leiguíbúðir, kaupleiguíbúðir og félagslegar eignaríbúðir
   samkvæmt lögum um Húsnæðisstofnun ríkisins. Heimilt er að ráðstafa fé úr
   Framkvæmdasjóði fatlaðra í því skyni að standa undir framlagi
   framkvæmdaraðila við byggingu eða kaup á félagslegum íbúðum fyrir fatlaða
   sem ætlaðar eru til leigu, sbr. 4. tölul. 40. gr.

                                  XIV. kafli.
                           Ferlimál og ferðaþjónusta.
                                    34. gr.
        Sveitarstjórnir skulu sinna ferlimálum fatlaðra með skipulögðum
   hætti, m.a. með gerð áætlana um endurbætur á aðgengi opinberra bygginga og
   þjónustustofnana í samræmi við ákvæði byggingarlaga og
   byggingarreglugerðar, sbr. og skipulagslög og skipulagsreglugerð.
   Svæðisskrifstofur skulu koma á framfæri ábendingum til byggingarnefnda um
   úrbætur á sviði ferlimála.
        Heimilt er sveitarstjórn að skipa samstarfsnefnd um ferlimál
   fatlaðra, með þátttöku samtaka fatlaðra, sem m.a. geri tillögur um
   forgangsröðun verkefna á sviði ferlimála.

                                    35. gr.
        Sveitarfélög skulu gefa fötluðum kost á ferðaþjónustu. Markmið
   ferðaþjónustu fatlaðra er að gera þeim sem ekki geta nýtt sér
   almenningsfarartæki kleift að stunda atvinnu og nám og njóta tómstunda.
   Sveitarfélög setja reglur um rekstur ferðaþjónustu fatlaðra.
        Jafnframt skulu fatlaðir eiga rétt á ferðaþjónustu á vegum
   sveitarfélaga vegna aksturs á þjónustustofnanir skv. 1.4. tölul. 9. gr.
   og vegna annarrar sértækrar þjónustu sem veitt er fötluðum sérstaklega.

                                   XV. kafli.
                            Réttindagæsla fatlaðra.
                                    36. gr.
        Svæðisráð í málefnum fatlaðra skulu standa vörð um rétt fatlaðra til
   þjónustu samkvæmt lögum þessum og öðrum lögum eftir því sem við á.
   Starfsmenn, sem sinna þjónustu við fatlaða og starfa á stofnunum fatlaðra,
   skulu standa vörð um hagsmuni þeirra og gæta þess að réttindi þeirra séu
   virt.

                                    37. gr.
        Í því skyni að treysta réttindi fatlaðra einstaklinga á heimilum
   fatlaðra skv. 3.6. tölul. 10. gr. á sviði einkalífs og meðferðar fjármuna
   þeirra skulu svæðisráð skipa sérstakan trúnaðarmann fatlaðra á hverju
   svæði.
        Trúnaðarmaður fylgist með högum hinna fötluðu og skulu forstöðumenn
   viðkomandi heimila veita honum nauðsynlegar upplýsingar þar að lútandi. Sé
   um að ræða skráðar upplýsingar um persónuleg atriði eða upplýsingar um
   einkafjármuni hins fatlaða skal leitað eftir samþykki hans.
        Telji hinn fatlaði að réttur hans sé fyrir borð borinn getur hann
   tilkynnt það trúnaðarmanni sem veitir honum nauðsynlegan stuðning og
   kannar málið tafarlaust. Að lokinni könnun metur trúnaðarmaður hvort málið
   skuli lagt fyrir svæðisráð. Sama gildir telji trúnaðarmaður að réttur hins
   fatlaða sé ekki virtur.
        Telji aðstandendur fatlaðra, hagsmunasamtök fatlaðra eða aðrir sem
   láta sig hag fatlaðra varða að réttur fatlaðra á heimili fatlaðra skv.
   3.6. tölul. 10. gr. sé ekki virtur skal tilkynna það trúnaðarmanni sem
   kannar málið tafarlaust. Að lokinni könnun metur trúnaðarmaður hvort málið
   skuli lagt fyrir svæðisráð.
        Svæðisráð sér um að mál samkvæmt þessari grein fái þá meðferð sem við
   á hverju sinni, lögum samkvæmt. Trúnaðarmaður veitir hinum fatlaða
   stuðning við meðferð málsins sé þess óskað.

                                  XVI. kafli.
                           Framkvæmdasjóður fatlaðra.
                                    38. gr.
        Framkvæmdasjóður fatlaðra, sem stofnaður var með [7]lögum nr.
   41/1983, skal vera í vörslu félagsmálaráðuneytis og skal stjórnarnefnd
   annast stjórn sjóðsins, sbr. 4. gr. Þegar stjórnarnefnd fjallar um málefni
   Framkvæmdasjóðs fatlaðra skal fulltrúi tilnefndur af fjárlaganefnd
   Alþingis taka sæti í nefndinni.
        Sjóðstjórn gerir tillögur til ráðherra um úthlutun.

                                    39. gr.
        Tekjur Framkvæmdasjóðs fatlaðra eru:

   1.
           Óskertar tekjur Erfðafjársjóðs.
   2.
           Framlag ríkissjóðs samkvæmt ákvörðun Alþingis í fjárlögum hvers
           árs.
   3.
           Sérstakt framlag ríkissjóðs samkvæmt ákvörðun Alþingis til
           uppbyggingar þjónustu í þágu geðfatlaðra næstu fimm ár frá
           gildistöku laga þessara.
   4.
           Frjáls framlög og aðrar tekjur er til kunna að falla.
   5.
           Vaxtatekjur.

                                    40. gr.
        Framkvæmdasjóður fatlaðra hefur eftirfarandi hlutverk:^1)

   1.
           Sjóðurinn skal fjármagna stofnkostnað þjónustustofnana fatlaðra,
           sbr. 9. gr., og heimila fatlaðra skv. 3.6. tölul. 10. gr. sem eru
           á vegum ríkisins.
   2.
           Sjóðurinn fjármagnar þjónustustofnanir og heimili fatlaðra á vegum
           sveitarfélaga, sbr. 1. tölul., eftir því sem nánar er kveðið á um
           í samningum skv. 13. gr.
   3.
           Heimilt er sjóðnum að veita félagasamtökum og
           sjálfseignarstofnunum styrk til að koma á fót þjónustustofnunum og
           heimilum fatlaðra, sbr. 1. tölul.
   4.
           Sjóðnum er heimilt að veita framkvæmdaraðilum félagslegra
           leiguíbúða og kaupleiguíbúða í leigu, sbr. lög um Húsnæðisstofnun
           ríkisins og 1. og 2. tölul. 10. gr. laga þessara, styrk til
           greiðslu framlags sem framkvæmdaraðilum ber að leggja fram
           samkvæmt lögum um Húsnæðisstofnun ríkisins. [Styrkur þessi má ná
           til alls framlags framkvæmdaraðila.]^2) Framlag Framkvæmdasjóðs
           samkvæmt þessu ákvæði er endurkræft sé íbúð tekin til annarra nota
           en í þágu fatlaðra.
   5.
           Heimilt er að verja allt að 10% af ráðstöfunarfé sjóðsins til
           lagfæringa á aðgengi opinberra bygginga með það að markmiði að
           hreyfihamlaðir og blindir geti athafnað sig með eðlilegum hætti.
           Framlag úr sjóðnum skal aldrei vera meira en sem nemur helmingi af
           kostnaði vegna hverrar einstakrar framkvæmdar.
   6.
           Heimilt er að verja allt að 25% af ráðstöfunarfé sjóðsins til
           meiri háttar viðhaldsframkvæmda, sem ekki falla undir
           rekstrarviðhald í skilningi fjárlaga, á þeim heimilum fatlaðra og
           þjónustustofnunum fatlaðra, sbr. 1.3. tölul., sem byggðar/keyptar
           hafa verið og falla innan gildissviðs þessara laga. Úthlutun þess
           fjár sem varið er til viðhaldsframkvæmda skal vera í höndum
           félagsmálaráðuneytis.
   7.
           Auk verkefna skv. 1.6. tölul. er Framkvæmdasjóði fatlaðra heimilt
           að veita fé til annarra framkvæmda sem nauðsynlegar eru taldar í
           þágu fatlaðra, svo sem breytinga á almennum vinnustöðum þar sem
           fatlaðir starfa. Enn fremur er sjóðnum heimilt að veita fé til
           kannana og áætlana í málefnum fatlaðra.

   ^1)Sjá einnig ákvæði [8]l. 130/1997, 3. gr.^2)[9]L. 161/1996, 4. gr.

                                  XVII. kafli.
                             Fjármögnun og rekstur.
                                Stofnkostnaður.
                                    41. gr.
        Svæðisskrifstofur í málefnum fatlaðra annast gerð svæðisáætlana um
   þjónustu við fatlaða og skulu svæðisráð veita umsögn um þær.
   Félagsmálaráðuneytið annast gerð heildaráætlunar á grundvelli
   svæðisáætlana ásamt tillögum stjórnarnefndar um framkvæmdir vegna
   sérhæfðrar þjónustu á landsvísu.

                                    42. gr.
        Stjórnarnefnd gerir árlega tillögur um framlög úr Framkvæmdasjóði í
   samræmi við heildaráætlun skv. 41. gr.

                                    43. gr.
        Framkvæmdasjóður fatlaðra greiðir að fullu stofnkostnað
   þjónustustofnana skv. 9. gr. og heimila fatlaðra skv. 3.6. tölul. 10. gr.
   á vegum ríkisins og samkvæmt samningi við sveitarfélög skv. 13. gr.

                                    44. gr.
        Framlög úr Framkvæmdasjóði til sveitarfélaga, félaga fatlaðra og
   sjálfseignarstofnana skulu innt af hendi samkvæmt sérstökum samningi við
   félagsmálaráðuneytið. Í slíkum samningi skal kveðið á um að óheimilt sé að
   ráðstafa húsnæðinu eða selja það nema með samþykki félagsmálaráðuneytis og
   skal kvöð um það þinglýst. Framlagið er afturkræft sé húsnæðinu ráðstafað
   til annarra en fatlaðra, sbr. 3. tölul. 40. gr.

                                    Rekstur.
                                    45. gr.
        Svæðisskrifstofur skulu árlega gera fjárlagatillögur og senda þær til
   félagsmálaráðuneytis. Sé um rekstur á vegum sveitarfélaga að ræða, sbr.
   13. gr., skulu þau senda fjárlagatillögur sínar til viðkomandi
   svæðisskrifstofu til umsagnar. Sama gildir um félagasamtök og
   sjálfseignarstofnanir sem hafa á hendi rekstur í þágu fatlaðra. Tillögur
   um nýja eða breytta starfsemi skal senda svæðisráðum til umsagnar.

                                    46. gr.
        Gera skal fjárlagatillögur um stoðþjónustu byggða á grundvelli 8. gr.

                                    47. gr.
        Fjárlagatillögur vegna þjónustustofnana skv. 9. gr. og heimila
   fatlaðra skv. 3.6. tölul. 10. gr. skulu miðast við mat á þjónustuþörf.
   Skal slíkt mat fara fram þegar starfsemi hefst og síðan árlega.

                                    48. gr.
        Þjónusta og annar rekstrarkostnaður samkvæmt lögum þessum greiðist úr
   ríkissjóði. Þó skulu sveitarfélög greiða kostnað vegna liðveislu, sbr. 24.
   gr., ferlimála, sbr. 34. gr., og ferðaþjónustu, sbr. 35. gr. Um kostnað
   vegna leikskóladvalar fatlaðra barna, sbr. 19. gr., fer samkvæmt [10]lögum
   um leikskóla, nr. 48/1991.^1) ^2)

   ^1)Nú [11]l. 78/1994.^2)[12]L. 130/1997, 4. gr.

                                    49. gr.
        Tekjur, sem falla til vegna þeirrar atvinnustarfsemi stofnana sem
   nýtur framlaga á fjárlögum, skulu koma til frádráttar rekstrarkostnaði
   þeirra.

                                    50. gr.
        Ráðherra er heimilt í reglugerð að ákveða gjaldtöku vegna þjónustu
   skv. 21. og 22. gr. enda njóti viðkomandi umönnunarbóta eða örorkulífeyris
   og tekjutryggingar samkvæmt lögum um almannatryggingar.

                                    51. gr.
        Ferðir fatlaðra til og frá þjónustustofnunum skv. 1.4. tölul. 9. gr.
   og vegna annarrar nauðsynlegrar þjónustu, sem veitt er fötluðum
   sérstaklega, greiðist á vegum sveitarfélaga. Ákvæði þetta á þó ekki við um
   akstur til og frá sumardvalarheimili og skammtímavistun.
        Félagsmálaráðherra skal setja reglur um greiðslu kostnaðar við ferðir
   fatlaðra utan af landsbyggðinni til og frá Greiningarstöð ríkisins sem
   greiðist úr ríkissjóði. Skal þar höfð hliðsjón af reglum um ferðakostnað
   sjúklinga innan lands samkvæmt lögum um almannatryggingar, eftir því sem
   við á.

                                    52. gr.
        Kostnaður vegna starfsemi svæðisskrifstofa, svæðisráða og
   stjórnarnefndar greiðist úr ríkissjóði.

                                    53. gr.
        Sjálfseignarstofnanir og stofnanir á vegum sveitarfélaga og
   félagasamtaka, sem reknar eru samkvæmt lögum þessum og njóta framlaga úr
   ríkissjóði, skulu skila félagsmálaráðuneyti, viðkomandi svæðisráði,
   Ríkisbókhaldi og Ríkisendurskoðun ársreikningi undirrituðum af löggiltum
   endurskoðanda ásamt skýrslu um starfsemi liðins árs.

                                 XVIII. kafli.
                                  Ýmis ákvæði.
                                    54. gr.
        Sérhverjum, er starfar samkvæmt lögum þessum, ber að gæta fyllstu
   þagmælsku um það sem hann kemst að í starfi sínu.

                                    55. gr.
        Félagsmálaráðherra setur með reglugerð^1) nánari ákvæði um framkvæmd
   laga þessara.

   ^1)Rg. 142/1993, 273/1993, 204/1994, 555/1994, 155/1995 og 376/1996.

                                  XIX. kafli.
                                  Gildistaka.
                                    56. gr.
        Lög þessi öðlast gildi 1. september 1992. Þó skal síðari málsgrein
   35. gr. og fyrri málsgrein 51. gr. öðlast gildi 1. janúar 1993.

                            Ákvæði til bráðabirgða.
                                       I.


                                      II.
        Lög þessi skal endurskoða innan fjögurra ára frá gildistöku þeirra
   með hliðsjón af endurskoðun laga um félagsþjónustu [13]sveitarfélaga, nr.
   40/1991, og að höfðu samráði við Samband íslenskra sveitarfélaga og
   heildarsamtök fatlaðra. Endurskoðun laganna skal m.a. miða að því að auka
   ábyrgð sveitarfélaga í málefnum fatlaðra.

                                     [III.
        Félagsmálaráðherra skal eftir gildistöku þessara laga gera
   ráðstafanir til að undirbúa yfirfærslu málefna fatlaðra til sveitarfélaga
   og skipa verkefnisstjórn/stjórnir í því skyni. Við undirbúninginn skal
   huga að réttindagæslu fatlaðra.
        Yfirfærsla málaflokksins komi til framkvæmda 1. janúar 1999, enda
   hafi Alþingi þá m.a. samþykkt:

   a.
           ný [14]lög um félagsþjónustu sveitarfélaga sem taka til þeirrar
           þjónustu sem veitt er samkvæmt gildandi lögum um málefni fatlaðra,
           nr. 59/1992, þó ekki starfsemi Greiningar- og ráðgjafarstöðvar
           ríkisins,
   b.
           breytingu á lögum um tekjustofna sveitarfélaga,
   c.
           sérstök lög um Greiningar- og ráðgjafarstöð ríkisins.]^1)

   ^1)[15]L. 161/1996, brbákv.

References

   Visible links
   1. http://www.althingi.is/dba-bin/lawformpr.pl?lnr=1992059
   2. file:///altext/stjt/1996.161.html
   3. file:///altext/stjt/1996.161.html
   4. file:///altext/stjt/1996.161.html
   5. file:///altext/stjt/1991.048.html
   6. file://1994078.html
   7. file:///altext/stjtnr.html#1983041
   8. file:///altext/stjt/1997.130.html
   9. file:///altext/stjt/1996.161.html
  10. file:///altext/stjt/1991.048.html
  11. file://1994078.html
  12. file:///altext/stjt/1997.130.html
  13. file://1991040.html
  14. file://1992059.html
  15. file:///altext/stjt/1996.161.html
