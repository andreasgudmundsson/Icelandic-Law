
   --------------------------------------------------------------------------

                                                             Lög um hópuppsagnir

                            1992 nr. 95 2. desember

   --------------------------------------------------------------------------

                                     1. gr.
           Ákvæði 1.4. gr. eiga við um uppsagnir atvinnurekanda á fastráðnum
     starfsmönnum af ástæðum sem ekki tengjast hverjum einstökum þeirra þegar
                  fjöldi starfsmanna, sem sagt er upp á 30 daga tímabili, er:

   a.
           að minnsta kosti 10 starfsmenn í fyrirtækjum sem venjulega hafa
           fleiri en 20 og færri en 100 starfsmenn í vinnu,
   b.
           að minnsta kosti 10% starfsmanna í fyrirtækjum sem venjulega hafa
           hið minnsta 100 starfsmenn, en færri en 300 starfsmenn í vinnu,
   c.
           að minnsta kosti 30 starfsmenn í fyrirtækjum sem venjulega hafa
           300 starfsmenn eða fleiri í vinnu.

            [Við útreikning á fjölda þeirra sem er sagt upp skv. 1. mgr. skal
        litið á uppsögn ráðningarsamnings einstakra starfsmanna sem jafngilda
       uppsögnum að því tilskildu að um minnst fimm uppsagnir sé að ræða.]^1)

   ^1)[2]L. 135/1994, 1. gr.

                                     2. gr.
        [Áformi atvinnurekandi uppsagnir skv. 1. gr. skal hann hafa samráð
   við trúnaðarmann starfsmanna eða annan fulltrúa sem þeir hafa til þess
   valið svo fljótt sem auðið er með það fyrir augum að ná samkomulagi.
        Með samráðinu skal að minnsta kosti leita leiða til að forðast
   hópuppsagnir eða fækka starfsmönnum sem fyrir þeim verða og draga úr
   afleiðingunum með hjálp félagslegra aðgerða sem hafa það meðal annars að
   markmiði að auðvelda tilfærslur í starfi eða endurhæfingu starfsmanna sem
   sagt hefur verið upp.
        Trúnaðarmenn eða aðrir fulltrúar starfsmanna skulu eiga rétt á að fá
   allar upplýsingar frá atvinnurekanda, sem máli skipta, um fyrirhugaðar
   uppsagnir. Tilgreina skal skriflega ástæður uppsagna, fjölda starfsmanna
   sem til stendur að segja upp, hve margir eru að jafnaði í vinnu og hvers
   konar störfum þeir gegna og á hvaða tímabili uppsagnirnar eiga að koma til
   framkvæmda.
        Atvinnurekandi skal veita skriflega upplýsingar um viðmiðanir sem til
   stendur að nota við val á starfsmönnum sem segja á upp og aðferðir við
   útreikninga á greiðslum vegna uppsagna.
        Atvinnurekandi skal enn fremur senda afrit af öllum skriflegum
   upplýsingum, sem um getur í 3. mgr., til stjórnar vinnumiðlunarinnar í
   umdæminu. Sé vinnumiðlun ekki í sveitarfélaginu skulu gögn send viðkomandi
   sveitarstjórn.]^1)

   ^1)[3]L. 135/1994, 2. gr.

                                     3. gr.
        Áformi atvinnurekandi að höfðu samráði skv. 2. gr. hópuppsagnir
   starfsmanna skal hann tilkynna skriflega þær uppsagnir sem fyrirhugaðar
   eru til stjórnar vinnumiðlunar í umdæminu.
        Í tilkynningu þessari skulu koma fram allar upplýsingar, sem máli
   skipta, um fyrirhugaðar hópuppsagnir, svo og um samráð það við fulltrúa
   starfsmanna sem kveðið er á um í 2. gr., einkum ástæður uppsagnanna, hve
   mörgum starfsmönnum stendur til að segja upp, hve margir starfsmenn eru að
   jafnaði í vinnu og á hvaða tímabili uppsagnirnar eiga að taka gildi.
        Atvinnurekendur skulu koma afriti af tilkynningunni, sem kveðið er á
   um í 1. mgr., til fulltrúa starfsmanna.
        Fulltrúar starfsmanna geta komið á framfæri öllum athugasemdum, sem
   þeir hafa fram að færa, við stjórn vinnumiðlunar í umdæminu.

                                     4. gr.
        Uppsagnir samkvæmt ákvæðum 1.3. gr. taka fyrst gildi 30 dögum eftir
   að tilkynning um fyrirhugaðar uppsagnir berst stjórn vinnumiðlunar í
   umdæminu.
        Frestinn, sem kveðið er á um í 1. mgr., skal stjórn vinnumiðlunar
   nota til að leita lausnar á þeim vanda sem fyrirhugaðar uppsagnir munu
   valda.
        Fulltrúar starfsmanna og atvinnurekandi eða fulltrúar hans skulu gæta
   þagnarskyldu varðandi upplýsingar sem gefnar eru samkvæmt ákvæðum þessara
   laga.
        [Komi fram staðhæfing um brot á kröfum um upplýsingar, samráð og
   tilkynningar samkvæmt þessum lögum getur atvinnurekandi ekki borið því við
   að honum hafi ekki borist nauðsynlegar upplýsingar frá fyrirtækinu þar sem
   ákvörðun um hópuppsagnir var tekin.]^1)

   ^1)[4]L. 135/1994, 3. gr.

                                     5. gr.
        Ákvæði 1.4. gr. gilda ekki um:

   a.
           uppsagnir sem koma til framkvæmda samkvæmt ráðningarsamningum sem
           gerðir eru til ákveðins tíma eða vegna sérstakra verkefna nema
           slíkar uppsagnir eigi sér stað áður en þeir samningar renna út eða
           verkefni lýkur,
   b.
           áhafnir skipa,
   c.
           starfsmenn sem missa vinnu sína þegar starfsemi fyrirtækis
           stöðvast vegna dómsúrskurðar.

        Uppsagnarfrestur starfsmanna samkvæmt lögum, kjarasamningum eða
   ráðningarsamningum breytist ekki þrátt fyrir ákvæði laga þessara.

                                     6. gr.
        Leiði ráðgerður samdráttur eða aðrar ráðgerðar breytingar í fyrirtæki
   til uppsagnar fjögurra eða fleiri starfsmanna er atvinnurekanda skylt að
   tilkynna uppsagnir til vinnumálaskrifstofu félagsmálaráðuneytisins og
   viðkomandi verkalýðsfélags með tveggja mánaða fyrirvara.

                                     7. gr.
        Lög þessi öðlast gildi 1. janúar 1993.

References

   Visible links
   1. http://www.althingi.is/dba-bin/lawformpr.pl?lnr=1992095
   2. file:///altext/stjt/1994.135.html
   3. file:///altext/stjt/1994.135.html
   4. file:///altext/stjt/1994.135.html
