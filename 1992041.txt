
   --------------------------------------------------------------------------

                                                  Lög um brunavarnir og brunamál

                              1992 nr. 41 27. maí

   --------------------------------------------------------------------------

                                   I. kafli.
                               Stjórn brunamála.
                                     1. gr.
                        [Ráðherra]^1) fer með yfirstjórn brunamála í landinu.

   ^1)[2]L. 15/1997, 1. gr.

                                     2. gr.
        Brunamálastofnun ríkisins hefur á hendi eftirlit með öllum
   brunavörnum og brunamálum í landinu.
        Brunamálastofnun ríkisins skal hlutast til um að farið sé í hvívetna
   eftir lögum og reglugerðum um brunavarnir og brunamál.
        Brunamálastofnun ríkisins ber að gera sjálfstæðar athuganir og
   úttektir til þess að geta gert sér grein fyrir ástandi mála, hvenær sem
   þurfa þykir, með fullri vitneskju og í sem bestri samvinnu við
   hlutaðeigandi brunamálayfirvöld.
        Önnur helstu verkefni Brunamálastofnunar ríkisins eru:

   a.
           Að leiðbeina sveitarstjórnum um allt það er lýtur að brunavörnum,
           þar á meðal að skilgreina þær brunatæknilegu kröfur sem
           vatnsveitukerfi sveitarfélaga eiga að uppfylla og hafa eftirlit
           með að þeim kröfum sé fullnægt.
   b.
           Að yfirfara brunahönnun og uppdrætti af nýbyggingum, viðbótum og
           meiri háttar breytingum á mannvirkjum sem slökkviliðsstjóri eða
           byggingarfulltrúi vísar til hennar og stofnunin sjálf kallar eftir
           til að ganga úr skugga um að lögum og reglugerðum um brunavarnir
           sé fullnægt. Einnig skal Brunamálastofnun gefa út leiðbeiningar og
           reglur um brunavarnir og brunahönnun mannvirkja eftir því sem
           kostur er.
   c.
           Að hafa eftirlit með og samþykkja slökkvibúnað, brunavarnakerfi,
           byggingarhluta og efni og annað það er snertir brunavarnir.
   d.
           Að hafa forgöngu um að fylgt sé fyrirmælum reglugerðar um menntun,
           réttindi og skyldur slökkviliðsmanna, þar á meðal
           slökkviliðsstjóra og eldvarnaeftirlitsmanna.
   e.
           Að hafa æfingar með slökkviliðum, svo og að stuðla að aukinni
           menntun slökkviliðsmanna og eldvarnaeftirlitsmanna, m.a. með því
           að gangast fyrir reglubundnum námskeiðum.
   f.
           Að beita sér fyrir kynningar- og fræðslustarfsemi fyrir þá er
           sinna reglubundnu eldvarnaeftirliti; að gangast fyrir ráðstefnum
           og námskeiðum fyrir hönnuði og aðra tæknimenn og kynna þeim
           nýjungar á sviði brunavarna; að beita sér fyrir kynningar- og
           fræðslustarfsemi meðal almennings.
   g.
           Að halda uppi rannsóknastarfsemi á sviði brunavarna.
   h.
           Að semja árlega skýrslu um orsakir og afleiðingar eldsvoða.
           Vátryggingafélög skulu senda Brunamálastofnun, eigi síðar en 1.
           mars ár hvert, sundurliðaðar skýrslur um brunatjón á næstliðnu
           ári. Skal árleg yfirlitsskýrsla Brunamálastofnunar um eldsvoða
           birt opinberlega.
   i.
           Að undirbúa og endurskoða, eftir því sem þörf er á, reglugerðir um
           brunamál og sjá svo um að þær séu ávallt í samræmi við kröfur
           tímans.
   j.
           Að hafa samvinnu við samsvarandi stofnanir í nágrannalöndunum og
           fylgjast með framförum og nýjungum erlendis á sviði brunavarna.

        Ráðherra getur með reglugerð^1) kveðið nánar á um verkefni, svo og
   starfshætti Brunamálastofnunar.

   ^1)Rg. 195/1994.

                                     3. gr.
        Ráðherra skipar fimm manna stjórn Brunamálastofnunar ríkisins til
   fjögurra ára í senn. Hann skipar einn eftir tilnefningu Sambands íslenskra
   sveitarfélaga, einn eftir tilnefningu Landssambands slökkviliðsmanna, einn
   eftir tilnefningu Sambands íslenskra tryggingafélaga og einn eftir
   tilnefningu Brunatæknifélags Íslands. Einn mann skipar ráðherra án
   tilnefningar og skal hann vera formaður stjórnarinnar. Skipa skal varamenn
   með sama hætti. Ráðherra ákveður þóknun til stjórnarmanna fyrir störf
   þeirra.
        Stjórn Brunamálastofnunar skal hafa eftirlit með rekstri og starfsemi
   stofnunarinnar og að fylgt sé ákvæðum laga og reglna sem um stofnunina
   gilda. Stjórnin skal móta stefnu stofnunarinnar í samráði við
   brunamálastjóra, m.a. með því að samþykkja starfs- og fjárhagsáætlun fyrir
   eitt ár í senn. Stjórnin ber ábyrgð gagnvart ráðherra.
        Ráðherra skipar brunamálastjóra til [fimm]^1) ára í senn að fengnum
   tillögum stjórnar Brunamálastofnunar. Hann skal veita stofnuninni forstöðu
   og bera ábyrgð gagnvart stjórninni. Hann ræður starfsmenn
   Brunamálastofnunar og taka þeir laun samkvæmt kjarasamningum opinberra
   starfsmanna. Brunamálastjóri skal vera arkitekt, verkfræðingur eða
   tæknifræðingur eða með aðra sambærilega menntun á háskólastigi og hafa
   sérþekkingu á brunamálum.

   ^1)[3]L. 83/1997, 36. gr.

                                     4. gr.
        Sveitarstjórn og slökkviliðsstjóri skulu halda uppi almennum
   brunavörnum og opinberu eldvarnaeftirliti í sveitarfélagi í samræmi við
   kröfur sem nánar er kveðið á um í reglugerðum um brunavarnir og brunamál.
   Kostnaður greiðist úr sveitarsjóði.
        Sveitarstjórnir geta haft samvinnu sín á milli um brunavarnamál
   sveitarfélaga. Um þá samvinnu skulu gilda ákvæði IX. kafla
   [4]sveitarstjórnarlaga, nr. 8/1986.
        [Ráðherra]^1) getur, að fenginni umsögn Brunamálastofnunar,
   undanþegið sveitarfélag skyldu til að halda uppi sérstökum brunavörnum
   berist rökstudd beiðni um slíkt frá sveitarstjórn.

   ^1)[5]L. 15/1997, 2. gr.

                                   II. kafli.
                          Slökkvilið og slökkvistarf.
                                     5. gr.
        Sveitarfélögum er skylt að leggja til og halda við nauðsynlegum
   tækjum og búnaði til almenns slökkvistarfs og brunavarna, þar með talið
   nauðsynlegt húsnæði fyrir slökkviliðið.
        Í reglugerð skal kveða á um lágmarkskröfur varðandi tækjakost,
   húsnæði og mannafla slökkviliða, svo og vatnsnotkun til slökkvistarfa.
        Sveitarfélögum ber að sjá um að nægilegt vatn og vatnsþrýstingur sé
   fyrir hendi til slökkvistarfs og fyrir sérstakan slökkvibúnað í þéttbýli,
   t.d. úðakerfi í meiri háttar byggingum. Í þeim sveitarfélögum, þar sem
   vatnsöflun er erfið, er þó heimilt að leita annarra lausna til að tryggja
   nauðsynlegar brunavarnir.
        Við skipulag byggðar og staðsetningu slíkra bygginga í sveitarfélagi
   ber að taka fullt tillit til ofangreindra þátta.

                                     6. gr.
        Sveitarstjórn skipar slökkviliðsstjóra og varaslökkviliðsstjóra.
   Slökkviliðsstjóri, en í forföllum hans varaslökkviliðsstjóri, er yfirmaður
   og stjórnandi slökkviliðs. Hann hefur umsjón með öllum tækjum
   slökkviliðsins og brunahönum. Um starfsemi slökkviliða og verksvið
   slökkviliðsstjóra skal nánar kveðið á í reglugerð.
        Tæki og búnað slökkviliðs má einungis nota til slökkvi- og
   björgunarstarfs nema slökkviliðsstjóri heimili annað.

                                     7. gr.
        Allir verkfærir menn 1860 ára að aldri, sem hafa fasta búsetu í
   sveitarfélagi, eru skyldir til þjónustu í slökkviliði. Þeim er skylt að
   koma til slökkviæfinga allt að 20 klukkustundir á ári og auk þess skulu
   þeir koma hvenær sem eldsvoða ber að höndum samkvæmt nánari reglum um
   útköll.
        Sveitarstjórn skipar menn í slík slökkvilið eftir tillögum
   slökkviliðsstjóra. Um þóknun fyrir störf í slökkviliði fer eftir ákvörðun
   sveitarstjórnar að höfðu samráði við samtök slökkviliðsmanna.
        [Í sveitarfélögum, þar sem slökkvilið er skipað fastráðnum
   starfsmönnum, má takmarka skyldur skv. 1. og 2. mgr. eða fella þær niður.
        Slökkviliðsstjóra er skylt að sjá um að slökkviliðsæfingar séu
   haldnar eins oft og áskilið er í reglugerð.]^1)

   ^1)[6]L. 40/1994, 1. gr.

                                     8. gr.
        [[Ráðherra]^1) er heimilt að veita slökkviliðsmanni löggildingu þegar
   hann hefur lokið grunnnámi fyrir slökkviliðsmenn og jafnframt gegnt
   slökkvistarfi eða starfað við brunavarnir að aðalstarfi í a.m.k. eitt ár
   samfellt.
        [Ráðherra]^1) setur nánari ákvæði um grunnnám og aðra menntun
   slökkviliðsmanna í reglugerð.]^2)

   ^1)[7]L. 15/1997, 3. gr.^2)[8]L. 40/1994, 2. gr.

                                     9. gr.
        Slökkviliðsstjóra, eða staðgengli hans, er heimilt, þegar sérstaklega
   stendur á, að kveðja til slökkvistarfa eins marga menn og hann telur
   nauðsynlegt og getur enginn vinnufær maður skorast undan þeirri skyldu.
   Slík aðstoð skal veitt án endurgjalds.

                                    10. gr.
        Slökkviliðsmenn og aðrir, sem vinna að brunavörnum eftir kvaðningu
   slökkviliðsstjóra eða lögreglustjóra, skulu slysatryggðir við æfingar og
   önnur störf í þágu brunavarna í samræmi við áhættu starfsins.
   Lágmarkstrygging þeirra skal vera í samræmi við skilmála um
   slysatryggingar opinberra starfsmanna samkvæmt kjarasamningum. Þeir sem
   verða fyrir tjóni við störf í þágu brunavarna eiga rétt á að fá tjónið
   bætt úr sveitarsjóði, enda verði tjónið ekki bætt af vátryggingafélagi.
   Náist ekki samkomulag um bætur skal tjónið metið af dómkvöddum mönnum.

                                    11. gr.
        [Ráðherra]^1) getur að nokkru eða öllu leyti undanþegið sveitarfélag
   þeirri skyldu að hafa slökkvilið ef það hefur samið um að slökkvilið í
   nærliggjandi sveitarfélagi annist slökkvistarf. Um slíka samvinnu skal
   gera skriflegan samning og skal hann staðfestur af [ráðherra]^1) að
   fenginni umsögn Brunamálastofnunar.

   ^1)[9]L. 15/1997, 4. gr.

                                    12. gr.
        Hverjum manni er skylt, þegar eldsvoða ber að höndum, að leyfa aðgang
   að húsi sínu og lóð og una því að brotið verði niður og rutt burt því sem
   til fyrirstöðu er við slökkvistarf. Heimilt er að rífa niður byggingar ef
   slökkviliðsstjóri álítur það nauðsynlegt til að stöðva útbreiðslu elds.
   Slökkvilið hefur rétt til að nota öll tæki og áhöld sem til næst og að
   gagni mega koma við slökkvistarf þegar eldsvoða ber að höndum.

                                    13. gr.
        Fjártjón, sem hlýst af ráðstöfunum skv. 12. gr., telst brunatjón.

                                    14. gr.
        Ef slökkviliðsstjóri óskar þess skal lögregla annast löggæslu við
   slökkviæfingar og slökkviliðsstörf, en ella hreppstjóri eða sérstakur
   fulltrúi sem lögreglustjóri skipar. Við eldsvoða er löggæslulið á
   brunastað undir yfirstjórn slökkviliðsstjóra. Lögregla skal sjá
   slökkviliði fyrir greiðum aðgangi að brunastað, stöðva umferð um
   nærliggjandi götur, afgirða svæði sem slökkviliðið þarf til að gegna
   störfum sínum, vernda brunarústir sem rannsaka þarf eða bjarga verðmætum
   úr og varðveita muni sem bjargað er frá bruna þar til þeir eru afhentir
   réttum aðilum.

                                    15. gr.
        Heimilt er slökkviliði, lögreglu eða þeim sem þessir aðilar kveðja
   til að fjarlægja hvern þann er truflar slökkvistarf og gera fullnægjandi
   ráðstafanir til að hann valdi ekki frekari truflun.

                                    16. gr.
        Slökkviliði er heimilt að veita aðstoð við að slökkva eld utan eigin
   umdæmis. Slökkviliðsstjóri ákveður hverju sinni hversu mikið af tækjum og
   mannafla megi senda með hliðsjón af því að eigin umdæmi sé ekki stofnað í
   óeðlilega hættu.
        Kostnaður við slíka aðstoð telst til brunavarnakostnaðar þess
   sveitarfélags sem aðstoðar nýtur. Verði ágreiningur um kostnað skal hann
   ákveðinn af dómkvöddum mönnum. Héraðsdómari í því umdæmi, sem aðstoð
   veitir, útnefnir matsmenn.

                                  III. kafli.
                     Brunavarnir og meðferð eldfimra efna.
                                    17. gr.
        Seljanda byggingarefna eða tækja eða annars varnings, sem haft geta
   áhrif á öryggi mannvirkja og fólks gagnvart eldi, er skylt að afla
   nauðsynlegra upplýsinga um brunatæknilega eiginleika þeirra og láta
   Brunamálastofnun þær í té. Slíkar upplýsingar skulu vera frá viðurkenndum
   og óháðum aðila sem Brunamálastofnun samþykkir. Brunamálastofnun tekur á
   grundvelli þessara upplýsinga ákvörðun um hvort nota megi byggingarefnið,
   tækið eða annan varning, til hvers og með hvaða skilyrðum.
        Brunamálastofnun getur bannað sölu byggingarefnis, tækis og annars
   varnings sem stofnunin telur geta valdið hættu á brunatjóni eða ekki hefur
   verið sótt um leyfi fyrir eða fullnægjandi brunatæknilegar upplýsingar
   fást ekki um. Lögreglu er skylt að aðstoða við slíkar aðgerðir ef þörf
   krefur.
        Brunamálastofnun skal halda skrá yfir þær viðurkenningar sem veittar
   eru á grundvelli 1. mgr., svo og það sem bannað er á grundvelli 2. mgr.
   Brunamálastofnun ber að senda slíka skrá reglulega til slökkviliðsstjóra,
   byggingarfulltrúa, hönnuða og annarra er þess óska.

                                    18. gr.
        Eigandi mannvirkis er ábyrgur fyrir því að það fullnægi kröfum um
   brunavarnir sem fram eru settar í lögum og reglugerðum um byggingar- og
   brunamál.
        Forráðamanni mannvirkis er skylt að sjá til þess að það fullnægi
   kröfum um brunavarnir fyrir þá starfsemi sem í mannvirkinu fer fram á
   hverjum tíma.
        Eigandi og/eða forráðamaður mannvirkis ber fulla ábyrgð á eigin
   brunavörnum, að þær séu virkar og því að haft sé reglubundið eftirlit með
   þeim. Jafnframt er þeim skylt að hlíta fyrirmælum eftirlitsmanna
   sveitarfélaga og opinberra stofnana um úrbætur sem eiga sér stoð í
   gildandi lögum og reglugerðum um brunavarnir og brunamál, byggingarmál,
   öryggismál og hollustuhætti.
        Skylt er að láta fara fram sérstaka brunahönnun á mannvirki þegar um
   er að ræða nýbyggingu þar sem af fyrirhugaðri starfsemi stafar sérstök
   eldhætta eða þar sem margir starfa, koma saman eða dveljast eða þar sem
   hætta er á stórfelldu eignatjóni í eldsvoða. Skal hún fullnægja þeim
   kröfum sem gildandi byggingarreglugerð og reglugerð um brunavarnir og
   brunamál mæla fyrir um.
        Sé um að ræða mannvirki sem þegar er byggt og í rekstri og þar sem af
   fyrirhugaðri starfsemi stafar sérstök eldhætta eða þar sem margir starfa,
   koma saman eða dveljast eða þar sem hætta er á stórfelldu eignatjóni í
   eldsvoða skal slökkviliðsstjóri eða byggingarfulltrúi gera úttekt á
   brunavörnum þess, m.a. með tilliti til viðvörunar- og slökkvibúnaðar,
   leggja hana fyrir eiganda eða forráðamann og senda síðan til
   vátryggingafélaga og Brunamálastofnunar. Sé brunavörnum slíks mannvirkis í
   veigamiklum atriðum ábótavant hafa slökkviliðsstjóri eða byggingarfulltrúi
   heimild til að fara fram á að gerð sé brunatæknileg hönnun eða úttekt á
   mannvirkinu.
        Séu breytingar gerðar á mannvirki, eða starfsemi þess breytt þannig
   að gerðar eru nýjar eða auknar kröfur um brunavarnir í þeim, er eiganda
   eða forráðamanni skylt að fá til þess samþykki byggingarnefndar og
   slökkviliðsstjóra og jafnframt að gera viðeigandi ráðstafanir til að
   kröfum um brunavarnir sé fullnægt fyrir hið breytta mannvirki eða hina
   breyttu starfsemi.
        Brunamálastofnun getur að höfðu samráði við sveitarfélag lagt svo
   fyrir að í mannvirkjum, sbr. 5. mgr., séu gerðar sérstakar ráðstafanir til
   brunavarna, t.d. með uppsetningu á sérhæfðum búnaði til viðvörunar- og
   slökkvistarfs og þjálfun tiltekinna starfsmanna í brunavörnum og
   slökkvistarfi.
        Eiganda eða forráðamanni mannvirkis og tryggingafélagi ber að gera
   viðeigandi ráðstafanir til björgunar verðmæta eftir bruna.

                                    19. gr.
        Nauðsynlegum búnaði vegna almennra brunavarna má koma fyrir þar sem
   slíkt telst nauðsynlegt ef það veldur ekki óeðlilegu tjóni eða óþægindum.
   Slökkviliðsstjóri skal tilkynna aðila fyrir fram um slíkar aðgerðir.

                                    20. gr.
        Fara skal þannig með eld eða eldfim efni að sem allra minnst hætta sé
   á því að eldsvoði geti af því hlotist.

                                   IV. kafli.
                    Tilkynningar um eldsvoða og rannsóknir.
                                    21. gr.
        Sá sem verður fyrir brunatjóni, eða sé hann ekki viðstaddur sá er
   kemur í hans stað, er skyldur að tilkynna brunann hlutaðeigandi
   vátryggingafélagi, svo og lögreglustjóra, fulltrúa hans, sbr. 14. gr., eða
   hreppstjóra, svo fljótt sem unnt er.

                                    22. gr.
        [Lögreglan rannsakar eldsvoða samkvæmt ákvæðum laga um meðferð
   opinberra mála og kveður til sérfróða menn eftir því sem hún telur þörf á.
   Hún tilkynnir Brunamálastofnun ríkisins og Rafmagnseftirliti ríkisins um
   eldsvoðann og rannsókn sína. [Lögreglustjóri skal sjá um að
   lögreglurannsókn fari fram þegar eftir brunatjón.]^1)
        Að lokinni rannsókn sendir lögreglan afrit af rannsóknargögnum til
   Brunamálastofnunar, hlutaðeigandi slökkviliðsstjóra og vátryggingafélags
   nema öðruvísi sé mælt fyrir í lögum.]^2)

   ^1)[10]L. 90/1996, 43. gr.^2)[11]L. 67/1994, 1. gr.

                                  [22. gr. a.
        Þegar um mikið brunatjón er að ræða skal Brunamálastofnun ríkisins,
   óháð lögreglurannsókn, rannsaka útbreiðslu eldsins, hvernig brunavarnir
   byggingarinnar hafi staðist hann og hvernig að slökkviliðsstarfi hafi
   verið staðið. Kanna ber síðustu úttektir eldvarnaeftirlits fyrir brunann,
   hvaða athugasemdir hafi þar verið fram settar og hvernig eftir þeim hafi
   verið farið.]^1)

   ^1)[12]L. 67/1994, 2. gr.

                                   V. kafli.
                              Fjármál brunavarna.
                                    23. gr.
        Öll tryggingafélög og aðrir, sem annast vátryggingar, skulu árlega
   innheimta með iðgjöldum sínum, sérstakt brunavarnagjald fyrir
   Brunamálastofnun ríkisins. Brunavarnagjaldið má nema allt að 0,045
   prómillum af vátryggingarfjárhæð brunatrygginga fasteigna og lausafjár,
   svo og samsettra vátrygginga sem fela í sér brunatryggingu.
   Viðlagatrygging skal þó ekki teljast gjaldskyld trygging í þessu efni né
   heldur brunatryggingar skipa og flugvéla. [Ráðherra]^1) ákveður hversu
   hátt fyrrgreint hlutfall skal vera og setur nánari reglur um innheimtu
   brunavarnagjaldsins í reglugerð. Þeir aðilar, sem innheimta
   brunavarnagjaldið, skulu hafa staðið Brunamálastofnun ríkisins skil á
   gjaldinu innan þriggja mánaða frá innheimtu þess. Endanlegt uppgjör
   gjaldsins fyrir hvert ár fer fram þegar ársreikningar þeirra aðila, sem
   annast innheimtu brunavarnagjaldsins, liggja fyrir.

   ^1)[13]L. 15/1997, 5. gr.

                                    24. gr.
        Heimilt er Brunamálastofnun að veita slökkviliðsmönnum,
   eldvarnaeftirlitsmönnum og öðrum þeim, sem starfa að brunamálum, styrki
   til náms á sviði brunamála.
        Fjármagn til þessara styrkveitinga má nema allt að 5%
   brunavarnagjaldsins á hverju ári. Ráðherra ákveður hversu hátt þetta
   hlutfall skal vera hverju sinni og setur nánari ákvæði um styrki þessa í
   reglugerð.^1)

   ^1)Rg. 138/1993, sbr. 471/1995 og 190/1996.

                                   VI. kafli.
                                  Ýmis ákvæði.
                                    25. gr.
        Slökkviliðsstjóri hefur eftirlit með því í sínu umdæmi að farið sé
   eftir lögum þessum og reglugerðum sem settar verða samkvæmt þeim.
        Slökkviliðsstjóra og eftirlitsmönnum hans skal heimill aðgangur að
   atvinnu- og stofnanahúsnæði og öðrum þeim vinnustöðum þar sem eftirlits er
   þörf.

                                    26. gr.
        Nú kemur í ljós að ákvæði laga þessara eða reglugerða, sem settar eru
   á grundvelli þeirra, eru brotin og skal þá slökkviliðsstjóri þegar í stað
   gera ráðstafanir til að úr verði bætt. Slökkviliðsstjóra er heimilt að
   leita aðstoðar byggingarnefndar til að knýja eiganda og/eða forráðamann
   mannvirkis til úrbóta, sbr. 18. gr., og jafnframt er honum heimilt af sömu
   ástæðu að hafa samráð við Rafmagnseftirlit ríkisins og Vinnueftirlit
   ríkisins ef þörf krefur.
        Við áhættumat einstakra mannvirkja mega vátryggingafélög setja álag á
   brunatryggingaiðgjöld húsa þegar og meðan fyrir liggur að eigandi hefur
   ekki sinnt kröfum slökkviliðsstjóra um úrbætur skv. 1. mgr.
        Að fengnu samþykki sveitarstjórnar getur slökkviliðsstjóri í samráði
   við lögreglustjóra ákveðið að framkvæmdar verði nauðsynlegar úrbætur á
   kostnað eiganda eða forráðamanns eða ákveðið dagsektir uns úr verður bætt.
   Dagsektir renni til sveitarsjóðs.
        Ef almannahætta stafar af því að settum reglum um brunavarnir er ekki
   fylgt ber slökkviliðsstjóra eða lögreglustjóra að tilkynna það tafarlaust
   hlutaðeigandi sveitarstjórn. Að því loknu skal lögreglustjóri stöðva
   rekstur í viðkomandi mannvirki og loka því þar til úr hefur verið bætt með
   fullnægjandi hætti að mati þessara aðila.
        Ef upp kemur ágreiningur á milli slökkviliðsstjóra og sveitarstjórnar
   annars vegar og eiganda eða forráðamanns hins vegar um úrræði þau sem mælt
   er fyrir um í 1. eða 3. mgr. ber að vísa þeim ágreiningi tafarlaust til
   Brunamálastofnunar sem fellir úrskurð í málinu.

                                    27. gr.
        Nú telur Brunamálastofnun að brotin séu ákvæði laga þessara eða
   reglugerða byggðra á þeim og slökkviliðsstjóri geri ekki fullnægjandi
   ráðstafanir til úrbóta skv. 26. gr. og skal þá Brunamálastofnun benda
   slökkviliðsstjóra á misbrestina og hefur stofnunin síðan rétt til að beita
   þeim heimildum sem slökkviliðsstjóra eru veittar í þeirri grein ef ekki er
   úr bætt.
        Telji Brunamálastofnun að sveitarstjórn gegni ekki skyldu sinni
   samkvæmt lögum þessum ber stofnuninni að undangenginni viðvörun til
   sveitarstjórnar að tilkynna það [ráðuneytinu]^1) sem veita skal
   sveitarstjórn áminningu og skora á hana að bæta úr vanrækslunni. Verði
   sveitarstjórn eigi við áskorun ráðuneytisins innan frests sem það tiltekur
   getur ráðuneytið með lögsókn krafist dagsekta af sveitarstjórn þar til úr
   hefur verið bætt. Dagsektir þessar skulu renna í ríkissjóð.

   ^1)[14]L. 15/1997, 6. gr.

                                    28. gr.
        Um matsgerðir samkvæmt lögum þessum fer að almennum reglum og venjum
   um möt dómkvaddra matsmanna. Meta skal raunverulegt fjártjón hverju sinni.

                                    29. gr.
        Gjöld og dagsektir samkvæmt lögum þessum, svo og kostnað skv. 26. og
   27. gr., má innheimta með lögtaki.

                                    30. gr.
        Ráðherra setur, að fenginni tillögu Brunamálastofnunar,
   reglugerðir^1) þar sem nánar skal kveðið á um framkvæmd laga þessara.

   ^1)Rg. 195/1994, 196/1994, 198/1994, 200/1994 og 245/1994.

                                    31. gr.
        Brot á lögum þessum og reglugerðum samkvæmt þeim varða sektum en
   varðhaldi eða fangelsi ef sakir eru miklar.

                                    32. gr.
        Lög þessi öðlast þegar gildi. ...
        Ákvæði 2. mgr. 3. gr. um tímabundna skipun brunamálastjóra tekur ekki
   til núverandi brunamálastjóra.
        Við gildistöku laga þessara skal félagsmálaráðherra skipa nýja stjórn
   Brunamálastofnunar ríkisins í samræmi við 1. mgr. 3. gr. Umboð núverandi
   stjórnar fellur niður um leið og ráðherra hefur skipað hina nýju stjórn.

References

   Visible links
   1. http://www.althingi.is/dba-bin/lawformpr.pl?lnr=1992041
   2. file:///altext/stjt/1997.015.html
   3. file:///altext/stjt/1997.083.html
   4. file://1986008.html
   5. file:///altext/stjt/1997.015.html
   6. file:///altext/stjt/1994.040.html
   7. file:///altext/stjt/1997.015.html
   8. file:///altext/stjt/1994.040.html
   9. file:///altext/stjt/1997.015.html
  10. file://1996090.html#g43
  11. file:///altext/stjt/1994.067.html
  12. file:///altext/stjt/1994.067.html
  13. file:///altext/stjt/1997.015.html
  14. file:///altext/stjt/1997.015.html
