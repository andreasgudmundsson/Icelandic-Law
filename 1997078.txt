
   --------------------------------------------------------------------------

               Lög um stöðu, stjórn og starfshætti þjóðkirkjunnar

                              1997 nr. 78 26. maí

   --------------------------------------------------------------------------

                 Ferill málsins á Alþingi.   Frumvarp til laga.

Tóku gildi 1. janúar 1998. Breytt með l. 55/1999 (tóku gildi 30. mars 1999), l.
19/2001 (tóku gildi 1. júní 2001), l. 6/2006 (tóku gildi 18. febr. 2006), [1]l.
  47/2006 (tóku gildi 1. júlí 2006), l. 82/2007 (tóku gildi 1. júní 2007 nema
3.5. gr. sem tóku gildi 1. des. 2007) og l. 19/2010 (tóku gildi 31. mars 2010).

                         I. kafli. Heiti og undirstaða.
   1. gr. Íslenska þjóðkirkjan er sjálfstætt trúfélag á evangelísk-lúterskum
                                    grunni.
               Ríkisvaldinu ber að styðja og vernda þjóðkirkjuna.
   Skírn í nafni heilagrar þrenningar og skráning í þjóðskrá veitir aðild að
                                 þjóðkirkjunni.

                            II. kafli. Réttarstaða.
2. gr. Þjóðkirkjan nýtur sjálfræðis gagnvart ríkisvaldinu innan lögmæltra marka.
 Þjóðkirkjan, einstakar sóknir og stofnanir hennar njóta sjálfstæðrar eignhelgi
 og koma fram sem sjálfstæðir aðilar gagnvart almannavaldinu eftir því sem við
                                   getur átt.
    3. gr. [Íslenska ríkið greiðir þjóðkirkjunni árlegt framlag á grundvelli
       samninga um kirkjueignir og prestssetur milli íslenska ríkisins og
     þjóðkirkjunnar til viðbótar öðrum tekjustofnum hennar, lögbundnum sem
                                  ólögbundnum.
Launagreiðslum til starfandi presta þjóðkirkjunnar og annarra starfsmanna hennar
               skal hagað samkvæmt því sem greinir í 60. gr.]^1)
                               ^1)L. 82/2007, 1. gr.
4. gr. Dóms- og kirkjumálaráðuneytið hefur með höndum tengsl við þjóðkirkjuna af
hálfu ríkisvaldsins að því er varðar fjárlagagerð. Dóms- og kirkjumálaráðuneytið
   hefur jafnframt yfirumsjón með því að ríkisvaldið veiti þjóðkirkjunni þann
 stuðning sem því ber að veita henni lögum samkvæmt og hefur umsjón með því að
                 þjóðkirkjan og stofnanir hennar fari að lögum.
  Um stöðu þjóðkirkjunnar sem opinbers trúfélags fer eftir [2]I. kafla laga um
             [3]trúfélög, nr. 18/1975, eftir því sem við getur átt.

                      III. kafli. Stjórn og starfsskipan.
                                  1. Almennt.
          5. gr. Þjóðkirkjan ræður starfi sínu innan lögmæltra marka.
                               2. Biskup Íslands.
                                    Almennt.
                       6. gr. Ísland er eitt biskupsdæmi.
    Biskup Íslands fer með yfirstjórn þjóðkirkjunnar ásamt öðrum kirkjulegum
  stjórnvöldum eftir því sem nánar er mælt fyrir um í lögum þessum. Hann hefur
                              aðsetur í Reykjavík.
                                Biskupskosning.
  7. gr. Kjörgengur til biskupsembættis er hver guðfræðikandídat sem fullnægir
           skilyrðum til þess að gegna prestsembætti í þjóðkirkjunni.
          8. gr. Kirkjuþing setur reglur um kosningu biskups Íslands.
                            Skipun biskups Íslands.
                 9. gr. Forseti Íslands skipar biskup Íslands.
                        Starfssvið biskups Íslands o.fl.
 10. gr. Biskup Íslands hefur tilsjón með kristnihaldi, kenningu kirkjunnar og
starfi hennar í landinu. Hann er forseti kirkjuráðs. Hann fylgir eftir reglum er
kirkjuþing setur, samþykktum kirkjuþings og markaðri stefnu þess og prestastefnu
 og hefur ákvörðunarvald um einstök mál, nema þau heyri undir önnur stjórnvöld
                     þjóðkirkjunnar samkvæmt lögum þessum.
 Biskup vígir kirkjur. Biskup vígir presta og djákna og setur þeim vígslubréf.
 Heimilt er biskupi að vígja til prestsembættis og djáknaþjónustu einstaklinga
sem hafa verið kallaðir til þjónustu af evangelísk-lúterskum fríkirkjusöfnuðum í
                                    landinu.
         Um kirkjuaga og lausn ágreiningsmála á kirkjulegum vettvangi.
 11. gr. Biskup Íslands hefur yfirumsjón með kirkjuaga innan þjóðkirkjunnar og
 beitir sér fyrir lausn ágreiningsefna sem rísa kunna á kirkjulegum vettvangi.
Vegna agabrota getur hann gripið til þeirra úrræða sem lög og kirkjuhefð leyfa.
                                Úrskurðarnefnd.
       12. gr. Nú rís ágreiningur á kirkjulegum vettvangi eða starfsmaður
þjóðkirkjunnar er borinn sökum um siðferðis- eða agabrot og getur þá hver sá sem
 hagsmuna á að gæta borið málið undir úrskurðarnefnd sem biskup Íslands skipar
                            til fjögurra ára í senn.
   Úrskurðarnefnd skal skipuð þremur mönnum og jafnmörgum til vara. Skal einn
 tilnefndur af leikmönnum á kirkjuþingi og einn af prestastefnu. Formaður skal
                 skipaður án tilnefningar og sé hann löglærður.
  Varði mál meint agabrot starfsmanna þjóðkirkjunnar eða embættisfærslu prests
sérstaklega getur nefndin lagt til að hlutaðeigandi verði vikið úr starfi meðan
um mál hans er fjallað og skal þá annar settur til að gegna starfi hans á meðan.
    Í úrskurði vegna agabrota getur nefndin gripið til eftirfarandi úrræða:
   a. lagt til að starfsmanni verði veitt áminning, eftir atvikum með skilyrðum
         eða leiðbeiningum eða nánari fyrirmælum um rétta starfshegðun,
               b. mælt fyrir um að hann skuli fluttur til í starfi,
    c. mælt fyrir um að hann skuli ekki gegna núverandi starfi eða sambærilegu
 starfi eða köllun á kirkjulegum vettvangi um ákveðið tímabil eða til frambúðar
                                      eða
   d. lagt til endanlega brottvikningu hans úr hvaða starfi sem er á kirkjulegum
                  vettvangi sem valdsvið nefndarinnar nær til.
  Kirkjuþing setur nánari ákvæði um úrskurðarnefnd í starfsreglur skv. 59. gr.
                                Áfrýjunarnefnd.
13. gr. Niðurstöðu úrskurðarnefndar skv. 12. gr. má skjóta til áfrýjunarnefndar
   sem ráðherra skipar til fjögurra ára í senn. Hafa málsaðilar og kirkjuráð
   heimild til áfrýjunar. Áfrýjunarfrestur er þrjár vikur. Um úrræði þau sem
 áfrýjunarnefnd getur gripið til með úrskurði gildir hið sama og frá var greint
 um úrskurðarnefnd í 12. gr. Um réttaráhrif kærðs úrskurðar gilda ákvæði [4]29.
                       gr. stjórnsýslulaga, nr. 37/1993.
Áfrýjunarnefnd er skipuð þremur löglærðum mönnum sem fullnægi almennum skilyrðum
 til þess að vera skipaðir hæstaréttardómarar og sé einn þeirra formaður. Skulu
 þeir allir skipaðir samkvæmt tilnefningu Hæstaréttar. Varamenn skulu skipaðir
með sama hætti. Við meðferð einstakra mála skal nefndin skipuð tveimur sérfróðum
           mönnum til viðbótar sem nefndin kveður sjálf til starfans.
Úrskurðir áfrýjunarnefndar, sem skulu vera rökstuddir og að jafnaði kveðnir upp
innan sex vikna frá því að mál barst nefndinni, eru endanlegir og bindandi innan
                           valdsviðs þjóðkirkjunnar.
     Kirkjuþing setur nánari ákvæði um málsmeðferð fyrir úrskurðarnefnd og
                   áfrýjunarnefnd í starfsreglur skv. 59. gr.
 Kirkjulegir framkvæmdarvaldshafar skv. 23. gr. skulu framfylgja úrskurðum skv.
 12. og 13. gr., undir yfirumsjón kirkjuráðs, og fylgjast jafnframt með því að
      farið sé eftir úrskurðum er snerta starfsemi eða framferði einstakra
                                  starfsmanna.
        Um hæfi nefndarmanna skv. 12. og 13. gr. gilda ákvæði II. kafla
[5]stjórnsýslulaga, nr. 37/1993, svo og almenn ákvæði þeirra laga um málsmeðferð
 fyrir úrskurðarnefnd skv. 12. gr. og áfrýjunarnefnd skv. 13. gr. að því marki
  sem starfsreglur, er settar verða skv. 59. gr., mæla eigi fyrir á annan veg.
                                Kenningarnefnd.
 14. gr. Biskup Íslands skipar ráðgjafarnefnd um kenningarleg málefni samkvæmt
                  nánari ákvæðum í starfsreglum, sbr. 59. gr.
                         Um staðgengil biskups Íslands.
 15. gr. Í forföllum biskups Íslands kveður hann þann vígslubiskup sem eldri er
að biskupsvígslu til þess að gegna embætti sínu um stundarsakir. Hið sama gildir
  sé biskup Íslands vanhæfur til meðferðar einstaks máls sem undir hann ber að
                                     lögum.
 Nú fellur biskup Íslands frá eða lætur af embætti og skal þá sá vígslubiskup,
  sem eldri er að biskupsvígslu, gegna embætti hans þar til biskupskjör hefur
      farið fram og nýr biskup Íslands hefur fengið skipun í embætti sitt.
                               3. Vígslubiskupar.
                                    Almennt.
16. gr. Vígslubiskupar skulu vera tveir með aðsetur á hinum fornu biskupsstólum,
   í Skálholti í Biskupstungum og á Hólum í Hjaltadal. Þeir hafi tilsjón með
kristnihaldi í umdæmum sínum og séu biskupi til aðstoðar um kirkjuleg málefni og
annist þau biskupsverk er biskup Íslands felur þeim. Nánari ákvæði um starfssvið
             vígslubiskupa skal setja í starfsreglur, sbr. 59. gr.
                     Forseti Íslands skipar vígslubiskupa.
                             Kosning vígslubiskupa.
     17. gr. Um kosningu og kjörgengi vígslubiskupa gilda sömu reglur og um
  biskupskjör eftir því sem við getur átt, sbr. 7. og 8. gr. Kirkjuþing setur
 nánari reglur um kosningu vígslubiskups í hvoru vígslubiskupsumdæmi fyrir sig.
                           Vígslubiskupsumdæmi o.fl.
          18. gr. [Kirkjuþing ákveður skipan umdæma vígslubiskupa.]^1)
                               ^1)L. 6/2006, 1. gr.
                                 Biskupafundur.
  19. gr. Biskup Íslands skal kalla vígslubiskupa til fundar svo oft sem þurfa
þykir og nánar skal kveðið á um í starfsreglum, sbr. 59. gr. Biskupafundur skal
     m.a. búa þau mál er varða kenninguna, helgisiði og helgihald í hendur
 prestastefnu og gera tillögur um skipan sókna, prestakalla og prófastsdæma til
                           kirkjuþings, sbr. 50. gr.
                                 4. Kirkjuþing.
                                    Almennt.
 20. gr. Kirkjuþing hefur æðsta vald í málefnum þjóðkirkjunnar innan lögmæltra
                                     marka.
Málefni, er varða kenningu kirkjunnar og agavald, heyra þó undir biskup Íslands,
                         sbr. 10., 11., 19. og 28. gr.
Samþykktir um kenningarleg málefni, guðsþjónustuhald, helgisiði, skírn, fermingu
  og altarissakramenti verða að sæta umfjöllun prestastefnu áður en þær hljóta
                      endanlega afgreiðslu á kirkjuþingi.
                                      ^1)
                               ^1)L. 82/2007, 2. gr.
                              Skipan kirkjuþings.
21. gr. [Kirkjuþingsfulltrúar eru kosnir leynilegri kosningu til fjögurra ára í
                                     senn.
   Kirkjuþing ákveður skipan kjördæma kirkjuþings og fjölda kirkjuþingsmanna.
            Á kirkjuþingi skulu leikmenn vera fleiri en vígðir.]^1)
       Rétt til setu á kirkjuþingi eiga biskup Íslands og vígslubiskupar,
kirkjuráðsmenn, kirkjumálaráðherra eða fulltrúi hans og fulltrúi guðfræðideildar
 Háskóla Íslands. Hafa þeir allir málfrelsi og tillögurétt en atkvæðisrétt hafa
                                   þeir ekki.
                 Kirkjuþing kýs þingforseta úr röðum leikmanna.
Kirkjuþing skal halda ár hvert. Óski þriðjungur kirkjuþingsmanna eftir er skylt
 að kalla kirkjuþing saman innan viku frá því að krafa um slíkt var sett fram.
      Kirkjuþing setur nánari ákvæði um kjör til kirkjuþings og þingsköp í
                           starfsreglur, sbr. 59. gr.
                               ^1)L. 6/2006, 2. gr.
                            Fastanefndir kirkjunnar.
  22. gr. Kirkjuþing kýs við upphaf hvers kjörtímabils fastanefndir kirkjunnar
                      samkvæmt nánari reglum skv. 59. gr.
                             Kirkjuleg stjórnvöld.
  23. gr. Stjórnvöld þjóðkirkjunnar og stofnana hennar fara með stjórnsýslu í
    öllum efnum, þar með talda ráðningu og lausn starfsmanna, og bera ábyrgð
                             gagnvart kirkjuþingi.
 Kirkjuþing skal sjá til þess að reikningshald kirkjulegra embætta, stofnana og
                     sjóða hljóti fullnægjandi endurskoðun.
 Kirkjuþing getur haft frumkvæði að frumvörpum til laga um kirkjuleg málefni og
         beint þeim tilmælum til ráðherra að þau verði flutt á Alþingi.
 Ráðherra leitar umsagnar og tillagna kirkjuþings um lagafrumvörp um kirkjuleg
                    málefni er hann hyggst flytja á Alþingi.
                                 5. Kirkjuráð.
                                    Almennt.
      24. gr. Kirkjuráð fer með framkvæmdarvald í málefnum þjóðkirkjunnar.
                               Skipan kirkjuráðs.
    25. gr. Kirkjuráð er, auk biskups Íslands, skipað fjórum mönnum, tveimur
 guðfræðingum og tveimur leikmönnum sem kirkjuþing kýs og skulu varamenn kosnir
    með sama hætti. Kosið skal í kirkjuráð á fyrsta kirkjuþingi að aflokinni
   kosningu. Kirkjuráðsmenn sitja þar til nýtt kirkjuráð hefur verið kjörið.
                             Starfssvið kirkjuráðs.
26. gr. Kirkjuráð fer með framkvæmd sameiginlegra málefna þjóðkirkjunnar, þar á
meðal verkefna sem lög og stjórnvaldsreglur ætla því og erinda sem vísað er til
 þess m.a. af hálfu kirkjuþings, prestastefnu, samtökum leikmanna, Alþingis og
                                   ráðherra.
   Ákvörðunum kirkjulegra stjórnvalda, sem heyra undir lögsögu kirkjuráðs, má
  skjóta til kirkjuráðs til endanlegrar úrlausnar. Undanskildar eru ákvarðanir
  úrskurðar- og áfrýjunarnefnda skv. 12. og 13. gr., svo og ákvarðanir biskups
  skv. 11. gr. og um kenningu kirkjunnar, sbr. 10., 19., 20. og 28. gr. Varði
  málskot ákvörðun biskups Íslands er hann hefur áður tekið víkur hann sæti í
 kirkjuráði meðan það mál er til meðferðar þar og tekur þá sá vígslubiskup, sem
                     eldri er að biskupsvígslu, sæti hans.
  Ákvörðunum kirkjuráðs á framkvæmdasviði kirkjulegrar stjórnsýslu verður eigi
  áfrýjað til kirkjuþings en fjalla má um málefnið á kirkjuþingi að frumkvæði
                          einstakra kirkjuþingsmanna.
Um málsmeðferð í kirkjuráði, svo og meðal annarra kirkjulegra stjórnvalda, skal
  fylgt ákvæðum [6]stjórnsýslulaga, nr. 37/1993, eftir því sem við getur átt,
leiði annað eigi af ákvæðum laga eða starfsreglna sem kirkjuþing setur skv. 59.
    gr. Hið sama á almennt við um sérstakt hæfi kirkjulegra stjórnvalda til
                           meðferðar einstakra mála.
 27. gr. Kirkjuráð í samráði við forseta kirkjuþings undirbýr fundi kirkjuþings
                        og fylgir eftir samþykktum þess.
Kirkjuráð undirbýr af hálfu þjóðkirkjunnar tillögur til fjárveitinga til hennar
                                  á fjárlögum.
 Kirkjuráð hefur yfirumsjón með ráðstöfun fjár sem veitt er af opinberri hálfu
                          til kirkjulegrar starfsemi.
 Kirkjuráð hefur forræði og forsjá um Skálholtsstað, svo sem greinir í [7]lögum
   nr. 32/1963, og hefur þau afskipti af málefnum Skálholtsskóla er greinir í
                             [8]lögum nr. 22/1993.
                                6. Prestastefna.
 28. gr. Biskup Íslands boðar til almennrar prestastefnu og er forseti hennar.
   Á prestastefnu eiga setu og atkvæðisrétt vígslubiskupar og allir starfandi
 þjóðkirkjuprestar skv. 33. gr., svo og fastir kennarar guðfræðideildar Háskóla
  Íslands með guðfræðimenntun og guðfræðingar sem gegna föstum störfum á vegum
   þjóðkirkjunnar. Aðrir prestar og guðfræðingar eiga rétt til fundarsetu með
       málfrelsi og tillögurétti enda séu þeir innan safnaða er starfa á
               játningargrundvelli evangelísk-lúterskrar kirkju.
Á prestastefnu skal fjalla um málefni prestastéttarinnar, svo og önnur kirkjuleg
 málefni. Prestastefna hefur tillögu- og umsagnarrétt um mál er varða kenningu
 kirkjunnar og helgisiði og annars heyra undir biskup og kirkjuþing, sbr. 10.,
                                 11. og 20. gr.
                                 7. Prófastar.
                                    Almennt.
29. gr. Biskup Íslands útnefnir prófasta úr hópi presta. Nánari reglur um skipan
            þeirra og störf skal setja í starfsreglur, sbr. 59. gr.
Prófastar eru fulltrúar biskups Íslands í prófastsdæmum og trúnaðarmenn hans og
         hafa í umboði hans almenna tilsjón með kirkjulegu starfi þar.
     Biskup getur útnefnt prófasta til að hafa umsjón með tilteknum þáttum
                             kirkjulegrar þjónustu.
                         Héraðsfundir og héraðsnefndir.
 30. gr. Héraðsfundi skal halda í hverju prófastsdæmi ár hvert. Héraðsfundur er
vettvangur prófastsdæmis til þess að ræða um sameiginleg málefni þjóðkirkjunnar
  í prófastsdæminu og önnur þau málefni sem lög leggja til hans eða stjórnvöld
       kirkjumála vísa þangað til umfjöllunar, umsagnar eða úrlausnar eða
 safnaðarfundir, sóknarnefndir, sóknarprestar og starfsmenn sókna óska eftir að
                                þar verði rædd.
  31. gr. Héraðsnefnd prófastsdæmis skal starfa á milli héraðsfunda og er hún
      framkvæmdanefnd héraðsfundar. Prófastur er formaður héraðsnefndar en
 héraðsfundur kýs aðra nefndarmenn til tveggja ára í senn. Héraðsnefnd fer með
                              stjórn héraðssjóðs.
32. gr. Nánari reglur um héraðsfundi og héraðsnefndir skal setja í starfsreglur,
                                  sbr. 59. gr.
                                  8. Prestar.
                                    Almennt.
33. gr. Þjónandi prestur þjóðkirkjunnar er hver sá sem á grundvelli köllunar og
vígslu gegnir föstu prestsstarfi í þjóðkirkjunni. Hann lýtur tilsjón kirkjulegra
stjórnvalda í kirkjulegum efnum þótt hann gegni launuðu starfi á vegum aðila sem
                         ekki heyra undir þjóðkirkjuna.
  34. gr. Í hverju prestakalli skal vera einn sóknarprestur. Sóknarprestur er
 hirðir safnaðar og gegnir prests- og predikunarembætti samkvæmt vígslubréfi og
                  eftir því sem reglur og venjur segja til um.
35. gr. Í fjölmennum prestaköllum er heimilt að skipa fleiri presta en einn. Séu
   prestar fleiri en einn í prestakalli skulu þeir undir forustu sóknarprests
skipta með sér störfum í samræmi við almennar starfsreglur þar að lútandi, sbr.
                                    59. gr.
     36. gr. Biskupi Íslands er heimilt að ákveða að í prófastsdæmum starfi
    héraðsprestar. [Ráðningartími héraðspresta skal vera fimm ár í senn.]^1)
                               ^1)L. 55/1999, 1. gr.
                           Embættisgengi presta o.fl.
      37. gr. [Biskup Íslands skipar í embætti sóknarprests sem og í önnur
                prestsembætti, sbr. 35., 36., 44. og 45. gr.]^1)
                               ^1)L. 82/2007, 3. gr.
 38. gr. Almenn skilyrði til skipunar eða setningar í prestsembætti eru þessi:
     1. 25 ára aldur. Biskup Íslands getur þó veitt undanþágu frá því ákvæði.
      2. Embættispróf frá guðfræðideild Háskóla Íslands eða frá viðurkenndri
     guðfræðideild eða guðfræðiskóla, og skal biskup Íslands leita umsagnar
              guðfræðideildar Háskóla Íslands um hið síðarnefnda.
   3. Að kandídat hafi ekki gerst sekur um athæfi sem ætla má að rýri álit hans
                     og sé ósamboðið manni í prestsstarfi.
  Áður en kandídat hlýtur vígslu skal hann hafa hlotið starfsþjálfun samkvæmt
                  nánari ákvæðum í starfsreglum, sbr. 59. gr.
Að öðru leyti verður kandídat að fullnægja almennum skilyrðum [9]6. gr. laga nr.
             70/1996, um réttindi og skyldur starfsmanna ríkisins.
                                 Val á presti.
 39. gr. Þegar prestakall eða prestsstaða losnar eða nýtt prestakall er stofnað
auglýsir biskup Íslands embættið með fjögurra vikna umsóknarfresti hið skemmsta.
Nánari reglur um val á sóknarpresti og presti skv. 35. gr., m.a. um skilyrði til
           almennra kosninga, skal setja í starfsreglur skv. 59. gr.
 40. gr. [Biskup Íslands veitir þeim embætti sóknarprests eða prests sem hlotið
 hefur bindandi val eða kosningu, samkvæmt nánari ákvæðum í starfsreglum, sbr.
                                  59. gr.]^1)
Embætti sóknarprests og prests skv. 35. gr. skal veitt til fimm ára í senn, sbr.
 23. gr. laga um réttindi og skyldur starfsmanna ríkisins. Komi fram tillaga í
 söfnuðinum um að embættið skuli auglýst laust til umsóknar skal hún afgreidd á
  safnaðarfundi og er hún því aðeins gild að hún komi fram a.m.k. átta mánuðum
fyrir lok fimm ára skipunartímans. Skylt er að leita álits úrskurðarnefndar skv.
  12. gr. með atbeina biskups Íslands áður en kjörmenn eða aðrir sambærilegir
aðilar afgreiða tillögu þar að lútandi. [Kjósi meiri hluti kjörmanna að embættið
    verði auglýst skal sú samþykkt send biskupi Íslands til samþykktar.]^1)
                               ^1)L. 82/2007, 4. gr.
 41. gr. [Hafi enginn sótt um prestakall eða embætti er biskupi Íslands heimilt
að setja prest í embættið í allt að eitt ár.]^1) Prestakallið eða embættið skal
                  auglýst að nýju að setningartímanum liðnum.
                               ^1)L. 82/2007, 5. gr.
                           Almennt um skyldur presta.
 42. gr. Skylt er sóknarpresti að taka við kalli sínu jafnskjótt og föng eru á
 eftir að hann hefur hlotið skipun eða ráðningu. Biskup Íslands getur þó veitt
   presti, er situr jörð, frest til næstu fardaga til að taka við embættinu.
 Nú er prestssetur í prestakalli, og er þá presti skylt að hafa þar aðsetur og
    lögheimili nema biskup heimili annað um stundarsakir, að fenginni umsögn
                      prófasts og viðkomandi sóknarnefnda.
43. gr. Nánari ákvæði um starfsskyldur presta skulu settar í starfsreglur, sbr.
                                    59. gr.
                              Sérþjónustuprestar.
                                    Almennt.
    44. gr. Þar sem almennri prestþjónustu verður ekki við komið, svo sem á
sjúkrastofnunum, við fangelsi og meðal heyrnarlausra, skal kalla til presta sem
                    að jafnaði hafa sérmenntun til starfans.
 Biskupi Íslands er heimilt að samþykkja að ráðnir séu prestar á vegum stofnana
  og félagasamtaka. Teljast þeir prestar vera þjónandi prestar þjóðkirkjunnar,
                                  sbr. 33. gr.
   Biskup Íslands setur sérþjónustuprestum ráðningarbréf, í samvinnu við þær
              stofnanir sem þeir eru ráðnir til, auk vígslubréfs.
                          Prestar er starfa erlendis.
45. gr. Biskupi Íslands er heimilt að samþykkja að prestar séu ráðnir til starfa
                           meðal Íslendinga erlendis.
                                 Nánari ákvæði.
 46. gr. Nánari ákvæði um sérþjónustupresta skal setja í almennar starfsreglur,
                                  sbr. 59. gr.
                                  9. Djáknar.
 47. gr. Þjónandi djákni þjóðkirkjunnar er hver sá sem á grundvelli köllunar og
              vígslu gegnir fastri djáknaþjónustu í þjóðkirkjunni.
 Djáknar eru ráðnir af sóknarnefnd í samráði við sóknarprest til þess að gegna
 sérstaklega tilgreindum störfum á sviði líknar- og fræðslumála innan safnaðar.
     Heimilt er í samráði við viðkomandi sóknarnefnd og sóknarprest og/eða
           sjúkrahúsprest að ráða djákna til starfa á sjúkrastofnun.
  Til að hljóta ráðningu og vígslu sem djákni þarf hlutaðeigandi að hafa lokið
     viðeigandi prófi frá guðfræðideild Háskóla Íslands og hlotið tilskilda
starfsþjálfun á vegum þjóðkirkjunnar. Hafi umsækjandi um djáknastarf lokið prófi
  frá erlendum djáknaskóla skal biskup Íslands leita umsagnar guðfræðideildar
                                Háskóla Íslands.
    Um þjónustu djákna fer nánar eftir ákvæðum í starfsreglum, sbr. 59. gr.
                           10. Sóknir og prestaköll.
                                    Almennt.
   48. gr. Sóknin er grunneining þjóðkirkjunnar og starfsvettvangur hennar á
             hverjum stað. Ein eða fleiri sóknir mynda prestakall.
   49. gr. Kirkjusókn er félag þess fólks innan þjóðkirkjunnar sem býr innan
                                  sóknarmarka.
Kirkjusókn er sjálfstæð fjárhagsleg og félagsleg eining en tengist öðrum sóknum
innan sama prestakalls, ef um það er að ræða, með samstarfi eða á annan hátt sem
 héraðsfundur kann að mæla fyrir um eða einstakar sóknarnefndir stofna til. Þá
    tengjast kirkjusóknir öðrum sóknum innan prófastsdæmis með sameiginlegum
                                  héraðsfundi.
  Sóknarmenn eru allir þeir sem lögheimili eiga í sókn, miðað við 1. desember
          næstliðinn, hafa hlotið skírn og eru skráðir í þjóðkirkjuna.
 Sóknarmenn eiga rétt á kirkjulegri þjónustu í sókn sinni og bera sameiginlega
skyldur eftir því sem nánar er kveðið á um í lögum eða með lögmæltum ákvörðunum.
                   Skipan sókna, prestakalla og prófastsdæma.
50. gr. Kirkjuþing setur starfsreglur skv. 59. gr. um skipan sókna, prestakalla
    og prófastsdæma. Í umræddum starfsreglum skulu m.a. vera reglur varðandi
     skiptingu kirkjusóknar og sameiningu sókna og um sóknarmörk, svo og um
                      niðurlagningu kirkju eða tilfærslu.
                                  51. gr. ^1)
                               ^1)L. 19/2001, 1. gr.
                                Safnaðarfundir.
52. gr. Aðalsafnaðarfund skal að jafnaði halda fyrir maílok ár hvert. Þar skulu
 rædd málefni sóknarinnar, þar á meðal þau mál sem lögmælt er að undir fundinn
  séu borin, svo og þau mál sem héraðsfundur, sóknarprestur, prófastur, biskup
 Íslands eða kirkjumálaráðherra skýtur þangað. Aðalsafnaðarfundur er vettvangur
 starfsskila og reikningsskila af hendi sóknarnefndar og einstakra nefnda innan
                                  sóknarinnar.
  Aðalsafnaðarfundur fer með ákvörðunarvald innan sóknarinnar í málum þeim sem
          undir fundinn heyra samkvæmt lögum eða lögmæltum ákvörðunum.
 Aðra safnaðarfundi skal halda ef meiri hluti sóknarnefndar óskar þess eða einn
        fjórði hluti sóknarmanna sem atkvæðisrétt eiga á safnaðarfundum.
 Sóknarmenn njóta kosningarréttar og kjörgengis á safnaðarfundum þegar þeir eru
                               fullra sextán ára.
                  Skipun, störf og starfshættir sóknarnefnda.
                                    Almennt.
 53. gr. Í hverri kirkjusókn er sóknarnefnd sem annast rekstur og framkvæmdir á
 vegum sóknarinnar og styður kirkjulegt starf í sókninni ásamt sóknarpresti og
                           starfsmönnum sóknarinnar.
                Sóknarnefnd skal kosin til fjögurra ára í senn.
Sóknarnefndarmenn eru þrír í sóknum þar sem sóknarmenn eru færri en 300, en ella
fimm, þó svo að þegar sóknarmenn eru 1.000 hið fæsta mega sóknarnefndarmenn vera
   sjö og níu ef sóknarmenn eru 4.000 eða fleiri, allt miðað við 1. desember
   næstliðinn. Fjölga skal sóknarnefndarmönnum, ef því er að skipta, á næsta
 aðalsafnaðarfundi þegar kjör sóknarnefndarmanna á fram að fara, eftir að þeir
verða 1.000 eða 4.000 hið fæsta. Nú fækkar sóknarmönnum niður fyrir greind mörk
    og ákveður aðalsafnaðarfundur þá hvort fækka skuli sóknarnefndarmönnum.
    Kjósa skal a.m.k. jafnmarga varamenn og aðalmenn eru og taka þeir sæti í
   forföllum aðalmanna eftir þeirri röð sem þeir voru kosnir í. Heimilt skal
  sóknarnefnd að kveðja varamenn sér til liðsinnis þegar hún telur ástæðu til.
                           Hlutverk og starfshættir.
 54. gr. Sóknarnefnd er ásamt sóknarpresti í fyrirsvari fyrir sóknina gagnvart
   stjórnvöldum og einstökum mönnum og stofnunum. Hún hefur umsjón með kirkju
 safnaðarins og safnaðarheimili. Kirkjuþing setur ákvæði um afnot af kirkju og
                  safnaðarheimili í starfsreglur, sbr. 59. gr.
Sóknarnefnd skal gæta réttinda kirkju og gera prófasti viðvart ef út af bregður.
 55. gr. Um stöðu, starf og starfshætti sóknarnefnda skal setja nánari ákvæði í
                           starfsreglur, sbr. 59. gr.
                               Safnaðarfulltrúar.
  56. gr. Sóknarnefnd kýs safnaðarfulltrúa og varamann hans úr sínum hópi til
                              fjögurra ára í senn.
                            Starfsmenn kirkjusókna.
57. gr. Kirkjuþing skal setja ákvæði um stöðu og störf starfsmanna sókna, þar á
                 meðal organista, í starfsreglur, sbr. 59. gr.
                                Leikmannastefna.
  58. gr. Biskup Íslands boðar til almennrar leikmannastefnu til að fjalla um
málefni leikmanna, safnaða, hlutverk og störf sóknarnefnda, svo og um önnur mál
 er lúta að þjónustu kirkjunnar við söfnuði landsins og kristileg félagasamtök.
    Nánari reglur um leikmannastefnu skal setja í starfsreglur, sbr. 59. gr.

                            IV. kafli. Starfsreglur.
 59. gr. Um aðra starfsmenn þjóðkirkjunnar en þá sem fyrr hafa verið taldir fer
eftir almennum reglum um starfshætti hennar er kirkjuþing setur og hafi að geyma
    nánari fyrirmæli um stjórnun og starfshætti kirkjunnar á grundvelli laga
      þessara. Í reglum þessum skal m.a. kveðið á um hlutverk starfsmanna
                  þjóðkirkjunnar eftir því sem við getur átt.
 Kirkjuþing setur jafnframt nánari reglur um tiltekna þætti kirkjustarfsins sem
     eigi er fjallað um í hinum almennu reglum sem getið er um í 1. mgr. Þá
    staðfestir kirkjuþing stofnskrár og nánari reglur um stjórn og starfsemi
 stofnana er starfa á vegum þjóðkirkjunnar en kirkjuráð staðfestir endurskoðaða
 reikninga þeirra stofnana og birtir þá síðan í skýrslu sinni til kirkjuþings.
Kirkjuráð gefur út reglur^1) þær og stofnskrár er um ræðir í 1. og 2. mgr. ásamt
breytingum sem kunna að verða gerðar á þeim. Skulu reglur og stofnskrár, sem og
breytingar á þeim, birtast á prenti í síðasta lagi innan fjögurra vikna frá því
 að kirkjuþing samþykkti þær. Ber kirkjuráði að hafa eftirlit með því að eintök
  þeirra séu aðgengileg fyrir almenning frá þeim tíma, auk þess sem kirkjuráð
          annast dreifingu þeirra og kynningu með tilhlýðilegum hætti.
Hafi eigi verið á annan veg mælt í reglum þeim sem hér um ræðir öðlast þær, sem
  og breytingar, bindandi gildi á þrítugasta degi frá útgáfudegi þeirra. Eftir
þann tíma ber öllum starfsmönnum þjóðkirkjunnar, sem og öðrum þeim sem reglunum
                     er ætlað að binda, að fara eftir þeim.
   ^1)Starfsrgl. 730/1998 (um úrskurðarnefnd og áfrýjunarnefnd þjóðkirkjunnar),
      sbr. augl. 827/2000, 1030/2007 og 1031/2007. Starfsrgl. 732/1998 (um
 sóknarnefndir), sbr. augl. 821/1999, 857/2001, 858/2001, 772/2002, 1005/2005,
 1030/2007, 1031/2007 og 956/2009. Starfsrgl. 735/1998 (um presta), sbr. augl.
    825/1999, 829/2000, 789/2002, 1004/2005, 962/2006, 1029/2007, 1030/2007,
    1031/2007, 1073/2008 og 954/2009. Starfsrgl. 738/1998 (um djákna), sbr.
    843/2003. Augl. 819/1999 (um rekstrarkostnað prestsembætta o.fl.), sbr.
852/2001, 291/2004, 1072/2008 og 953/2009. Augl. 823/1999 (um organista). Augl.
 824/1999 (um sérþjónustupresta). Augl. 817/2000 (um kirkjuráð), sbr. 786/2002,
     1005/2005 og 1030/2007. Augl. 818/2000 (um kosningu biskups Íslands og
    vígslubiskupa), sbr. 736/2002, 841/2003 og 1030/2007. Augl. 821/2000 (um
     ráðgjafarnefnd um kenningarleg málefni). Augl. 822/2000 (um kirkjur og
        safnaðarheimili), sbr. 770/2002 og 1030/2007. Augl. 826/2000 (um
prestssetrasjóð), sbr. 875/2002 og 840/2003. Augl. 768/2002 (um kirkjutónlist á
 vegum þjóðkirkjunnar). Augl. 788/2002 (um þjálfun prestsefna), sbr. 1008/2005.
  Augl. 843/2003 (um þjálfun djáknaefna). Augl. 874/2004 (um leikmannastefnu).
   Augl. 1003/2005 (um íslensku þjóðkirkjuna erlendis), sbr. 1075/2008. Augl.
   1006/2005 (um samkirkjunefnd þjóðkirkjunnar). Augl. 234/2006 (um kjör til
kirkjuþings). Augl. 964/2006 (um biskupafund). Augl. 965/2006 (um héraðsfundi og
héraðsnefndir). Augl. 966/2006 (um prófasta), sbr. 1030/2007 og 948/2009. Augl.
   968/2006 (um vígslubiskupa), sbr. 1030/2007. Augl. 1026/2007 (um skipulag
     kirkjunnar í héraði), sbr. 1074/2008 og 947/2009. Augl. 1028/2007 (um
 þjóðmálanefnd þjóðkirkjunnar). Augl. 949/2009 (um þingsköp kirkjuþings). Augl.
950/2009 (um prestssetur og aðrar fasteignir þjóðkirkjunnar). Augl. 951/2009 (um
   Fjölskylduþjónustu kirkjunnar). Augl. (um kirkjuþing unga fólksins). Augl.
      955/2009 (um meðferð kynferðisbrota innan íslensku þjóðkirkjunnar).

              V. kafli. Launagreiðslur og réttarstaða starfsmanna.
60. gr. Ríkið standi skil á launum biskups Íslands, vígslubiskupa, 138 starfandi
       presta og prófasta þjóðkirkjunnar og 18 starfsmanna biskupsstofu.
Fjölgi skráðum meðlimum þjóðkirkjunnar um 5.000 miðað við þjóðskrá í árslok 1996
skal ríkið greiða laun eins prests til viðbótar því sem greinir í 1. mgr. Sama á
við um frekari fjölgun. Fækki skráðum meðlimum þjóðkirkjunnar um 5.000 miðað við
 þjóðskrá í árslok 1996 lækkar tala starfandi presta í 1. mgr. um einn. Sama á
                             við um frekari fækkun.
 Fjölgi prestum um tíu, sbr. það sem greinir í 2. mgr., skal ríkið greiða laun
 eins starfsmanns á biskupsstofu til viðbótar því sem greinir í 1. mgr. Sama á
 við um frekari fjölgun. Fækki prestum um tíu, sbr. það sem greinir í 2. mgr.,
lækkar tala starfsmanna á biskupsstofu í 1. mgr. um einn. Sama á við um frekari
                                    fækkun.
Um greiðslu launa til framangreindra starfsmanna þjóðkirkjunnar fer eftir lögum
   um [kjararáð]^1) eða [10]lögum um kjarasamninga opinberra starfsmanna, nr.
         94/1986, með áorðnum breytingum, eftir því sem við getur átt.
   Launagreiðslur annarra starfsmanna þjóðkirkjunnar eru ríkinu óviðkomandi.
                            ^1)[11]L. 47/2006, 13. gr.
61. gr. Þeir starfsmenn þjóðkirkjunnar, sem þiggja laun úr ríkissjóði, sbr. 60.
gr., njóta réttinda og bera skyldur sem opinberir starfsmenn eftir því sem nánar
   er mælt fyrir um í [12]lögum nr. 70/1996, svo og öðrum lögum er kveða á um
           réttarstöðu opinberra starfsmanna, sbr. þó 12. og 13. gr.
      Nánari ákvæði um réttarstöðu starfsmanna þjóðkirkjunnar skulu sett í
                           starfsreglur, sbr. 59. gr.

                         VI. kafli. Jarðeignir kirkna.
   62. gr. [Kirkjujarðir og aðrar kirkjueignir sem þeim fylgja, að frátöldum
   prestssetrum og því sem þeim fylgir, eru eign íslenska ríkisins, samkvæmt
 samningum um kirkjueignir milli íslenska ríkisins og þjóðkirkjunnar. Andvirði
                        seldra jarða rennur í ríkissjóð.
 Prestssetur, þ.e. prestssetursjarðir og prestsbústaðir, sem prestssetrasjóður
  tók við yfir stjórn á frá dóms- og kirkjumálaráðuneytinu 1. janúar 1994 með
   síðari skjalfestum afhendingum frá dóms- og kirkjumálaráðuneytinu, svo og
prestsbústaðir, hús og aðrar eignir sem prestssetrasjóður hefur keypt, eru eign
   þjóðkirkjunnar með öllum réttindum, skyldum og kvöðum samkvæmt samningi um
             prestssetur milli íslenska ríkisins og þjóðkirkjunnar.
 Kirkjuþing setur nánari ákvæði um prestssetur í starfsreglur, sbr. 59. gr.]^1)
                               ^1)L. 82/2007, 6. gr.

                   VII. kafli. Gildistaka og brottfall laga.
                 63. gr. Lög þessi öðlast gildi 1. janúar 1998.
                                    64. gr.
 [Ákvæði til bráðabirgða. Þrátt fyrir ákvæði laganna skal skuldbinding ríkisins
  skv. 60. gr. á árinu 2010 vera þannig að framlög ríkisins til þjóðkirkjunnar
samkvæmt sérstöku samkomulagi íslenska ríkisins og þjóðkirkjunnar munu lækka um
160 millj. kr. Með sama hætti skal framlag ríkissjóðs til Kristnisjóðs skerðast
                       um 9 millj. kr. á árinu 2010.]^1)
                               ^1)L. 19/2010, 1. gr.

References

   Visible links
   1. file://2006047.html
   2. file://1975018.html
   3. file://1975018.html
   4. file://1993037.html#g29
   5. file://1993037.html
   6. file://1993037.html
   7. file://1963032.html
   8. file://1993022.html
   9. file://1996070.html#g6
  10. file://1986094.html
  11. file://2006047.html#g13
  12. file://1996070.html
