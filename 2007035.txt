
   --------------------------------------------------------------------------

                        Lög um Náttúruminjasafn Íslands

                              2007 nr. 35 27. mars

   --------------------------------------------------------------------------

                 Ferill málsins á Alþingi.   Frumvarp til laga.

                           Tóku gildi 30. mars 2007.

                         I. kafli. Markmið og hlutverk.
1. gr. Náttúruminjasafn Íslands er eign íslenska ríkisins. Safnið er höfuðsafn á
   sviði náttúrufræða. Kostnaður af rekstri Náttúruminjasafnsins greiðist úr
                ríkissjóði eftir því sem ákveðið er í fjárlögum.
 2. gr. Hlutverk Náttúruminjasafns Íslands er að varpa ljósi á náttúru Íslands,
náttúrusögu landsins, nýtingu náttúruauðlinda og náttúruvernd, auk þess að varpa
 ljósi á samspil manns og náttúru og á náttúru landsins í alþjóðlegu samhengi.
     Náttúruminjasafnið safnar munum sem henta starfsemi þess, skráir þá og
 varðveitir. Safnið aflar upplýsinga sem veita yfirlit yfir náttúru Íslands og
 nýtingu náttúruauðlinda innan lands og utan og annast kynningu með sýningum og
   annarri fræðslustarfsemi með það að markmiði að veita sem víðtækasta sýn á
   íslenska náttúru. Safnið skal miðla fræðslu um íslenska náttúru til skóla,
     fjölmiðla og almennings. Safnið annast rannsóknir á starfssviði sínu.
  Náttúruminjasafn Íslands veitir öðrum náttúruminjasöfnum ráðgjöf, stuðlar að
     samvinnu þeirra hér á landi og vinnur að samræmdri safnastefnu á sviði
                                 náttúrufræða.
Náttúruminjasafnið skal eiga samstarf við vísinda- og rannsóknastofnanir á sviði
                náttúrufræða á vegum ríkisins og annarra aðila.
    3. gr. Náttúrufræðistofnun Íslands er vísindalegur og faglegur bakhjarl
  Náttúruminjasafnsins. Stofnanirnar skulu hafa með sér náið samstarf sem skal
               grundvallast á sérstöku samkomulagi milli þeirra.
          Safnkostur Náttúruminjasafns Íslands er ásamt vísindasöfnum
   Náttúrufræðistofnunar undirstaða fræðslu- og sýningarstarfsemi safnsins og
                                rannsókna þess.

                       II. kafli. Skipulag og yfirstjórn.
    4. gr. Menntamálaráðherra fer með yfirstjórn Náttúruminjasafns Íslands.
    5. gr. Menntamálaráðherra skipar forstöðumann Náttúruminjasafns Íslands,
safnstjóra, til fimm ára í senn. Skal safnstjóri hafa háskólamenntun og staðgóða
  þekkingu á starfssviði safnsins. Safnstjóri situr í safnaráði samkvæmt stöðu
                                     sinni.
Safnstjóri er stjórnandi safnsins og mótar stefnu þess. Hann er ábyrgur gagnvart
          ráðherra fyrir fjárhagslegum rekstri og starfsemi safnsins.

                            III. kafli. Ýmis ákvæði.
  6. gr. Safninu er heimilt að taka aðgangseyri. Þá er safninu heimilt að taka
    gjald fyrir lán á munum, ljósmyndun muna, afrit af ljósmyndum, sérunnar
munaskrár og úttak tölvugagna, sérfræðilega heimildaþjónustu og fjölföldun hvers
konar til þess að standa straum af kostnaði. Gjaldskrá fyrir þessa þjónustu skal
                        háð samþykki menntamálaráðherra.
  7. gr. Menntamálaráðherra er heimilt með reglugerð að setja nánari ákvæði um
                            framkvæmd laga þessara.
                      8. gr. Lög þessi öðlast þegar gildi.
    Ákvæði til bráðabirgða. Gripir, sem við gildistöku laga þessara tilheyra
 Náttúrufræðistofnun Íslands og hafa fyrst og fremst sýningargildi, skulu eftir
   gildistöku laga þessara vera á forræði Náttúruminjasafns Íslands samkvæmt
                      samkomulagi stofnananna, sbr. 3. gr.
