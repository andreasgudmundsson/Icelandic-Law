
   --------------------------------------------------------------------------

                                     Lög um bann við losun hættulegra efna í sjó

                            1972, nr. 20, 21. apríl

   --------------------------------------------------------------------------

                                     1. gr.
           Íslenskum skipum er bannað að losa í sjó, hvort heldur er innan
   eða utan íslenskrar lögsögu, öll þau efni eða efnasambönd, sem hættuleg
   geta verið sjávarlífi eða heilsu manna.
           Bann þetta nær yfir:

           1. Öll eiturefni, lífræn og ólífræn, auðleysanleg og torleysanleg
           sambönd málma og málmleysingja.
           2. Geislavirk efni.
           3. Sprengiefni.

                                     2. gr.
           [Umhverfisráðherra]^1) gefur út reglugerð, þar sem öll hin bönnuðu
   efni eru tæmandi talin, og frekari fyrirmæli um framkvæmd bannsins, eftir
   því sem þurfa þykir.
           Einnig má ákveða í reglugerð bann eða fyrirmæli um losun efna, sem
   ekki eru eitruð eða hættuleg, en geta orsakað alvarlega hindrun við
   fiskveiðar eða siglingar, ef sökkt er á ákveðnum stöðum.

   ^1)[2]L. 47/1990, 11. gr.

                                     3. gr.
           Íslenskum ríkisborgurum eða fyrirtækjum er einnig bannað að stuðla
   að losun hinna bönnuðu efna.

                                     4. gr.
           Ákvæði 1.--3. gr. eiga einnig við um losun þarnefndra efna eða
   efnasambanda á hafi úti úr öðrum flutningstækjum en skipum.

                                     5. gr.
           Ríkisstjórninni er heimilt að staðfesta fyrir Íslands hönd þær
   alþjóðasamþykktir, sem kunna að verða gerðar um varnir gegn mengun
   alþjóðlegra hafsvæða, og skulu auglýsingar um staðfestingu og gildistöku
   viðkomandi samþykkta birtast í C-deild Stjórnartíðinda.

                                     6. gr.
           Með brot gegn lögum þessum skal farið að hætti opinberra mála og
   varða brot sektum.

References

   Visible links
   1. http://www.althingi.is/dba-bin/lawformpr.pl?lnr=1972020
   2. file://ekkitil/ekkitil.html?1990047#g11
