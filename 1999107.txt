
   --------------------------------------------------------------------------

                               Lög um fjarskipti

                           1999 nr. 107 28. desember

   --------------------------------------------------------------------------

 Tóku gildi 1. janúar 2000. Breytt með [2]l. 29/2001 (tóku gildi 16. maí 2001),
[3]l. 72/2001 (tóku gildi 13. júní 2001) og [4]l. 145/2001 (tóku gildi 31. des.
                                     2001).

                         I. kafli. Skipulag fjarskipta.
                         1. gr. Markmið og gildissvið.
      Lög þessi gilda um fjarskipti, fjarskiptaþjónustu og fjarskiptanet.
 Markmið laganna er að tryggja hagkvæm og örugg fjarskipti hér á landi og efla
                         samkeppni á fjarskiptamarkaði.
 Íslenska ríkið skal tryggja eftir því sem unnt er að öllum landsmönnum bjóðist
  aðgangur að fjarskiptaþjónustu, eftir því sem nánar er mælt fyrir um í lögum
                                    þessum.
    Fjarskipti sem eingöngu eru boð eða sendingar með þræði innan húsakynna
heimilis, fyrirtækis eða stofnunar, svo sem í sjúkrahúsum, gistihúsum, skólum og
                    verksmiðjum, heyra ekki undir lög þessi.
      Lög þessi eru samin með hliðsjón af tilskipunum sem gilda á Evrópska
                       efnahagssvæðinu um fjarskiptamál.
                         2. gr. Stjórn fjarskiptamála.
                Samgönguráðherra fer með yfirstjórn fjarskipta.
   Póst- og fjarskiptastofnun skal hafa umsjón með fjarskiptum innan lögsögu
         íslenska ríkisins og hafa eftirlit með framkvæmd laga þessara.

                            II. kafli. Orðskýringar.
              3. gr. Merking orða í lögum þessum er sem hér segir:
    1. Almenningssími: Sími sem er opinn almenningi til notkunar gegn greiðslu
                 peninga og/eða með greiðslu- og/eða fríkortum.
      2. Almennt farsímanet: Almennt símanet þar sem nettengipunktar eru ekki
                                  fastsettir.
          3. Almennt fastasímanet: Almennt skiptinet sem flytur tal milli
                        nettengipunkta á föstum stöðum.
   4. Almennt fjarskiptanet: Fjarskiptanet notað að öllu eða einhverju leyti til
                framboðs á almennt fáanlegri fjarskiptaþjónustu.
   5. Almenn fjarskiptaþjónusta: Fjarskiptaþjónusta sem er almennt fáanleg fyrir
                                   notendur.
    6. Alþjónusta: Afmarkaðir þættir fjarskipta af tilteknum lágmarksgæðum sem
boðnir eru öllum notendum á viðráðanlegu verði, óháð landfræðilegri staðsetningu
                                    þeirra.
      7. Áskrifandi: Einstaklingur eða lögaðili sem er aðili að samningi við
     seljanda almennrar fjarskiptaþjónustu um afhendingu slíkrar þjónustu.
   8. Fjarskiptafyrirtæki: Einstaklingur eða lögaðili sem hefur almenna heimild
 eða rekstrarleyfi Póst- og fjarskiptastofnunar til að reka fjarskiptaþjónustu
                             og/eða fjarskiptanet.
    9. Fjarskiptanet: Sendikerfi og þar sem við á skiptistöðvar og önnur úrræði
sem gera kleift að beina merkjum milli skilgreindra nettengipunkta eftir þræði,
           þráðlaust, með ljósbylgjum eða með öðrum rafsegulaðferðum.
   10. Fjarskiptavirki: Hvers konar tæki, tækjahlutar, leiðslur, búnaður og því
um líkt sem sérstaklega er ætlað að koma á fjarskiptum eða reka þau hvort heldur
                         er til sendingar eða móttöku.
   11. Fjarskiptaþjónusta: Þjónusta sem að nokkru eða öllu leyti felst í því að
 beina merkjum um fjarskiptanet með fjarskiptaaðferðum, öðrum en sjónvarpi eða
                                  hljóðvarpi.
   12. Fjarskipti: Hvers konar sending og móttaka tákna, merkja, skriftar, mynda
 og hljóða eða hvers konar boðmiðlun eftir leiðslum, með þráðlausri útbreiðslu
                           eða öðrum rafsegulkerfum.
   13. Forskeyti: Númer sem notandi verður að velja á undan venjulegu símanúmeri
                  til að fá aðgang að ákveðnum þjónustuaðila.
      14. Grunnkröfur: Aðstæður í almannaþágu aðrar en fjárhagslegar sem geta
valdið því að sett eru skilyrði um uppsetningu og/eða starfrækslu fjarskiptaneta
   eða framboð fjarskiptaþjónustu. Þessar aðstæður geta varðað rekstraröryggi
  netsins, viðhald á heildstæði neta og, þar sem réttlætanlegt er, samtvinnun
þjónustu, gagnavernd, umhverfisvernd og skipulagsmarkmið ríkis og sveitarfélaga,
einnig hagkvæma nýtingu tíðnirófsins og að fyrirbyggja skaðlegar truflanir milli
   þráðlausra fjarskiptakerfa og annarra tæknikerfa í geimnum eða á jörðu. Í
gagnavernd getur falist vernd persónuupplýsinga, trúnaðarskylda vegna upplýsinga
                sem sendar eru eða geymdar og verndun einkalífs.
    15. Heimtaug: Tenging frá tengigrind símstöðvar í almennu fjarskiptaneti að
           þeim búnaði sem gefur aðgang að innanhússlögn áskrifanda.
    16. Kapalkerfi: Fjarskiptanet sem ætlað er til dreifingar á útvarpsmerkjum
                                til almennings.
      17. Nettengipunktur: Efnislegur tengipunktur þar sem notanda er veittur
    aðgangur að almennu fjarskiptaneti. Staðsetning nettengipunkta skal vera
      ákvörðuð af Póst- og fjarskiptastofnun og skal marka umfang almennra
                                fjarskiptaneta.
      18. Notendur: Einstaklingar eða lögaðilar sem nota eða krefjast nota á
                     almennt fáanlegri fjarskiptaþjónustu.
      19. Númer og vistföng: Röð tákna sem notuð eru til að auðkenna einstaka
                         notendur í fjarskiptavirkjum.
     20. Rekstrarleyfi: Heimild veitt af Póst- og fjarskiptastofnun sem veitir
fyrirtæki sérstök réttindi eða leggur starfsemi fyrirtækisins á herðar, þar sem
       við á, sérstakar skyldur til viðbótar ákvæðum almennrar heimildar.
    21. Rekstrarleyfishafi með umtalsverða markaðshlutdeild: Rekstrarleyfishafi
        sem Póst- og fjarskiptastofnun hefur skilgreint með umtalsverða
                               markaðshlutdeild.
   22. Samtenging: Efnisleg og rökrétt tenging fjarskiptaneta sem gerir notendum
 kleift að eiga samskipti við aðra notendur eða fá aðgang að þjónustu sem veitt
   er af öðrum aðila. Ekki skiptir máli hvort þjónustan er veitt af eigendum
     netsins eða öðrum aðilum sem kunna að hafa aðgang að fjarskiptanetinu.
       23. Skeyti: Skriflegt efni sem á að senda með ritsíma til afhendingar
                                  móttakanda.
    24. Talsímaþjónusta: Þjónusta opin almenningi sem felst í markaðsframboði á
  beinum rauntímaflutningi á tali um almennt skiptinet þannig að notandi getur
  notað búnað tengdan föstum nettengipunkti til þess að hafa samband við annan
              notanda búnaðar sem tengdur er öðrum nettengipunkti.
   25. Virðisaukandi þjónusta: Þjónusta þar sem virðisaukandi þáttum er bætt við
                              fjarskiptaþjónustu.
     26. Yfirgjald: Gjald fyrir virðisaukandi þjónustu sem er hærra en almennt
                                 símtalagjald.

                  III. kafli. Heimild til fjarskiptastarfsemi.
                              4. gr. Skilgreining.
 Póst- og fjarskiptastofnun veitir heimild til reksturs almennra fjarskiptaneta
  og fjarskiptaþjónustu, þ.m.t. kapalkerfa. Heimildir geta verið tvenns konar:
almennar heimildir og rekstrarleyfi. Í öllum heimildum skal tilgreina til hvaða
þjónustu leyfið nær og til hvaða almennra fjarskiptaneta. Heimildir eru veittar
einstaklingum eða lögaðilum sem staðfestu hafa innan Evrópska efnahagssvæðisins
og í aðildarríkjum Alþjóðaviðskiptastofnunarinnar eftir því sem samgönguráðherra
                           ákveður með reglugerð.^1)
        Ekki þarf heimild til að veita virðisaukandi fjarskiptaþjónustu.
                                ^1)[5]Rg. 734/2000.
                             5. gr. Almenn heimild.
Einstaklingar og lögaðilar sem uppfylla skilyrði laga þessara skulu hafa almenna
heimild til að veita fjarskiptaþjónustu. Fjarskiptafyrirtæki sem hyggst starfa í
samræmi við almenna heimild skal tilkynna það Póst- og fjarskiptastofnun a.m.k.
  fjórum vikum áður en starfsemi hefst og veita upplýsingar um starfsemi sína.
  Póst- og fjarskiptastofnun skal tilkynna fjarskiptafyrirtækinu eigi síðar en
  fjórum vikum eftir móttöku fullnægjandi tilkynningar hvort fyrirtækinu verði
                    sett sérstök skilyrði, sbr. 7. og 8. gr.
Póst- og fjarskiptastofnun skal halda skrá yfir öll fjarskiptafyrirtæki sem hafa
             tilkynnt að þau muni starfa samkvæmt almennri heimild.
                      6. gr. Skilyrði almennrar heimildar.
      Póst- og fjarskiptastofnun skal setja skilyrði sem gilda um almennar
heimildir.^1) Skilyrði skulu vera hlutlæg, skýr og þannig að jafnræðis sé gætt.
              Skilyrði geta verið eitt eða fleiri af eftirtöldum:
                      a. að fylgt sé viðeigandi grunnkröfum,
   b. að veittar séu upplýsingar sem sanngjarnt er að krefjast til þess að ganga
úr skugga um að farið sé eftir settum skilyrðum og til söfnunar á tölfræðilegum
                                  upplýsingum,
             c. að komið sé í veg fyrir samkeppnishamlandi aðgerðir á
  fjarskiptamarkaðinum, þ.m.t. skilyrði sem tryggja að gjaldskrá mismuni ekki
                        aðilum og raski ekki samkeppni,
        d. að notkun númera sé til þess fallin að þau verði nýtt sem best.
 Að auki geta skilyrði sem gilda um almennar heimildir til framboðs á almennri
  fjarskiptaþjónustu og fyrir almenn fjarskiptanet sem þarf til að geta boðið
                 slíka þjónustu verið eitt eða fleiri, þ.m.t.:
      a. að tryggður sé réttur notenda og áskrifenda einkum að því er varðar:
        1. fyrir fram samþykki Póst- og fjarskiptastofnunar á samningum við
                                  áskrifendur,
                     2. nákvæma og sundurliðaða reikningagerð,
                    3. gerð vinnureglna um úrvinnslu kvartana,
     4. birtingu á fullnægjandi tilkynningu um allar breytingar á skilyrðum um
             aðgang, þ.m.t. gjaldskrá, gæðum og fáanlegri þjónustu,
      b. að lagt sé fé til alþjónustu samkvæmt reglum sem gilda hverju sinni,
   c. að nauðsynlegar símaskrárupplýsingar úr gagnagrunni um viðskiptavini skuli
                                  látnar í té,
                           d. um framboð neyðarþjónustu,
                      e. um sérstaka tilhögun fyrir fatlaða,
     f. um samtengingu fjarskiptaneta og gagnkvæma starfrækslu þjónustu milli
                                     neta,
          g. um almannaheill, allsherjarreglu og rannsókn opinberra mála.
                                ^1)[6]Rgl. 86/2002.
                             7. gr. Rekstrarleyfi.
  Póst- og fjarskiptastofnun er heimilt að krefjast þess að einstaklingar eða
            lögaðilar sæki um rekstrarleyfi í eftirfarandi tilvikum:
                  a. þegar óskað er afnota af tíðnum eða númerum,
   b. þegar óskað er sérstakra réttinda að því er varðar aðgang að almenningum,
                           afréttum og eignarlöndum,
   c. þegar á eru lagðar skyldur til að veita almenna fjarskiptaþjónustu og reka
   almenn fjarskiptanet, þar á meðal skylda til að veita alþjónustu og aðrar
               skyldur samkvæmt reglum um opinn aðgang að netum,
    d. þegar leggja þarf á sérstakar skyldur vegna almennra samkeppnisreglna og
     leyfishafi hefur umtalsverða markaðshlutdeild að því er varðar almenn
                  fjarskiptanet og almenna fjarskiptaþjónustu.
  Að auki er það skilyrði þess að veita almenna talsímaþjónustu og reka almenn
 fjarskiptanet og önnur net sem byggjast á notkun tíðnirófsins að einstaklingar
                   og lögaðilar hafi til þess rekstrarleyfi.
                        8. gr. Skilyrði rekstrarleyfis.
   Póst- og fjarskiptastofnun getur sett eftirfarandi sérstök skilyrði fyrir
   rekstrarleyfi, eitt eða fleiri, til viðbótar skilyrðum sem fylgja almennum
                            heimildum, sbr. 6. gr.:
                              a. um úthlutun númera,
                      b. um hagnýta notkun og stjórnun tíðna,
    c. um sérstakar kröfur í sambandi við umhverfismál og skipulag þéttbýlis og
strjálbýlis, þ.m.t. skilyrði um aðgang að almenningum, afréttum og eignarlöndum
              og skilyrði um samnýtingu staðsetningar og aðstöðu,
      d. um hámarksgildistíma leyfis, sem skal vera sanngjarn, einkum til að
  tryggja góða nýtingu tíðna og númera og aðgang að landi í opinberri eign eða
                                   einkaeign,
                             e. um alþjónustuskyldur,
     f. um kröfur til rekstrarleyfishafa með umtalsverða markaðshlutdeild sem
      tryggja eiga samtengingu eða takmörkun á umtalsverðri markaðsstöðu,
                                g. um eignaraðild,
       h. um kröfur til gæða, fáanleika og viðhalds þjónustu og neta, þ.m.t.
   fjárhagslega, stjórnunarlega og tæknilega hæfni umsækjanda og skilyrði um
      lágmarksstarfstíma og að auki, þegar við á, skylduframboð almennrar
                 fjarskiptaþjónustu og almennra fjarskiptaneta,
     i. um framboð á leigulínum í samræmi við kvaðir um opinn aðgang að netum,
     j. um að rekstrarleyfishafi skuli halda einstökum þáttum í rekstri sínum
                    bókhaldslega eða fjárhagslega aðskildum,
    k. um að gjöld fyrir samtengingu, opinn netaðgang og alþjónustu miðist við
         tilkostnað að teknu tilliti til hæfilegs arðs af fjárfestingu,
    [l. um að eigendur rekstrarleyfishafa með umtalsverða markaðshlutdeild rýri
   ekki efnahag leyfishafans eða geri aðrar óvenjulegar ráðstafanir sem dragi
        verulega úr möguleikum til að uppfylla skyldur samkvæmt lögum og
                                leyfisbréfi.]^1)
                             ^1)[7]L. 72/2001, 1. gr.
                9. gr. Málsmeðferð við veitingu rekstrarleyfis.
Póst- og fjarskiptastofnun getur krafist af umsækjendum um rekstrarleyfi að þeir
leggi fram fullnægjandi upplýsingar um eignaraðild, fjárhagsstöðu og fyrirhugaða
starfsemi, svo og aðrar upplýsingar sem nauðsynlegar teljast til að leggja mat á
  umsóknina. Málsmeðferð stofnunarinnar skal lokið innan sex vikna frá því að
fullnægjandi umsókn barst. Stofnuninni er heimilt að framlengja þennan frest um
    allt að fjóra mánuði til viðbótar í sérstökum tilvikum þegar leita þarf
             ákvörðunar eða umsagnar annarra aðila, svo sem þegar:
   a. sótt er um leyfi vegna fjarskiptaneta og/eða -þjónustu sem þarf að samræma
                                 á alþjóðavísu,
   b. ekki er hægt að veita leyfi nema að undangenginni málsmeðferð um tíðnimál
                       hjá viðurkenndum alþjóðasamtökum.
  Póst- og fjarskiptastofnun er enn fremur heimilt að fresta ákvörðun um fjóra
 mánuði til viðbótar fresti skv. 1. mgr. þegar sótt er um leyfi sem felur í sér
   úthlutun í tíðnisviði sem er takmarkað að umfangi og stjórnvöld ákveða að
viðhafa útboð um úthlutun eða gefa með auglýsingu öðrum kost á að sækja um sama
                                   tíðnisvið.
                 10. gr. Takmörkun á fjölda rekstrarleyfishafa.
Einungis má takmarka fjölda rekstrarleyfa fyrir sérhverja tegund þjónustu og til
 uppsetningar og/eða starfrækslu fjarskiptaneta að því leyti sem nauðsynlegt er
  til að tryggja hagkvæma nýtingu tíðnirófsins eða tímabundið meðan gerðar eru
                       ráðstafanir til að fjölga númerum.
Við ákvörðun um takmörkun á fjölda rekstrarleyfa skal leggja viðeigandi áherslu
  á hagsmuni notenda og örvun samkeppni. Póst- og fjarskiptastofnun skal birta
  ákvörðun sína um takmörkun á fjölda rekstrarleyfa ásamt forsendum hennar og
endurskoða takmarkanir með hæfilegu millibili. Auglýsa skal eftir umsóknum þegar
      fjöldi leyfa er takmarkaður. Komi upp sú staða að frumkvæði Póst- og
fjarskiptastofnunar, eða að beiðni félags, að hægt sé að fjölga leyfum skal það
               kynnt og auglýst eftir umsóknum um viðbótarleyfi.
                                 11. gr. Útboð.
Póst- og fjarskiptastofnun getur ákveðið að rekstrarleyfi skv. 10. gr., rekstur
 alþjónustu skv. 13. gr. og rekstur óarðbærrar þjónustu annarrar en alþjónustu
                          skv. 16. gr. skuli boðin út.
Útboð skal að jafnaði vera opið. Póst- og fjarskiptastofnun semur útboðsskilmála
 þar sem m.a. skal mælt fyrir um þá þjónustu eða rekstur sem boðinn er út og um
                                  lágmarksboð.
     Póst- og fjarskiptastofnun annast eða hefur umsjón með útboðum þessum.
                       12. gr. Breytingar á leyfisbréfi.
 Póst- og fjarskiptastofnun er heimilt að breyta skilyrðum í almennum heimildum
      og leyfisbréfum þegar það er óhjákvæmilegt vegna nýrrar löggjafar og
   lögfestingar reglna sem leiðir af aðild Íslands að samningnum um Evrópska
  efnahagssvæðið. Breytingar skulu kynntar með hæfilegum fyrirvara sem þó skal
                        ekki vera minni en einn mánuður.

            IV. kafli. Um alþjónustu og sértæka fjarskiptaþjónustu.
                    13. gr. Skylda til að veita alþjónustu.
     Ef nauðsynlegt þykir til að tryggja fullnægjandi fjarskiptaþjónustu á
sanngjörnum kjörum og þeirri þjónustu verður ekki við komið ef einungis er tekið
    mið af viðskiptasjónarmiðum getur Póst- og fjarskiptastofnun við útgáfu
rekstrarleyfa mælt svo fyrir að rekstrarleyfishafi eða rekstrarleyfishafar skuli
        veita alþjónustu á starfssvæði sínu. Til alþjónustu teljast m.a.
        talsímaþjónusta, þjónusta við fatlaða eða notendur með sérstakar
   þjóðfélagsþarfir og gagnaflutningsþjónusta með 128 Kb/s flutningsgetu sem
            notendur tengjast um heimtaugar almenna talsímanetsins.
Póst- og fjarskiptastofnun getur ákveðið hámarksverð og lágmarksgæði alþjónustu.
 Sjái rekstrarleyfishafi sér ekki fært að veita tilteknum aðila alþjónustu skv.
    1. mgr., svo sem vegna fjarlægðar, kostnaðar eða annars óhagræðis, skal
  ágreiningur um synjun borinn undir Póst- og fjarskiptastofnun til úrskurðar.
               Samgönguráðherra setur reglugerð^1) um alþjónustu.
                       ^1)[8]Rg. 641/2000, sbr. [9]813/2000.
              14. gr. Umsóknir um fjárframlög og greiðslur þeirra.
Telji rekstrarleyfishafi að alþjónusta sem honum er gert skylt að veita samkvæmt
rekstrarleyfi, sbr. 13. gr., sé rekin með tapi eða sé óarðbær getur hann krafist
   þess að honum verði með fjárframlögum tryggt eðlilegt endurgjald fyrir þá
   starfsemi sem um ræðir. Skal slík beiðni send Póst- og fjarskiptastofnun.
Við mat á kostnaði við alþjónustu skal beita sömu reglum og um samtengingu skv.
                           1. tölul. 1. mgr. 26. gr.
Nú berst Póst- og fjarskiptastofnun beiðni um fjárframlög skv. 1. mgr., og ekki
 verður talið að þjónustan verði tryggð með öðrum hagkvæmari hætti en jafnframt
 talið að þjónustan sé óhjákvæmileg og verði ekki aflögð, og skal stofnunin þá
   með fjárframlögum tryggja rekstrarleyfishafa eðlilegt endurgjald fyrir þá
                             þjónustu sem veitt er.
  Skal Póst- og fjarskiptastofnun krefjast þess að rekstrarleyfishafi upplýsi
 nákvæmlega hvert rekstrartapið af starfseminni er og hvernig það sundurliðast.
   Póst- og fjarskiptastofnun getur við mat á fjárframlögum krafist skýrslna
löggiltra endurskoðenda eða falið slíkum aðila að gera úttekt á rekstrarafkomu á
  viðkomandi rekstrarsviði. Póst- og fjarskiptastofnun er heimilt að krefjast
 aðgangs að bókhaldi rekstrarleyfishafa við mat á fjárframlögum og eftirlit með
                                     þeim.
 Rekstrarleyfishafi skal gera Póst- og fjarskiptastofnun grein fyrir ráðstöfun
                        fjárframlagsins í lok hvers árs.
Fjárframlög skulu að jafnaði miðuð við eitt ár í senn. Nú telur annar hvor aðili
að forsendur fyrir ákvörðun fjárframlaga hafi breyst verulega, og getur hvor um
                   sig þá krafist endurskoðunar á framlaginu.
Nú er hluti af starfsemi rekstrarleyfishafa háður fjárframlögum samkvæmt ákvæði
    þessu, og getur Póst- og fjarskiptastofnun þá krafist þess að sá þáttur
  starfseminnar sé bókhaldslega aðskilinn frá annarri starfsemi leyfishafans.
                             15. gr. Jöfnunargjald.
    Til að standa straum af greiðslu fjárframlaga samkvæmt þessum kafla skal
      innheimta jöfnunargjald sem rennur til Póst- og fjarskiptastofnunar.
     Skal jöfnunargjaldið lagt á fjarskiptafyrirtæki sem starfrækja almenn
  fjarskiptanet og/eða almenna talsímaþjónustu í hlutfalli við bókfærða veltu
     þessarar starfsemi. Með bókfærðri veltu er átt við rekstrartekjur sem
     fjarskiptafyrirtæki hefur af umræddri starfsemi hér á landi. Sá þáttur
   rekstrarleyfishafa hér á landi sem er leyfisbundinn skal vera bókhaldslega
                     aðskilinn frá annarri starfsemi hans.
[Jöfnunargjald samkvæmt lögum þessum skal nema 0,12% af bókfærðri veltu skv. 2.
       mgr. Skal fjárþörf vegna alþjónustu endurskoðuð árlega af Póst- og
 fjarskiptastofnun og niðurstaða þeirrar endurskoðunar ásamt tillögu um breytt
 gjaldhlutfall, ef þörf þykir, lögð fyrir samgönguráðherra. Verði útgjöld meiri
  en nemur jöfnunargjöldum á árinu skal gjaldfæra þann mismun á skuldbindingar
 næsta árs. Verði fjárhæð jöfnunargjalda meiri en nemur útgjöldum á gjaldárinu
                    skal afgangur fluttur til næsta árs.]^1)
 Jöfnunargjald má draga frá tekjum greiðanda á því rekstrarári þegar stofn þess
                                   myndaðist.
  Um álagningu og innheimtu, [þ.m.t. fyrirframgreiðslu],^1) jöfnunargjalds fer
  samkvæmt ákvæðum [10]VIII.[11]XIV. kafla laga nr. 75/1981, um tekjuskatt og
eignarskatt, með síðari breytingum, eftir því sem við á og skulu innheimtuaðilar
    standa Póst- og fjarskiptastofnun skil á innheimtum gjöldum mánaðarlega.
   Samgönguráðherra setur með reglugerð^2) nánari fyrirmæli um fjárframlög og
jöfnunargjöld í fjarskiptaþjónustu, þar á meðal um útreikning á kostnaði við að
            veita fjarskiptaþjónustu, og um útreikning rekstrartaps.
        ^1)[12]L. 145/2001, 1. gr. ^2)[13]Rg. 641/2000, sbr. [14]813/2000.
    16. gr. Samningar og greiðslur fyrir sértæka fjarskiptaþjónustu, aðra en
                                  alþjónustu.
Nú óskar samgönguráðherra eftir því að lagt sé í framkvæmdir eða rekstur sem er
       til almannaheilla í öryggisskyni, af umhverfisástæðum eða samkvæmt
byggðasjónarmiðum, og ætla má að skili ekki arði, án þess þó að um alþjónustu sé
 að ræða, og skal Póst- og fjarskiptastofnun þá falið að gera um slíkt samning
             við fjarskiptafyrirtæki í kjölfar útboðs skv. 11. gr.
   Kostnaður sem rekja má til ákvarðana samgönguráðherra skv. 1. mgr. skal að
   jafnaði greiddur úr ríkissjóði, eftir því sem kveðið er á um í fjárlögum.

                 V. kafli. Opinn aðgangur að netum og þjónustu.
                             17. gr. Almenn ákvæði.
Með það að markmiði að auðvelda framboð almennra fjarskiptaneta og/eða almennrar
 fjarskiptaþjónustu á Íslandi og á Evrópska efnahagssvæðinu skal öllum sem þess
óska heimill aðgangur að almennum fjarskiptanetum og almennri fjarskiptaþjónustu
                            með ákveðnum skilmálum.
              Skilmálar um opinn aðgang að netum mega ekki hindra:
                      a. möguleika allra á lágmarksþjónustu,
          b. aðgang að og samtengingu við almenn fjarskiptanet og almenna
                              fjarskiptaþjónustu,
    c. framboð á samræmdri þjónustu notendum til hagsbóta með notkun samræmdra
   staðla og tæknieiginleika fyrir opinn og hagkvæman aðgang og samtengingu,
   d. framboð á alþjónustu, m.a. með tilliti til framtíðarþróunar í fjarskiptum.
                       18. gr. Skilmálar um opinn aðgang.
 Skilmálar um opinn aðgang mega ekki hafa í för með sér takmörkun á aðgangi að
    almennum fjarskiptanetum eða fjarskiptaþjónustu nema takmörkunin varði:
                              a. rekstraröryggi neta,
                           b. tryggingu á samstæði neta,
          c. rekstrarsamhæfi mismunandi þjónustu, í rökstuddum tilvikum,
                                 d. verndun gagna,
       e. verndun umhverfisins og markmið skipulags ríkis og sveitarfélaga,
                         f. hagkvæma notkun tíðnirófsins.
Til viðbótar gilda skilmálar sem almennt eiga við um tengingu notendabúnaðar við
    netin. Fyrirtæki sem veita fjarskiptaþjónustu skulu geta tengst almennum
  fjarskiptanetum í annars konar nettengipunktum en venjulegir notendur. Þegar
þjónusta sem fyrirtækin óska eftir er önnur en lýst er í gjaldskrá rekstraraðila
 almenna fjarskiptanetsins skulu aðilar semja sín á milli um gjöld og skilmála.
Náist ekki samkomulag innan tveggja mánaða geta aðilar óskað eftir íhlutun Póst-
                      og fjarskiptastofnunar, sbr. 22. gr.
                     19. gr. Opinn aðgangur að leigulínum.
  Póst- og fjarskiptastofnun skal tryggja að a.m.k. eitt fyrirtæki sem heimild
  hefur fengið til reksturs almenns fjarskiptanets og/eða þjónustu bjóði fram
        leigulínur þeirra tegunda sem stofnunin telur að þörf sé fyrir á
       fjarskiptamarkaði. Að jafnaði skal velja fyrirtæki með umtalsverða
markaðshlutdeild á hinum almenna fastanetsmarkaði. Fyrirtækið sem um ræðir skal
  birta skilmála fyrir línuleigu og gjaldskrá sem tekur mið af tilkostnaði og
   hæfilegum arði af fjárfestingu. Skal þetta gilda á meðan fyrirtækið hefur
  umtalsverða hlutdeild á leigulínumarkaði. Fyrirtæki með slíka hlutdeild skal
leggja leigulínugjaldskrá sína fyrir Póst- og fjarskiptastofnun til samþykktar.
  Gjaldskrá og skilmálar skulu gefa aðilum sem leigja línur kost á aðgreindum
                               þáttum leigulína.
                         20. gr. Aðgangur að heimtaug.
[Rekstrarleyfishafar með umtalsverða markaðshlutdeild í almennum fastasímanetum
   og talsímaþjónustu skulu verða við öllum réttmætum og sanngjörnum beiðnum
   fjarskiptafyrirtækja um aðgang að heimtaugum og aðstöðu er slíkum aðgangi
    tengist. Gjöld fyrir aðgang og aðstöðu skulu byggjast á kostnaði, þ.m.t.
   eðlilegri arðsemi af bundnu fjármagni. Rekstrarleyfishafar með umtalsverða
markaðshlutdeild skulu birta viðmiðunartilboð um aðgang að heimtaugum og tengdri
aðstöðu. Póst- og fjarskiptastofnun getur krafist breytinga á viðmiðunartilboði,
  þ.m.t. verði. Póst- og fjarskiptastofnun er heimilt að setja reglur um hvert
                       skuli vera efni viðmiðunartilboðs.
   Beiðnum um aðgang að heimtaugum skal aðeins hafnað á grundvelli hlutlægra
    viðmiðana, nauðsynjar þess að viðhalda heildstæði neta eða af tæknilegum
 ástæðum. Náist ekki samkomulag um aðgang getur aðili vísað málinu til Póst- og
          fjarskiptastofnunar. Um málsmeðferð fer skv. 27. og 28. gr.
    Samgönguráðherra skal setja reglugerð^1) skv. 1. mgr. sem felur í sér að
reglugerð Evrópuþingsins og ráðsins (EB) nr. 2887/2000 frá 18. desember 2000, um
opinn aðgang að heimtaugum, samkvæmt ákvörðun sameiginlegu EES-nefndarinnar nr.
47/2001 frá 30. mars 2001, um breytingu á XI. viðauka við EES-samninginn, verði
                      að fullu innleidd í íslensk lög.]^2)
                  ^1)[15]Rg. 199/2002. ^2)[16]L. 145/2001, 2. gr.
                       21. gr. Innlendir reikisamningar.
Þar sem ekki verður ráðist í uppsetningu og rekstur farsímastöðvar, vegna eðlis
  eða umfangs fjárfestingar, eða þar sem aðstæður til uppsetningar og rekstrar
  farsímastöðvar eru sérstaklega erfiðar, svo sem vegna náttúrulegra aðstæðna,
skulu farsímafyrirtæki sem veita almenna farsímaþjónustu eiga aðgang að almennum
                    farsímanetum annarra farsímafyrirtækja.
Fjarskiptafyrirtæki skulu leitast við að semja sín á milli um skilmála aðgangs.
       Náist ekki samkomulag skal Póst- og fjarskiptastofnun ákveða hvort
    reikisamningur skuli gerður og skilmála hans á milli þess aðila er ræður
farsímanetinu skv. 1. mgr. og annarra fjarskiptafyrirtækja, enda hafi þau þegar
 yfir að ráða eigin almennum farsímanetum þar sem þeim verður við komið að mati
                         Póst- og fjarskiptastofnunar.
Um reikisamninga og málsmeðferð skal fara skv. 22., 27. og 28. gr. eftir því sem
        við getur átt, þó þannig að um ákvörðun gjalda gildir gjaldskrá
 fjarskiptafyrirtækis að frádregnum þjónustuliðum sem fjarskiptafyrirtæki þarf
                                 ekki að veita.
                           22. gr. Deilur um aðgang.
  Þegar ekki næst samkomulag milli aðila um skilmála og gjaldskrá fyrir aðgang
  þjónustuveitanda að almennum fjarskiptanetum og málinu hefur verið vísað til
 Póst- og fjarskiptastofnunar skal stofnunin boða til samningafunda með aðilum
undir stjórn sinni. Að beiðni annars eða beggja aðila getur stofnunin lagt fram
 málamiðlunartillögur. Náist engu að síður ekki samkomulag innan tveggja mánaða
skal stofnunin úrskurða í málinu. Í úrskurði um skilmála og gjaldskrár skal m.a.
   hafa hliðsjón af 17. og 18. gr. Hafi rekstraraðili almenns fjarskiptanets
 umtalsverða markaðshlutdeild getur stofnunin ákveðið að gjöld skuli miðast við
                     tilkostnað, þ.m.t. arðsemi fjármagns.

                           VI. kafli. Um samtengingu.
                   23. gr. Réttur og skylda til samtengingar.
     Fjarskiptafyrirtæki sem starfrækja almenn fjarskiptanet og/eða almenna
fjarskiptaþjónustu og falla undir eftirfarandi flokkun skulu eiga rétt á og ber
  skylda til að semja um samtengingu sín á milli í þeim tilgangi að bjóða fram
                              viðkomandi þjónustu:
        a. fyrirtæki sem starfrækja almenn sjálfvirk fastafjarskiptanet og
                                  farsímanet,
               b. fyrirtæki sem leigja línur að starfssvæði notenda,
   c. fyrirtæki sem starfrækja fjarskiptaþjónustu sem heimilað er að samtengja í
               samræmi við rekstrarleyfi eða almennar heimildir.
    Tæknileg og viðskiptaleg atriði skulu vera háð samkomulagi milli aðila.
  Póst- og fjarskiptastofnun skal tryggja fullnægjandi og hagkvæma samtengingu
    almennra fjarskiptaneta svo sem greinir í 1. mgr. að svo miklu leyti sem
    nauðsynlegt er til að tryggja öllum notendum á Evrópska efnahagssvæðinu
            gagnkvæmni almennrar fjarskiptaþjónustu sem boðin er á:
                       a. almennum fastanetum fyrir talsíma,
                                  b. leigulínum,
                             c. almennum farsímanetum.
 Stofnunin skal gera ráðstafanir til að koma í veg fyrir allar takmarkanir sem
  hindra fyrirtæki sem heimild hafa til að starfrækja almenn fjarskiptanet og
     almenna fjarskiptaþjónustu í að gera samtengingarsamninga sín á milli.
       Telji Póst- og fjarskiptastofnun að samtenging geti valdið hættu á
  rekstrartruflunum í viðkomandi fjarskiptaneti eða samtengdum fjarskiptanetum
     getur stofnunin mælt svo fyrir að fjarskiptanetin skuli ekki samtengd.
    Samninga um samtengingu skal senda Póst- og fjarskiptastofnun að lokinni
  undirritun þeirra og skulu þeir vera aðgengilegir öðrum sem eiga hagsmuna að
 gæta að undanskildum þeim hlutum samnings sem að mati stofnunarinnar fjalla um
         viðskiptahagsmuni fyrirtækjanna. Að lágmarki skulu sundurliðuð
 samtengingargjöld, skilmálar og skilyrði birt öllum hagsmunaaðilum að fenginni
                           skriflegri beiðni þar um.
         24. gr. Fjarskiptafyrirtæki með umtalsverða markaðshlutdeild.
  Fyrirtæki sem heimild hafa til að starfrækja almenn fjarskiptanet og almenna
  fjarskiptaþjónustu, sbr. 7. gr., og hafa umtalsverða markaðshlutdeild skulu
       verða við öllum raunhæfum og framkvæmanlegum beiðnum um aðgang að
nettengipunktum, þ.m.t. öðrum nettengipunktum en þeim sem boðnir eru öllum þorra
                                    notenda.
  Fyrirtæki telst hafa umtalsverða markaðshlutdeild þegar það hefur að jafnaði
meira en 25% hlutdeild ákveðins hluta fjarskiptamarkaðar á því landsvæði þar sem
                           því er heimilt að starfa.
    Póst- og fjarskiptastofnun er heimilt að úrskurða að fyrirtæki með minni
  markaðshlutdeild en 25% hafi umtalsverða markaðshlutdeild. Hún getur einnig
  úrskurðað að fyrirtæki með markaðshlutdeild hærri en 25% á ákveðnum markaði
 teljist ekki hafa umtalsverða markaðshlutdeild. Í slíkum tilfellum ber að taka
 tillit til möguleika fyrirtækisins til að hafa áhrif á markaðsaðstæður, veltu
  þess í hlutfalli við stærð markaðarins, stjórnar þess á aðgangi að notendum,
 aðgengis þess að fjármagni og reynslu þess af markaðsfærslu vöru og þjónustu.
                         25. gr. Samtengingarsamningar.
      Við gerð samninga um samtengingu við almenn fjarskiptanet og almenna
  fjarskiptaþjónustu, sbr. 23. gr., skal Póst- og fjarskiptastofnun tryggja að
   fyrirtæki með umtalsverða markaðshlutdeild gæti jafnræðis með tilliti til
samtengingar sem þau bjóða og að fyrirtæki sem íhuga samtengingu eigi aðgang að
  öllum nauðsynlegum upplýsingum um samtengingu og tæknikröfur sem gerðar eru.
    Upplýsingar sem fyrirtæki með umtalsverða markaðshlutdeild móttekur frá
 fyrirtæki sem óskar eftir samtengingu má einungis nota í þeim tilgangi að koma
  henni á. Fyrirtækinu er óheimilt að láta öðrum deildum en þeirri sem annast
    samtenginguna, dótturfélögum og samstarfsaðilum í té upplýsingar sem það
     móttekur í tengslum við samtenginguna, einkum ef þær geta haft áhrif á
                                samkeppnisstöðu.
                         26. gr. Viðmiðunartilboð o.fl.
Fyrirtæki sem starfrækja almenn fjarskiptanet og/eða almenna fjarskiptaþjónustu
        á sviði talsíma í fastaneti og leigulína og njóta umtalsverðrar
             markaðshlutdeildar skulu uppfylla eftirtalin skilyrði:
      1. Gjöld fyrir samtengingu skulu vera gagnsæ og byggjast á kostnaði við
    stofnun og rekstur nets, auk hæfilegrar ávöxtunar fjármagns á grundvelli
kostnaðarbókhalds sem haldið skal. Sönnunarbyrði fyrir því að gjöld séu reiknuð
út frá raunverulegum tilkostnaði skal hvíla á fyrirtækinu sem lætur í té aðgang
  að aðstöðu sinni. Póst- og fjarskiptastofnun er heimilt að krefja viðkomandi
fyrirtæki um rökstuðning fyrir samtengingargjöldum og þegar við á gera kröfu um
 lagfæringu þeirra. Þetta ákvæði nær einnig til farsímafyrirtækja sem Póst- og
    fjarskiptastofnun hefur úrskurðað að hafi umtalsverða markaðshlutdeild á
                            samtengingarmarkaðinum.
      2. Póst- og fjarskiptastofnun skal krefjast þess að fyrirtæki samkvæmt
     þessari málsgrein birti viðmiðunartilboð um samtengingu sem innihaldi
sundurliðaða lýsingu, í samræmi við þörf markaðsaðila, á samtengingartilboði og
tengdum skilmálum og skilyrðum, þar á meðal gjaldskrám. Í viðmiðunartilboði skal
  vera verð fyrir aðgang að allri þjónustu sem í boði er á neti fyrirtækisins.
 Stofnunin getur mælt fyrir um rökstuddar breytingar á viðmiðunartilboði. Póst-
  og fjarskiptastofnun er heimilt að setja reglur^1) um hvert skuli vera efni
                   samtengingarsamninga og viðmiðunartilboðs.
       3. Gjöld fyrir samtengingu skulu vera nægjanlega sundurgreind svo að
 umsækjandi um samtengingu þurfi ekki að greiða fyrir annað en það sem tengist
                           beint umbeðinni þjónustu.
Póst- og fjarskiptastofnun skal tryggja að lýsing á kostnaðarbókhaldi sem sýnir
helstu kostnaðarliði og reglur sem gilda um færslu kostnaðar við samtengingu séu
                                 aðgengilegar.
                               ^1)[17]Rgl. 94/2002.
               27. gr. Sáttameðferð Póst- og fjarskiptastofnunar.
Náist ekki samkomulag með aðilum um samtengingu skv. 23. gr. innan mánaðar getur
  hvor aðili fyrir sig leitað til Póst- og fjarskiptastofnunar sem skal leita
    sátta með aðilum. Í því skyni skal stofnunin halda sáttafundi með þeim.
  Afskipti Póst- og fjarskiptastofnunar skulu miða að sem mestri hagkvæmni og
       hagsbótum fyrir notendur. Einkum skal lögð áhersla á nauðsyn þess:
           1. að viðunandi fjarskiptasamband náist milli allra notenda,
                        2. að örva samkeppni á markaðinum,
             3. að tryggja þróun samræmds fjarskiptamarkaðar í Evrópu,
     4. að Póst- og fjarskiptastofnun eigi samvinnu við sams konar stofnanir í
                              öðrum aðildarríkjum,
     5. að hvetja til uppsetningar og þróunar neta og þjónustu um alla Evrópu,
 samtengingar innanlandsneta og gagnkvæmrar starfrækslu þjónustu sem og aðgangs
                          að slíkum netum og þjónustu.
 Almennir skilmálar sem Póst- og fjarskiptastofnun kann að setja fyrir fram um
              málsmeðferð skulu birtir í B-deild Stjórnartíðinda.
                   28. gr. Ákvörðun um skilmála samtengingar.
      Sem hluta af sáttameðferð getur Póst- og fjarskiptastofnun lagt fram
    miðlunartillögu. Náist ekki samkomulag innan þriggja mánaða þrátt fyrir
sáttatilraunir skal Póst- og fjarskiptastofnun að kröfu annars eða beggja aðila
  ákveða skilmála fyrir samtengingu. Við slíka ákvörðun skal hafa hliðsjón af
  ákvæðum þessa kafla og skal rökstuðningur fylgja henni. Stofnunin getur við
  sáttameðferð eða ákvarðanatöku krafist upplýsinga úr bókhaldi aðila og falið
                löggiltum endurskoðendum að yfirfara slík gögn.
  Þegar sérstaklega stendur á getur Póst- og fjarskiptastofnun að kröfu annars
     hvors aðilans mælt fyrir um breytingu á samningum um samtengingu eða á
                        ákvörðunum sínum þar að lútandi.

                       VII. kafli. Viðskiptafyrirkomulag.
               29. gr. Viðskiptaskilmálar, gjaldskrár og bókhald.
Fyrirtæki sem veita almenna fjarskiptaþjónustu og/eða reka almenn fjarskiptanet
skulu birta viðskiptaskilmála og gjaldskrá fyrir alla þjónustu sína. Gjaldskrár
og skilmálar skulu liggja frammi á öllum afgreiðslustöðum, vera auðskiljanlegir
                      og ekki mismuna einstökum notendum.
  Gjöld skulu vera sundurliðuð svo að notendur eigi þess kost að meta sjálfir
                     hvaða þætti þjónustu þeir vilja kaupa.
Rekstrarleyfishafar með umtalsverða markaðshlutdeild skulu eigi síðar en fjórum
  virkum dögum fyrir gildistöku nýrra eða breyttra skilmála og/eða gjaldskrár
    senda Póst- og fjarskiptastofnun skilmála og/eða gjaldskrá til umsagnar.
  Stofnuninni er leyfilegt að krefjast lagfæringa á skilmálum eða uppsetningu
 gjaldskrár leyfishafa ef efni þeirra þykir brjóta í bága við lög og reglur eða
leyfisbréf leyfishafa. Ef umfang málsins er slíkt að ekki verði greitt úr því á
fjórum dögum getur stofnunin frestað gildistöku nýrra eða breyttra skilmála, en
                         þó ekki um meira en sjö daga.
  Póst- og fjarskiptastofnun eða löggiltum endurskoðendum í umboði hennar skal
hvenær sem er og án fyrirvara heimilaður aðgangur að bókhaldi rekstrarleyfishafa
í þeim tilgangi að sannreyna að aðgreining kostnaðar fari rétt fram og til þess
 að kanna hver sé kostnaður við alþjónustu, opinn aðgang að netum, leigulínur,
                      samtengingu neta og númeraflutning.
    Samgönguráðherra er heimilt að setja reglugerð^1) um nánara fyrirkomulag
 bókhaldslegrar eða fjárhagslegrar aðgreiningar í rekstri fjarskiptafyrirtækja.
                               ^1)[18]Rg. 960/2001.
                        30. gr. Reikningar notenda o.fl.
        Áskrifendur fjarskiptaþjónustu eiga rétt á að fá reikninga fyrir
fjarskiptanotkun sína sundurliðaða eftir tegund þjónustu þeim að kostnaðarlausu.
 Áskrifendur geta óskað eftir nánari sundurliðun á fjarskiptareikningum sínum.
   Fjarskiptafyrirtækjum er heimilt að taka gjald fyrir sundurliðun reikninga
 umfram sundurliðun eftir þjónustu. Við gerð sundurliðaðra reikninga skal hafa
      hliðsjón af löggjöf um verndun persónulegra upplýsinga og friðhelgi
    einkalífsins. Samgönguráðherra setur reglugerð um meðferð upplýsinga sem
 nauðsynlegar eru fyrir gerð reikninga, sundurliðun þeirra og málsmeðferð vegna
                                   kvartana.
   Símtöl sem eru gjaldfrjáls og símtöl vegna ráðgjafar á vegum félagslegrar
þjónustu mega ekki vera sundurliðuð á reikningum, enda hafi þeir sem veita slíka
      ráðgjöf tilkynnt fjarskiptafyrirtækjum um starfsemi sína fyrir fram.
 Ef símtöl bera yfirgjald skal þjónustuaðili ávallt geta þess í upphafi símtals
 hver fjárhæð gjaldsins sé eða á hvaða forsendum það verði ákvarðað. Áskrifandi
  skal eiga þess kost að læsa fyrir símtöl í númer þar sem tekið er yfirgjald.
           Nánar skal kveðið á um símtöl með yfirgjaldi í reglugerð.
 Heimilt er að loka fyrir þjónustu vegna vanskila fyrir símtöl önnur en þau sem
  eru með yfirgjaldi, enda hafi áskrifanda verið gefin skrifleg aðvörun a.m.k.
mánuði fyrir lokun. Fyrsta mánuð eftir lokun skal þó vera mögulegt að hringja í
 áskrifandann. Einnig skal áskrifandi geta haft samband við neyðarnúmerið 112 í
   jafnlangan tíma. Ef gerð hefur verið tilraun til að komast hjá gjaldtöku á
     ólögmætan hátt eða reynt að koma gjaldskyldu yfir á óskyldan aðila er
     fjarskiptafyrirtæki heimilt að loka viðkomandi þjónustu án viðvörunar.
            31. gr. Aðskilnaður sérleyfisstarfsemi frá fjarskiptum.
Fyrirtæki sem hafa fengið leyfi til að veita talsímaþjónustu og/eða til að reka
 almenn fjarskiptanet og njóta jafnframt einka- eða sérréttinda á öðru sviði en
     fjarskiptum skulu að kröfu Póst- og fjarskiptastofnunar halda fjárhag
          fjarskiptastarfsemi sinnar aðskildum frá annarri starfsemi.

                        VIII. kafli. Númer og vistföng.
                            32. gr. Skipulag númera.
Póst- og fjarskiptastofnun skal koma á og viðhalda skipulagi númera sem nota má
     fyrir hvers konar fjarskiptaþjónustu í samræmi við alþjóðlegar reglur.
     Númeraraðir sem til ráðstöfunar eru skulu teknar frá fyrir mismunandi
     talsímaþjónustu. Póst- og fjarskiptastofnun getur fjölgað tölustöfum í
  símanúmerum. Slík ráðstöfun skal tilkynnt opinberlega með a.m.k. þriggja ára
                                   fyrirvara.
Fjarskiptafyrirtækjum skulu heimiluð afnot af hæfilega löngum númeraröðum í þágu
  notenda sinna. Póst- og fjarskiptastofnun heimilar fjarskiptafyrirtækjum og
    notendum afnot af stuttnúmerum, þ.e. númerum sem eru styttri en venjuleg
 símanúmer. Stofnunin úthlutar einnig öðrum númerum, svo sem talstöðvarnúmerum
                                  fyrir skip.
    Póst- og fjarskiptastofnun skal setja reglur^1) um númer, númeraraðir og
vistföng. Samgönguráðherra er heimilt með reglugerð að setja reglur um hlutverk
                stofnunarinnar í sambandi við útgáfu vistfanga.
   Stuttnúmerið 112 skal vera frátekið fyrir neyðar- og öryggisþjónustu og er
 óheimilt að nota það í öðrum tilgangi. Símtöl í 112 skulu vera endurgjaldslaus
 og eiga rekstrarleyfishafar ekki kröfu á yfirvöld um greiðslu kostnaðar vegna
                                slíkra símtala.
                               ^1)[19]Rgl. 832/2000.
                     33. gr. Númeraflutningur og forskeyti.
    Enda þótt fjarskiptafyrirtæki hafi heimilað notendum afnot af númerum í
númeraröðum sínum er notendum frjálst að halda símanúmeri sínu þegar þeir flytja
viðskipti sín til annars fjarskiptafyrirtækis. Fjarskiptafyrirtæki er heimilt að
innheimta hjá notanda, sem var skráður hjá því, eingreiðslu er nemi kostnaði af
umskráningu. Notendum skal vera unnt að halda símanúmeri sínu þó að þeir flytji
 milli númerasvæða. Fjarskiptafyrirtæki er heimilt að innheimta hjá notandanum
 kostnað við umskráningu. Póst- og fjarskiptastofnun setur nánari reglur^1) um
      númeraflutning, þ.m.t. hvenær númeraflutningur milli númerasvæða og
 númeraflutningur utan almenna fasta fjarskiptanetsins skuli innleiddur og sker
                        úr ágreiningi um framkvæmd hans.
   Fjarskiptafyrirtæki er skylt að gera notendum sínum mögulegt að hringja í
 forskeyti eða númer allra aðila sem veita fjarskiptaþjónustu. Óski símnotandi
  eftir því að öllum símtölum hans, t.d. til útlanda, verði beint til ákveðins
 þjónustuveitanda skal hann tilkynna fjarskiptafyrirtækinu sem hann tengist um
 það. Skal fjarskiptafyrirtæki gera ráðstafanir til að símtölin fari hina fyrir
 fram völdu leið án þess að nota þurfi forskeytið hverju sinni. Símnotandi skal
  þó ávallt geta breytt þessu í einstökum símtölum. Póst- og fjarskiptastofnun
              skal ákveða hvenær forval skal að fullu innleitt.^2)
          ^1)[20]Rgl. 401/2001, sbr. [21]840/2001. ^2)[22]Rgl. 280/2002.
                          34. gr. Skráning símanúmera.
    Áskrifendur í fjarskiptaþjónustu eiga rétt á að vera skráðir í opinberum
 númeraskrám og fá að skoða upplýsingar sem skráðar eru um þá og ef nauðsynlegt
  er geta þeir krafist þess að fá upplýsingarnar leiðréttar eða fjarlægðar úr
 skránni. Áskrifendur eiga kröfu á að vera óskráðir í gagnagrunni símaskrár en
 heimilt er að krefja þá um gjald sem samsvarar kostnaði rekstrarleyfishafa af
                     því að fjarlægja þá úr gagnagrunninum.
   Símaskrár yfir alla áskrifendur sem ekki hafa mótmælt því að vera skráðir,
 þ.m.t. skrár yfir fastatalsímanúmer, farsímanúmer og persónutengd númer, skulu
 vera notendum fáanlegar í formi sem Póst- og fjarskiptastofnun hefur samþykkt.
   Persónuupplýsingar sem skráðar eru í símaskrám og í upplýsingaþjónustu um
  símanúmer skulu takmarkast við þær upplýsingar sem þarf til að bera kennsl á
     áskrifanda nema áskrifandinn hafi veitt ótvíræða heimild til að meiri
upplýsingar séu skráðar. Áskrifanda er heimilt að krefjast að gefið sé til kynna
        að upplýsingar skráðar um hann megi ekki nota í tilgangi beinnar
  markaðssetningar eða að heimilisfangi sé sleppt að einhverju eða öllu leyti.
  Símnotendur sem nota almenna talsímaþjónustu sem lið í markaðssetningu skulu
  virða merkingu í símaskrá sem gefur til kynna að viðkomandi áskrifandi vilji
                    ekki slíkar hringingar í símanúmer sitt.
                    35. gr. Upplýsingaþjónusta um símanúmer.
  Póst- og fjarskiptastofnun skal tryggja að öllum notendum sé opin a.m.k. ein
         símaupplýsingaþjónusta sem hefur upplýsingar um öll símanúmer.
  Til að hægt verði að framfylgja ákvæðum 1. og 2. mgr. 34. gr. skal Póst- og
fjarskiptastofnun tryggja að öll fjarskiptafyrirtæki sem velja áskrifendum sínum
númer verði við öllum eðlilegum beiðnum um að láta í té viðkomandi upplýsingar í
formi sem aðilar koma sér saman um, þ.m.t. tölvutæku formi, og með skilmálum sem
 eru sanngjarnir og byggðir á tilkostnaði. Óheimilt er að nota upplýsingarnar í
     öðrum tilgangi en að gefa út símaskrár eða fyrir upplýsingaþjónustu um
       símanúmer. Ákvæði þessarar greinar gilda einnig um þá aðila sem fá
                         símaskrárupplýsingar í hendur.

                         IX. kafli. Fjarskiptabúnaður.
               36. gr. Tækjabúnaður til almennra fjarskiptaneta.
    Tækjabúnaður almennra fjarskiptaneta skal að jafnaði vera í samræmi við
  tæknistaðla sem gilda á Evrópska efnahagssvæðinu. Póst- og fjarskiptastofnun
 getur í sérstökum tilvikum mælt fyrir um notkun annarra staðla, svo og tilmæla
frá Alþjóðafjarskiptasambandinu. Tæknilegir eiginleikar í nettengipunktum skulu
 ávallt vera í samræmi við staðla. Rekstrarleyfishafar almennra fjarskiptaneta
       skulu birta upplýsingar um tæknilega eiginleika í nettengipunktum.
  Samgönguráðherra getur sett reglugerð^1) um nánari útfærslu þessara ákvæða.
 Þráðlaus fjarskiptanet má einungis setja upp og nota að fengnu leyfi Póst- og
 fjarskiptastofnunar. Stofnuninni er þó heimilt að gefa út almennt leyfi fyrir
 þráðlaus fjarskiptanet í ákveðnum tíðnisviðum þegar geislað afl senda er undir
                          hámarki sem stofnunin setur.
                               ^1)[23]Rg. 532/2001.
                            37. gr. Notendabúnaður.
    Póst- og fjarskiptastofnun hefur eftirlit með sölu notendabúnaðar fyrir
fjarskipti og tækja fyrir þráðlaus fjarskipti. Eftirfarandi grunnkröfur eiga við
                               um öll slík tæki:
          1. um verndun heilsu og öryggis notanda jafnt og annarra manna,
       2. um að tæki í notkun hafi ekki truflandi áhrif á rafsegulumhverfið.
    Að auki skal þráðlaus búnaður gerður með tilliti til þess að nýta á sem
 skilvirkastan hátt tíðnisvið sem ætlað er þráðlausum fjarskiptum á jörðu og í
geimnum og stöðu sem þeim er úthlutað á baugum umhverfis jörðu án þess að valda
                              skaðlegum truflunum.
Setja má skilyrði um að ákveðnir flokkar tækja eða einstök tæki séu þannig gerð
                                    að þau:
     1. megi starfrækja með öðrum tækjum með milligöngu neta og að hægt sé að
 tengja þau við rétta skilpunkta hvar sem er innan Evrópska efnahagssvæðisins,
     2. valdi ekki tjóni á netum, starfsemi þeirra eða virkni og orsaki þannig
                          óviðunandi rýrnun þjónustu,
      3. hafi innbyggða varnagla til verndar persónuupplýsingum og friðhelgi
                             áskrifenda og notenda,
                  4. hafi möguleika á útfærslu sem hindrar svik,
        5. hafi möguleika á útfærslu sem tryggir aðgang að neyðarþjónustu,
          6. hafi ákveðna möguleika sem auðvelda fötluðum notkun þeirra.
                            38. gr. Innanhússlagnir.
    Fjarskiptalagnir innan húss, þar með taldir húskassar þar sem heimtaugar
  fjarskiptafyrirtækja enda, eru á ábyrgð húseigenda. Staðsetning húskassa og
allar lagnir skulu vera í samræmi við teikningar af byggingunni. Í byggingum sem
rúma fleiri en einn áskrifanda skulu húskassar vera innsiglaðir og þannig gengið
 frá lögnum að óviðkomandi eigi ekki greiða leið að einstökum fjarskiptalínum.
  Póst- og fjarskiptastofnun setur reglur um frágang húskassa og lagna í þeim
       tilgangi að tryggja vernd fjarskipta og skilgreina aðgangsheimild
                             fjarskiptafyrirtækja.
                         39. gr. Viðurkenning búnaðar.
     Óheimilt er að setja á markað annan notendabúnað en þann sem uppfyllir
       grunnkröfur skv. 37. gr. og ber CE-merkingu því til staðfestingar.
 Framleiðandi eða umboðsmaður hans hér á landi skal tryggja að öllum búnaði sem
 settur er á markað hér á landi fylgi upplýsingar fyrir notendur á íslensku um
               tilætlaða notkun og helstu eiginleika búnaðarins.
 Framleiðandi eða umboðsmaður hans sem hyggst setja á markað þráðlausan búnað í
 tíðnisviðum þar sem notkun hefur ekki verið samræmd á Evrópska efnahagssvæðinu
skal tilkynna Póst- og fjarskiptastofnun um þessa fyrirætlun með minnst fjögurra
    vikna fyrirvara. Einnig skal senda stofnuninni upplýsingar um eiginleika
   búnaðarins, þ.m.t. tíðnisvið búnaðarins, bil milli rása, mótunaraðferð og
  hátíðniafl. Telji Póst- og fjarskiptastofnun hættu á því að búnaðurinn geti
  truflað aðra þjónustu í viðkomandi tíðnisviði getur stofnunin bannað sölu og
                                  notkun hans.
                            40. gr. Markaðseftirlit.
 Póst- og fjarskiptastofnun hefur markaðseftirlit með búnaði skv. 37. gr. Í því
   skyni skal stofnunin hafa ótakmarkaðan aðgang að sölustöðum búnaðarins. Ef
   búnaður sem uppfyllir ekki grunnkröfur er settur á markað getur stofnunin
    krafist að sala hans og notkun verði þegar í stað stöðvuð og búnaðurinn
                                  kyrrsettur.
 Póst- og fjarskiptastofnun getur gert kröfu um að framleiðandi eða umboðsmaður
 hans afhendi stofnuninni sundurliðaðar upplýsingar og teikningar um búnað sem
ráðgert er að setja á markað. Með slíkar upplýsingar skal farið sem trúnaðarmál.
  Póst- og fjarskiptastofnun er jafnframt heimilt að gera ráðstafanir að teknu
tilliti til 11. og 13. gr. samningsins um Evrópska efnahagssvæðið til að leggja
 bann við eða takmarka söluframboð eða til að krefjast þess að fjarlægður sé úr
sölu þráðlaus búnaður sem hefur valdið eða stofnunin hefur rökstuddan grun um að
  muni valda skaðlegum truflunum, þ.m.t. truflunum á þjónustu eða fyrirhugaðri
          þjónustu í tíðnisviðum sem búið er að taka frá hér á landi.
    Samgönguráðherra setur reglugerð um markaðseftirlit með notendabúnaði og
                               þráðlausum búnaði.

             X. kafli. Réttindi til að starfa við fjarskiptavirki.
                    41. gr. Skírteini talstöðvarvarða o.fl.
Póst- og fjarskiptastofnun gefur út skírteini til talstöðvarvarða sem starfrækja
fjarskiptabúnað í farartækjum, sbr. 47. gr. Skírteinin skulu vera í samræmi við
  alþjóðasamþykktir. Í skírteini skal tekið fram hvaða búnað skírteinishafa er
            heimilt að starfrækja. Skírteini skulu vera tímabundin.
Þegar um er að ræða annan þráðlausan fjarskiptabúnað í farartækjum en um ræðir í
  1. mgr., svo og þráðlausar fastastöðvar, gefur Póst- og fjarskiptastofnun út
leyfisbréf fyrir viðkomandi búnað, sbr. 46. gr., en ekki þarf sérstakt skírteini
                talstöðvarvarðar til að starfrækja slíkan búnað.
   Póst- og fjarskiptastofnun gefur út skírteini til áhugamanna um þráðlausa
útbreiðslu sem gengist hafa undir próf áhugamanna. Stofnunin skal leita umsagnar
  Félags íslenskra radíóamatöra áður en leyfi eru veitt. Heimilt er að gefa út
bráðabirgðaleyfi til útlendinga sem dveljast hér á landi í takmarkaðan tíma. Sé
 um að ræða leyfi til mjög skamms tíma getur stofnunin veitt leyfi án umsagnar
                         Félags íslenskra radíóamatöra.
    Póst- og fjarskiptastofnun gefur út leyfi fyrir notkun annars þráðlauss
   fjarskiptabúnaðar. Heimilt skal þó að nota án leyfis búnað sem er ætlaður
notendum í almennri þráðlausri fjarskiptaþjónustu. Leyfi skulu vera skráð á nafn
                           og geta verið tímabundin.
                42. gr. Kröfur til starfsmanna fjarskiptavirkja.
Fjarskiptafyrirtæki skulu tryggja að starfsmenn þeirra sem vinna við uppsetningu
 og viðhald almennra fjarskiptaneta hafi fengið nauðsynlega þjálfun. Þau skulu
upplýsa starfsmenn sína um ákvæði þessara laga, einkum ákvæði um þagnarskyldu og
vernd fjarskiptasendinga. Samgönguráðherra getur sett reglugerð um réttindi sem
               krafist er af þeim sem starfa við fjarskiptavirki.

                     XI. kafli. Leynd og vernd fjarskipta.
                             43. gr. Þagnarskylda.
    Allir sem starfa við fjarskiptavirki, hvort sem um er að ræða starfsmenn
 fjarskiptafyrirtækja eða aðra, skulu skyldugir, bæði meðan þeir gegna starfinu
og eftir að þeir hafa látið af því, til að halda leyndu fyrir óviðkomandi aðilum
 öllu því sem um fjarskiptavirkin fer, hvort sem um er að ræða efni skeyta eða
       samtala eða hvort fjarskipti hafa átt sér stað og á milli hverra.
Ekki má án undangengins dómsúrskurðar heimila óviðkomandi aðilum að sjá skeyti,
 önnur skjöl eða annála um sendingar sem um fjarskiptavirkin fara eða hlusta á
    fjarskiptasamtöl eða hljóðrita þau. Um aðgang lögreglu að upplýsingum um
         fjarskipti skal fara samkvæmt lögum um meðferð opinberra mála.
                       44. gr. Vernd fjarskiptasendinga.
    Enginn sem starfar við fjarskiptavirki, net eða þjónustu má skjóta undan
skeytum, gögnum, myndum eða öðrum merkjum sem afhent eru til fjarskiptaflutnings
                   eða liðsinna öðrum við þess konar athæfi.
Sá sem fyrir tilviljun, mistök eða án sérstakrar heimildar tekur við símskeytum,
  myndum eða öðrum fjarskiptamerkjum, táknum eða hlustar á símtöl má ekki skrá
 neitt slíkt hjá sér eða notfæra sér það á nokkurn hátt. Jafnframt ber honum að
  tilkynna sendanda að upplýsingar hafi ranglega borist sér. Skylt er að gæta
                      fyllsta trúnaðar í slíkum tilfellum.
  Sá aðili að símtali sem vill hljóðrita símtalið skal í upphafi þess tilkynna
                      viðmælanda sínum um fyrirætlun sína.
[Aðili þarf þó ekki að tilkynna sérstaklega um upptöku samtals þegar ótvírætt má
                ætla að viðmælanda sé kunnugt um hljóðritunina.
 Þrátt fyrir 3. mgr. er opinberum stofnunum heimilt að hljóðrita samtöl er þeim
  berast þegar slík hljóðritun er eðlilegur þáttur í starfsemi stjórnvalds og
  nauðsynleg vegna þjóðar- og almannaöryggis. Um fyrirkomulag hljóðritunar og
   kynningu hennar fyrir almenningi og starfsmönnum stofnunar skal fara eftir
                   skilyrðum sem Persónuvernd kann að setja.
Úrvinnsla hljóðritana samkvæmt grein þessari skal vera í samræmi við lagaákvæði
               um persónuvernd og meðferð persónuupplýsinga.]^1)
                             ^1)[24]L. 29/2001, 1. gr.

               XII. kafli. Sérstök ákvæði um þráðlaus fjarskipti.
                           45. gr. Notkun tíðnirófs.
Póst- og fjarskiptastofnun skal stuðla að sem hagkvæmastri nýtingu tíðnirófsins
í samræmi við alþjóðlegar samþykktir þar að lútandi. Stofnunin skal skipuleggja
 notkun mismunandi hluta tíðnirófsins, skrá skipulagið og veita upplýsingar um
skipulag einstakra tíðnisviða eftir þörfum. Stofnunin heimilar einstaklingum eða
     lögaðilum notkun einstakra tíðna í samræmi við framangreint skipulag.
 Heimilt er að áskilja að tíðnir verði teknar í notkun innan hæfilegs tíma ella
falli heimildin niður. Heimild fyrir tíðninotkun skal bundin við nafn og framsal
                                 vera óheimilt.
     Póst- og fjarskiptastofnun getur synjað um tíðniúthlutun fyrir almenn
 fjarskiptakerfi ef umsækjandi hefur ekki aflað nauðsynlegs leyfis til reksturs
                                fjarskiptanets.
     Heimild til notkunar tíðni má afturkalla ef mikilvægar forsendur fyrir
heimildinni breytast eða bresta, t.d. vegna alþjóðlegra samþykkta sem Ísland er
                                   aðili að.
  Samgönguráðherra getur með reglugerð sett nánari reglur um skipulagningu og
                                úthlutun tíðna.
                         46. gr. Þráðlaus sendibúnaður.
Sendibúnað fyrir þráðlaus fjarskipti má aðeins hafa undir höndum, setja upp eða
 nota að fengnu leyfi Póst- og fjarskiptastofnunar. Þó má starfrækja þráðlausan
 búnað án sérstaks leyfis þegar hann er eingöngu notaður í sambandi við almenna
 fjarskiptaþjónustu í tilteknu tíðnisviði. Póst- og fjarskiptastofnun gefur út
    leyfisbréf fyrir notkun þráðlauss sendibúnaðar og skal leyfisbréfið vera
    tímabundið. Póst- og fjarskiptastofnun getur sameinað í einu leyfisbréfi
 mismunandi þráðlausan búnað á sama stað. Binda má leyfið skilyrðum, svo sem að
 því er varðar sendiafl, staðsetningu, bandbreidd, útbreiðslusvæði og tengingu
við almenn fjarskiptanet. Leyfisbréf skulu gefin út á nafn eiganda búnaðarins og
eru ekki framseljanleg. Eigandi búnaðar sem heimilar öðrum notkun hans ber fulla
ábyrgð á starfrækslu búnaðarins. Leyfishafi sem selur þráðlausan búnað sem hann
hefur fengið leyfisbréf fyrir eða afhendir hann öðrum varanlega ber ábyrgð á því
að tilkynna Póst- og fjarskiptastofnun um nýjan eiganda. Hinum nýja eiganda ber
          þegar í stað að sækja til stofnunarinnar um nýtt leyfisbréf.
  Póst- og fjarskiptastofnun skal þegar í stað gera ráðstafanir til að stöðva
     starfrækslu þráðlausra senda sem ekki er leyfisbréf fyrir og ekki eru
                           undanþegnir leyfisskyldu.
                    47. gr. Fjarskiptabúnaður í farartækjum.
 Íslensk skip, loftför og önnur farartæki skulu búin fjarskiptabúnaði í samræmi
  við alþjóðasamþykktir og reglugerðir^1) sem samgönguráðherra setur. Póst- og
fjarskiptastofnun gefur út leyfisbréf fyrir þráðlausan búnað í farartækjum, sbr.
                                    46. gr.
Fjarskiptabúnað í erlendum skipum, flugvélum eða öðrum farartækjum sem eru innan
   íslenskrar land- eða lofthelgi má aðeins nota í samræmi við íslensk lög og
reglugerðir. Póst- og fjarskiptastofnun getur bannað notkun fjarskiptabúnaðar í
  erlendum farartækjum í íslenskri lögsögu ef notkunin telst andstæð íslenskum
                                    reglum.
  Þrátt fyrir ákvæði 2. mgr. getur Póst- og fjarskiptastofnun heimilað notkun
          búnaðar sem viðurkenndur er til notkunar á alþjóðavettvangi.
                                ^1)[25]Rg. 53/2000.

               XIII. kafli. Uppsetning og vernd fjarskiptavirkja.
       48. gr. Heimild til að leggja fjarskiptaleiðslur, eignarnám o.fl.
  Nú er fjarskiptafyrirtæki nauðsynlegt að leggja leiðslur fjarskiptavirkja um
land annars manns, yfir það eða í jörðu, yfir hús eða önnur mannvirki á landinu,
á þeim, gegnum þau eða undir þeim, og er eiganda viðkomandi fasteignar þá skylt
 að heimila slíkt, enda komi fullar bætur fyrir. Hafa skal samráð við eigendur
  eða umráðamenn slíkra fasteigna og mannvirkja um hvar leiðslur eru lagðar og
  skal þess gætt að sem minnst sé raskað hagsmunum eiganda viðkomandi eignar.
 Starfsmenn við fjarskiptavirki skulu gæta þess að valda eigendum og íbúum ekki
                  meiri óþægindum en brýnustu nauðsyn ber til.
    Nú verður tjón á landi manna, mannvirkjum eða öðrum eignum við lagningu
    fjarskiptavirkja eða viðhald þeirra, og ekki verður úr bætt, eða lagning
fjarskiptavirkja leiðir til takmörkunar á afnotamöguleikum viðkomandi eignar, og
     skal eigandi fjarskiptavirkis þá bæta tjónið. Náist ekki samkomulag um
    bótafjárhæð skal um ákvörðun bóta fara að lögum um framkvæmd eignarnáms.
 Ef fjarskiptafyrirtæki er nauðsynlegt að tryggja sér land, lóð eða aðra eign í
sambandi við lagningu eða rekstur almennra fjarskiptavirkja og samningum um kaup
 verður ekki við komið má samgönguráðherra heimila, að fenginni umsögn Póst- og
    fjarskiptastofnunar, að eign eða hluti hennar sé tekinn eignarnámi gegn
   endurgjaldi sem meta skal samkvæmt lögum um framkvæmd eignarnáms. Samþykki
ráðherra fyrir eignarnámi skal m.a. háð því að eignarnemi setji tryggingu fyrir
greiðslu áætlaðra eignarnámsbóta og kostnaðar við matið. Nú fást eignarnámsbætur
ekki greiddar hjá eignarnema, og skal ríkissjóður þá ábyrgjast greiðslu þeirra,
enda hafi eignarnámsþoli staðið tilhlýðilega að innheimtu þeirra hjá eignarnema.
                        49. gr. Vernd fjarskiptavirkja.
  Þar sem fjarskiptavirki eru má ekki reisa mannvirki, setja upp tæki, leggja
 pípur, raflagnir, leiðslur og því um líkt, gera jarðrask eða aðrar ráðstafanir
 er af geta hlotist skemmdir á fjarskiptavirkjum eða truflanir á rekstri þeirra
 nema áður hafi verið aflað upplýsinga um legu þeirra og samráð verið haft við
             eiganda fjarskiptavirkisins um tilhögun framkvæmdanna.
Nú reynist nauðsynlegt vegna verklegra framkvæmda að flytja til eða breyta legu
 fjarskiptavirkja, og ber þá sá sem slíka framkvæmd annast allan kostnað sem af
  því kann að leiða, beinan og óbeinan, nema annað hafi orðið að samkomulagi.
Ef jarðrask eða aðrar framkvæmdir hafa leitt til skemmda á fjarskiptavirkjum eða
 truflana á rekstri þeirra skal sá sem þeim hefur valdið þegar í stað tilkynna
 það til eiganda fjarskiptavirkisins. Er tjónvaldi jafnframt skylt að bæta allt
 tjón sem af skemmdunum leiðir, bæði beint og óbeint, þar á meðal viðskiptatap,
nema hann sýni fram á að ekki hafi verið komist hjá tjóni þó að fyllsta aðgæsla
                               hefði verið sýnd.
   Nú liggur fyrir að tæki, raflagnir, pípur, leiðslur eða því um líkt valda
  truflun á rekstri fjarskiptavirkis, og er fjarskiptafyrirtæki þá heimilt að
krefjast úrbóta frá eiganda án tafar, en ella er fjarskiptafyrirtæki heimilt að
 gera nauðsynlegar ráðstafanir til að koma í veg fyrir truflun þá sem af þessu
  hlýst. Nú er truflun að þessu leyti að rekja til gáleysis eiganda viðkomandi
   búnaðar, og ber eiganda þá að greiða allan kostnað sem af úrbótum leiðir.
                  50. gr. Takmörkun fjarskipta vegna truflana.
Póst- og fjarskiptastofnun getur látið innsigla fjarskiptavirki eða hluta þeirra
   eða bannað notkun þeirra og eftir atvikum fyrirskipað að fá þau afhent til
geymslu undir innsigli ef fjarskiptavirkin trufla önnur fjarskipti eða hætta er
                       á að öryggi fjarskipta sé raskað.
           51. gr. Aðgangur að aðstöðu í umráðum rekstrarleyfishafa.
       Þegar rekstrarleyfishafi hefur rétt á að setja upp eða grafa niður
 fjarskiptavirki á afréttum, almenningum eða eignarlöndum, eða getur tekið land
   eignarnámi, sbr. 48. gr., skal Póst- og fjarskiptastofnun hafa forgöngu um
 samnýtingu á aðstöðu eða landareign, einkum ef grunnkröfur koma í veg fyrir að
     önnur fjarskiptafyrirtæki geti fengið aðgang að sambærilegri aðstöðu.
Aðilar skulu gera með sér samkomulag um samnýtingu. Náist samkomulag ekki innan
      tveggja mánaða getur annar hvor aðilinn óskað eftir íhlutun Póst- og
fjarskiptastofnunar. Skulu þá gilda ákvæði 22. gr. um deilur um aðgang. Kostnaði
við samnýtta aðstöðu skal Póst- og fjarskiptastofnun skipta á milli aðila. Taka
         skal hæfilegt tillit til stofnkostnaðar og rekstrarkostnaðar.
  Í sérstökum tilfellum þegar um er að ræða sérstaka landfræðilega aðstöðu eða
þegar umhverfissjónarmið réttlæta getur Póst- og fjarskiptastofnun mælt fyrir um
                 samnýtingu þótt ákvæði 1. mgr. eigi ekki við.
                           52. gr. Vernd sæstrengja.
 Þar sem fjarskiptastrengir liggja í sjó skulu sjófarendur sýna aðgæslu og gæta
varúðar. Nú er tjóni valdið á fjarskiptastreng af ásetningi eða gáleysi, og skal
þá sá sem tjóni hefur valdið bæta beint og óbeint fjártjón sem af því hlýst nema
  hann sýni fram á að hann hafi gert allar nauðsynlegar varúðarráðstafanir til
                           þess að komast hjá tjóni.
        Þegar skip er innan eða utan landhelgi við lagningu eða viðgerð
 fjarskiptastrengja og ber til sýnis alþjóðamerki eða önnur merki er gefa þetta
 til kynna skulu önnur skip sem sjá eða eiga að geta séð þessi merki halda sig
  eigi skemmra en mílufjórðung frá sæsímaskipinu. Net og önnur veiðarfæri skal
   hafa í sömu fjarlægð. Fiskiskip skulu þó hafa 12 stunda frest til þess að
                     fjarlægja veiðarfæri sem í sjó liggja.
 Nú hefur dufl verið lagt út vegna lagningar eða viðgerðar á sæstreng, og skulu
skip þá halda sér og veiðarfærum sínum eigi skemmra en mílufjórðung frá duflinu.
             53. gr. Aðgerðir til verndar sæstrengjum, bætur o.fl.
   Ef skip hefur orðið að sleppa akkeri eða leggja net eða önnur veiðarfæri í
     sölurnar til þess að komast hjá því að skemma sæstrengi á það kröfu um
skaðabætur frá eiganda strengjanna, enda hafi stjórnendur skipsins ekki stofnað
                           til hættunnar af gáleysi.
Ef unnt er skulu skipverjar þegar færa til bókar skýrslu um tjónið sem staðfest
skal af stjórnanda skipsins. Að auki skal eiganda sæstrengsins eða forsvarsmanni
            eiganda tilkynnt um atburðinn eins fljótt og kostur er.

                      XIV. kafli. Fjarskipti á hættutímum.
                          54. gr. Stöðvun fjarskipta.
Á ófriðartímum getur samgönguráðherra samkvæmt ákvörðun ríkisstjórnar mælt fyrir
          um stöðvun fjarskipta sem teljast hættuleg öryggi ríkisins.
  Í neyðartilvikum, svo sem þegar um er að ræða eldgos, jarðskjálfta, snjóflóð
   o.s.frv., getur samgönguráðherra að beiðni almannavarnaráðs mælt fyrir um
takmörkun fjarskipta sem truflað geta neyðar- og öryggisfjarskipti. Á sama hátt
  skal heimilt að mæla fyrir um að tiltekin fjarskiptavirki skuli notuð í þágu
 björgunaraðgerða og að sett skuli upp ný fjarskiptavirki. Komi endurgjald til
                greina greiðist það úr ríkissjóði samkvæmt mati.

                        XV. kafli. Ábyrgðartakmarkanir.
55. gr. Þeim sem hefur leyfi til reksturs almenns fjarskiptanets samkvæmt lögum
  þessum er heimilt í viðskiptaskilmálum sínum að undanþiggja sig bótaábyrgð á
 tjóni sem rekja má til sambandsleysis, rofa á fjarskiptum eða annarra truflana
   sem kunna að verða á rekstri fjarskiptanetsins eða mistaka við afgreiðslu
símskeyta, hvort sem slíkt má rekja til línubilana, bilana í sambandastöðvum eða
 annarra ástæðna. Slík ábyrgðartakmörkun er þó bundin við að tjónið verði ekki
         rakið til stórfelldra mistaka starfsmanna rekstrarleyfishafa.

                           XVI. kafli. Viðurlög o.fl.
                     56. gr. Heimild til rekstrarstöðvunar.
 Póst- og fjarskiptastofnun má stöðva, fella úr gildi leyfi fyrir eða skilyrða
 starfsemi almenns fjarskiptanets og/eða almennrar fjarskiptaþjónustu uppfylli
  hún ekki skilyrði laga þessara eða leyfisbréfs eða þegar grunnkröfum er ekki
                                   fullnægt.
        Starfi fjarskiptafyrirtæki eftir almennri heimild getur Póst- og
  fjarskiptastofnun tilkynnt því að það njóti ekki lengur almennrar heimildar
              og/eða gert fyrirtækinu að fara að settum skilyrðum.
 Fari rekstrarleyfishafi ekki að þeim skilyrðum sem honum hafa verið sett getur
  Póst- og fjarskiptastofnun dregið leyfið til baka, breytt því eða fellt það
 tímabundið úr gildi eða beitt sérstökum aðgerðum til að tryggja að farið sé að
                                  skilyrðunum.
Fjarskiptafyrirtækinu skal gefinn kostur á að tjá sig um skilyrðin og framkvæma
  nauðsynlegar úrbætur innan mánaðar nema um endurtekið brot sé að ræða en þá
   getur stofnunin þegar í stað tekið lokaákvörðun. Geri fjarskiptafyrirtækið
 úrbætur innan tilskilins tíma skal stofnunin innan tveggja mánaða frá íhlutun
 sinni fella úr gildi eða breyta, eftir því sem við á, ákvörðun sinni og birta
 rökstuðning þar að lútandi. Geri fyrirtækið ekki úrbætur innan tilskilins tíma
skal stofnunin innan tveggja mánaða frá íhlutun sinni staðfesta með rökstuðningi
                 ákvörðun sína og tilkynna leyfishafa um hana.
                               57. gr. Viðurlög.
    Brot á lögum þessum og reglugerðum settum samkvæmt þeim varða sektum, en
       fangelsi allt að sex mánuðum ef sakir eru miklar eða brot ítrekuð.
                   Gáleysisbrot skulu eingöngu varða sektum.
Brot gegn XI. kafla laganna um leynd og vernd fjarskipta varða refsingu svo sem
mælt er fyrir um í 1. mgr. Sé slíkt brot framið í ávinningsskyni, hvort sem er í
       eigin þágu eða annarra, má refsa með fangelsi allt að þremur árum.
Tæki og hluti sem hafa verið flutt inn í heimildarleysi, smíðuð eða starfrækt má
    gera upptæk, sbr. 69. gr. almennra hegningarlaga, með síðari breytingum.
 Þegar fjarskiptafyrirtæki fer ekki að skilyrðum sem sett eru í leyfisveitingu
     eða starfar án heimildar getur Póst- og fjarskiptastofnun með úrskurði
 afturkallað, bætt við skilyrði eða frestað einstaklingsbundnu leyfi eða beitt
 dagsektum sem nemi 50.000500.000 kr. á dag til að tryggja að eftir fyrirmælum
                            stofnunarinnar sé farið.
                         58. gr. Lögbundið gjaldsvæði.
  Notkunargjald fyrir talsímaþjónustu hjá hverjum rekstrarleyfishafa fyrir sig
skal vera hið sama alls staðar á landinu og skal innheimta sérstaks álags vegna
                            langlínusamtala óheimil.

                         XVII. kafli. Gildistaka o.fl.
                       59. gr. Almenn reglugerðarheimild.
      Samgönguráðherra setur í reglugerð^1) nánari fyrirmæli um framkvæmd
                                fjarskiptamála.
             ^1)[26]Rg. 866/2000, [27]rg. 532/2001, [28]rg. 298/2002.
                              60. gr. Gildistaka.
                     Lög þessi öðlast gildi 1. janúar 2000.

                            Ákvæði til bráðabirgða.
 I. Fjarskiptaleyfi sem eru í gildi við setningu laga þessara skulu halda gildi
 sínu í eitt ár frá gildistöku laganna, þó þannig að skilyrði í leyfinu sem eru
andstæð ákvæðum laganna falla niður. Póst- og fjarskiptastofnun skal þá gefa út
                    ný leyfisbréf til fjarskiptafyrirtækja.
 II. Rekstrarleyfishafa með umtalsverða markaðshlutdeild skal heimilað að færa
    fastagjöld fyrir talsíma til samræmis við kostnað að viðbættri hæfilegri
álagningu. Kostnaðarreikningar fyrir talsímaþjónustu skulu lagðir fyrir Póst- og
 fjarskiptastofnun eigi síðar en 1. mars 2000 og skal stofnunin með hliðsjón af
kostnaði ákveða fastagjald fyrir síma sem taka skal gildi eigi síðar en 1. apríl
  2000. Aðgangur að heimtaug skv. 20. gr. skal heimilaður sex mánuðum eftir að
   Póst- og fjarskiptastofnun hefur ákvarðað um fastagjöld fyrir talsíma til
                  samræmis við kostnað og hæfilega álagningu.
 III. Ákvæði 21. gr. um innlenda reikisamninga skal taka gildi 1. janúar 2001.
    IV. Þar til tilskipun ráðsins og þingsins 1999/5/EB frá 9. mars 1999, um
    þráðlausan fjarskiptabúnað og notendabúnað og gagnkvæma viðurkenningu á
  gerðarsamþykktum, hefur tekið gildi á Evrópska efnahagssvæðinu er heimilt að
   setja á markað notendabúnað sem Póst- og fjarskiptastofnun hefur framkvæmt
   prófun á og viðurkennt í samræmi við staðla þrátt fyrir að hann beri ekki
                                  CE-merkingu.

References

   Visible links
   1. http://www.althingi.is/dba-bin/lawformpr.pl?lnr=1999107
   2. file:///altext/stjt/2001.029.html
   3. file:///altext/stjt/2001.072.html
   4. file:///altext/stjt/2001.145.html
   5. http://www.reglugerd.is/interpro/dkm/WebGuard.nsf/key2/734-2000
   6. http://www.reglugerd.is/interpro/dkm/WebGuard.nsf/key2/086-2002
   7. file:///altext/stjt/2001.072.html
   8. http://www.reglugerd.is/interpro/dkm/WebGuard.nsf/key2/641-2000
   9. http://www.reglugerd.is/interpro/dkm/WebGuard.nsf/key2/813-2000
  10. file:///altext/stjtnr.html#1981075?k8
  11. file://1981075.html
  12. file:///altext/stjt/2001.145.html
  13. http://www.reglugerd.is/interpro/dkm/WebGuard.nsf/key2/641-2000
  14. http://www.reglugerd.is/interpro/dkm/WebGuard.nsf/key2/813-2000
  15. http://www.reglugerd.is/interpro/dkm/WebGuard.nsf/key2/199-2002
  16. file:///altext/stjt/2001.145.html
  17. http://www.reglugerd.is/interpro/dkm/WebGuard.nsf/key2/094-2002
  18. http://www.reglugerd.is/interpro/dkm/WebGuard.nsf/key2/960-2001
  19. http://www.reglugerd.is/interpro/dkm/WebGuard.nsf/key2/832-2000
  20. http://www.reglugerd.is/interpro/dkm/WebGuard.nsf/key2/401-2001
  21. http://www.reglugerd.is/interpro/dkm/WebGuard.nsf/key2/840-2001
  22. http://www.reglugerd.is/interpro/dkm/WebGuard.nsf/key2/280-2002
  23. http://www.reglugerd.is/interpro/dkm/WebGuard.nsf/key2/532-2001
  24. file:///altext/stjt/2001.029.html
  25. http://www.reglugerd.is/interpro/dkm/WebGuard.nsf/key2/053-2000
  26. http://www.reglugerd.is/interpro/dkm/WebGuard.nsf/key2/866-2000
  27. http://www.reglugerd.is/interpro/dkm/WebGuard.nsf/key2/532-2001
  28. http://www.reglugerd.is/interpro/dkm/WebGuard.nsf/key2/298-2002
