
   --------------------------------------------------------------------------

                                            Lög um húsnæðissparnaðarreikninga^1)

                              1985 nr. 49 26. júní

   --------------------------------------------------------------------------

   ^1)Falla brott 1. janúar 1997, en verður þó beitt við álagningu á því ári,
   sbr. [2]l. 111/1992, 32. gr.

                                     1. gr.
        Innlegg manna á húsnæðissparnaðarreikninga skapa rétt til
   skattafsláttar [skv. 2. mgr.]^1) innan þeirra marka og með þeim skilyrðum
   er í lögum þessum greinir, sbr. 68. gr. laga nr. 75/1981, um tekjuskatt og
   eignarskatt, með síðari breytingum, enda beri þeir ótakmarkaða skattskyldu
   hér á landi samkvæmt 1. gr. þeirra laga.
        [Skattafsláttur skv. 1. mgr. skal vera sem hér segir:

   1.
           Á árinu 1994 skal skattafslátturinn vera 20% af innleggi á
           tekjuárinu 1993.
   2.
           Á árinu 1995 skal skattafslátturinn vera 15% af innleggi á
           tekjuárinu 1994.
   3.
           Á árinu 1996 skal skattafslátturinn vera 10% af innleggi á
           tekjuárinu 1995.
   4.
           Á árinu 1997 skal skattafslátturinn vera 5% af innleggi á
           tekjuárinu 1996.
   5.
           Eftir árslok 1996 skapa innlegg á húsnæðissparnaðarreikninga ekki
           rétt til skattafsláttar samkvæmt lögum þessum.]^1)

   ^1)[3]L. 111/1992, 30. gr.

                                     2. gr.
        Húsnæðissparnaðarreikninga geta þeir menn, er um ræðir í 1. gr. og
   náð hafa 16 ára aldri á tekjuárinu, stofnað með samningi við innlenda
   viðskiptabanka og sparisjóði.
        Í samningnum skal kveðið á um reglubundinn sparnað allan binditíma
   reikningsins skv. 3. gr. Á hverju heilu tekjuári skal lágmarksfjárhæð vera
   12.000 kr. en hámarksfjárhæð 120.000 kr., sbr. þó 7. gr. um breytingar
   samkvæmt byggingarvísitölu. Spariféð leggist inn á reikninginn eigi
   sjaldnar en á hverjum ársfjórðungi almanaksársins og nemi á ársfjórðungi
   eigi lægri fjárhæð en 3.000 kr. og eigi hærri fjárhæð en 30.000 kr.
        Samið skal fyrir fram til a.m.k. eins árs í senn um jöfn mánaðarleg
   eða ársfjórðungsleg innlegg en umsaminni fjárhæð má breyta árlega miðað
   við upphaf almanaksárs innan þeirra marka er getur í 2. mgr. Þó er heimilt
   að semja fyrir fram um lækkun á umsömdum sparnaði miðað við ársfjórðunga.
        Hver maður getur aðeins átt einn húsnæðissparnaðarreikning í senn.

                                     3. gr.
        Húsnæðissparnaðarreikningar skulu bundnir til tíu ára, talið frá
   upphafi þess mánaðar er sparnaður hófst. Að þeim tíma liðnum er innstæða
   til frjálsrar ráðstöfunar reikningseiganda. Þeir, sem orðnir eru 67 ára
   eða eru 75% öryrkjar, geta þó fengið fé sitt til frjálsrar ráðstöfunar að
   fimm árum liðnum. Framlengja má binditíma umfram tíu ár um eitt ár í senn,
   þó mest um fimm ár.
        Kaupi reikningseigandi íbúðarhúsnæði til eigin nota eða hefji
   byggingu slíks húsnæðis skal innstæðan þó laus frá þeim tíma er hann
   staðfestir kaupin eða bygginguna við banka eða sparisjóð með framvísun
   kaupsamnings eða vottorðs byggingarfulltrúa um að bygging sé hafin, þó
   aldrei fyrr en full þrjú ár eru liðin frá því að fyrst var lagt inn á
   reikninginn. Sama gildir ef reikningseigandi hefur lagt í verulegar
   endurbætur á eigin íbúðarhúsnæði enda nemi kostnaður við endurbæturnar
   a.m.k. 20% af fasteignamati húsnæðisins í ársbyrjun og reikningseigandi
   framvísi vottorði skattstjóra þar að lútandi. Úttektarfjárhæð má þó eigi
   fara fram úr kostnaðinum við endurbæturnar.

                                     4. gr.
        Húsnæðissparnaðarreikningar eru sérstakir reikningar við innlenda
   banka eða sparisjóði sem bera skulu nafn og nafnnúmer eiganda. Bankar eða
   sparisjóðir skulu ókeypis og ótilkvaddir afhenda skattstjóra upplýsingar í
   því formi, sem ríkisskattstjóri ákveður, um innstæður hvers manns á slíkum
   reikningi, um innlegg á og úttekt af slíkum reikningum á árinu og önnur
   atriði er máli skipta.
        Húsnæðissparnaðarreikningar skulu á hverjum tíma njóta bestu
   ávöxtunarkjara almennra innlánsreikninga í viðkomandi banka eða
   sparisjóði.
        Í samningi um húsnæðissparnaðarreikning skal tekið fram hvort
   reikningseigandi eigi við úttekt af reikningnum rétt á láni frá viðkomandi
   banka eða sparisjóði, hvert hlutfall það lán sé af innstæðunni og með
   hvaða kjörum slík lán standi til boða.
        Óski banki eða sparisjóður eftir að stofna innlánaflokk
   húsnæðissparnaðarreikninga í samræmi við ákvæði laga þessara skal hann
   fyrir fram leita staðfestingar fjármálaráðherra á að fyrirhugað
   reikningsform fullnægi skilyrðum laganna.

                                     5. gr.
        Dragist innborgun umsamins innleggs eða hluta þess fram yfir lok
   ársfjórðungs er það skyldi lagt inn samkvæmt samningi við banka eða
   sparisjóð skv. 2. gr. skapar sá hluti innleggs, sem dregst fram yfir lok
   ársfjórðungs, ekki rétt til skattafsláttar.
        Hafi ekki verið gerð skil á öllu umsömdu innleggi fyrir lok
   almanaksárs skapar innlegg ársins engan rétt til skattafsláttar og skal
   skattstjóri þá gera reikningseiganda að endurgreiða þann skattafslátt sem
   honum hefur nýst vegna innleggs á reikninginn á næstu tveim árum þar á
   undan að viðbættu 25% álagi. Sama gildir brjóti reikningseigandi að öðru
   leyti í verulegum atriðum þau skilyrði sem um reikningana gilda. [Ákvæði
   1. málsl. þessarar málsgreinar skulu ekki gilda þótt maður, sem stofnað
   hefur húsnæðissparnaðarreikning fyrir 1. janúar 1993, geri ekki skil á
   öllu umsömdu innleggi sem leggja bar inn eftir þann tíma.]^1)
        Verði ekki af kaupum, þrátt fyrir gerð kaupsamnings samkvæmt 2. mgr.
   3. gr., skal leggja úttekið fé aftur inn á reikning innan þriggja mánaða
   frá því að ljóst er að ekki varð af kaupunum. Ella skal endurgreiða allan
   nýttan skattafslátt að viðbættu 25% álagi, sbr. þó 1. mgr. [4]97. gr. laga
   nr. 75/1981, um tekjuskatt og eignarskatt.
        Hafi gjaldþol manns skerst verulega vegna þeirra atvika er greinir í
   [5]66. gr. laga nr. 75/1981, um tekjuskatt og eignarskatt, með síðari
   breytingum, eftir að samið var um stofnun húsnæðissparnaðarreiknings skulu
   ákvæði 2. mgr. þó ekki gilda ef ætla má að þessi atvik hafi gert honum
   ókleift að standa við samning um reglubundinn sparnað.
        Brot á samningi um reglubundinn sparnað breytir engu um binditíma
   reiknings. skv. 3. gr.

   ^1)[6]L. 111/1992, 31. gr.

                                     6. gr.
        Reikningseigandi getur ekki framselt, veðsett né á annan hátt
   ráðstafað innstæðu sinni á húsnæðissparnaðarreikningi. Innstæðan er
   undanþegin aðför skuldheimtumanna. Verði reikningseigandi gjaldþrota
   fellur binding innstæðu niður. Við andlát innstæðueiganda rennur innstæðan
   til dánarbúsins án bindingar. Komi til skilnaðar má skipta inneign á
   reikningum milli hjónanna en slík skipting hefur engin áhrif á binditíma
   reikninganna.

                                     7. gr.
        Fjárhæðir þær, er um getur í 2. mgr. 2. gr., skulu vera
   grunnfjárhæðir. Skulu þær breytast árlega í samræmi við breytingar er
   verða kunna á byggingarvísitölu, í fyrsta skipti vegna innborgana á árinu
   1986 miðað við breytingu á byggingarvísitölu frá 31. desember 1984 til 31.
   desember 1985. Ríkisskattstjóri skal fyrir upphaf tekjuárs birta nýju
   fjárhæðirnar.

                                     8. gr.
        Fjármálaráðherra setur með reglugerð^1) nánari ákvæði um framkvæmd
   laga þessara.

   ^1)Rg. 24/1989.

                                     9. gr.
        Lög þessi öðlast þegar gildi ...

References

   Visible links
   1. http://www.althingi.is/dba-bin/lawformpr.pl?lnr=1985049
   2. file:///altext/stjt/1992.111.html
   3. file:///altext/stjt/1992.111.html
   4. file://1981075.html#g97
   5. file://1981075.html#g66
   6. file:///altext/stjt/1992.111.html
