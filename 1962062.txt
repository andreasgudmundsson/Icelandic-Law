
   --------------------------------------------------------------------------

                         Lög um síldarútvegsnefnd og útflutning saltaðrar síldar

                             1962 nr. 62 21. apríl

   --------------------------------------------------------------------------

                                     1. gr.
        [Síldarútvegsnefnd skipuleggur og hefur eftirlit með verkun saltaðrar
        síldar, svo og með útflutningi hennar, eins og nánar er kveðið á um í
                                                                lögum þessum.
              Nefndin skal skipuð átta mönnum til þriggja ára í senn, sem hér
         segir: Sameinað Alþingi kýs þrjá menn hlutfallskosningu, en ráðherra
    skipar fimm menn, eftir tilnefningu Alþýðusambands Íslands, Landssambands
     ísl. útvegsmanna, Félags síldarsaltenda á Norður- og Austurlandi, Félags
      síldarsaltenda á Suðvesturlandi og einn eftir sameiginlegri tilnefningu
   tveggja síðast greindra félaga. Varamenn skulu kosnir og tilnefndir á sama
   hátt. Vanræki aðili tilnefningu aðalmanns eða varamanns í nefndina, skipar
                                                 ráðherra þá án tilnefningar.
            Ráðherra skipar formann og varaformann nefndarinnar úr hópi hinna
                                þingkjörnu nefndarmanna, til eins árs í senn.
              Séu atkvæði jöfn við atkvæðagreiðslu í nefndinni, ræður atkvæði
                                                           formanns úrslitum.
        Heimili síldarútvegsnefndar, varnarþing og aðalskrifstofa skal vera á
         Siglufirði, en nefndin skal einnig hafa skrifstofur í Reykjavík og á
                                                                 Austurlandi.
                                                Nefndin ræður sér starfsfólk.
                Ráðherra ákveður laun nefndarmanna, og greiðast þau af tekjum
                                                            nefndarinnar.]^1)

   ^1)[2]L. 54/1968, 1. gr.

                                     2. gr.
        Tekjur síldarútvegsnefndar skulu vera 2% af fob-verði útfluttrar
   síldar og allt að 5% af rekstrarvörum til síldarsöltunar, sem nefndin
   hefur til sölumeðferðar. Árlegur tekjuafgangur nefndarinnar skal lagður í
   sérstakan sjóð í vörslu nefndarinnar. Sjóði þessum má eingöngu verja í
   þágu síldarútvegsins samkvæmt ákvörðun nefndarinnar og með samþykki
   ráðherra.

                                     3. gr.
        Síldarútvegsnefnd veitir leyfi til söltunar á síld fyrir innlendan og
   erlendan markað með þeim skilyrðum, sem hún telur nauðsynleg til að
   tryggja sem best rétt hlutföll söltunar á hina einstöku markaði, góða
   verkun og geymslu síldarinnar. Hún hefur forgöngu um markaðsleit fyrir
   síld og annast um, að gerðar séu tilraunir með útflutning á síld, sem
   verkuð er með öðrum aðferðum en nú eru tíðkaðar, og annað það, sem orðið
   getur þeim til hagsbóta, sem vinna að framleiðslu saltaðrar síldar.
        Heimilt er síldarútvegsnefnd að setja umráðamönnum skipa þeirra, er
   veiða síld til söltunar, reglur um meðferð síldarinnar um borð í skipunum
   og við löndun síldarinnar. Sé réttum reglum eigi hlýtt, getur nefndin
   svipt viðkomandi rétti til þess að leggja upp síld til söltunar um lengri
   eða skemmri tíma.

                                     4. gr.
        Enginn má bjóða til sölu, selja eða flytja til útlanda saltaða síld,
   sem íslensk skip veiða, eða verkuð er hér á landi eða lögð á land verkuð,
   nema löggilding síldarútvegsnefndar komi til.
        Eigi má afgreiða farmskírteini fyrir síldarsendingum til útlanda,
   nema ákvæðum 4. og 5. gr. sé fullnægt.
        Söltuð síld í neytendaumbúðum, s.s. niðurlögð síld og niðursoðin, er
   undanskilin ákvæðum þessara laga, eins og nánar verður kveðið á um í
   reglugerð.
        Þrátt fyrir ákvæði þessarar greinar, er síldarútvegsnefnd heimilt að
   veita undanþágu fyrir smásendingum af síld, þegar sérstaklega stendur á.

                                     5. gr.
        Síldarútvegsnefnd löggildir útflytjendur saltaðrar síldar með þeim
   skilmálum, sem nefndin telur nauðsynlega um löggildingartíma, framboð og
   lágmarksverð, um skiptingu markaðsstaða, útflutningstíma og annað það, sem
   tryggir sem öruggasta sölu saltsíldarframleiðslu landsmanna. Nefndin gerir
   þær ráðstafanir, sem hún telur við þurfa til að tryggja, að
   löggildingarskilmálum sé fullnægt.
        Til þess að geta fengið löggildingu sem útflytjandi samkvæmt þessari
   grein, skal hlutaðeigandi fullnægja ákvæðum [3]laga nr. 52 27. júní
   1925,^1) um verslunaratvinnu, og ráða yfir því lágmarksmagni saltsíldar,
   sem nefndin ákveður.
        Með reglugerð má ákveða, að síldarútflytjendur skuli skyldir að taka
   síld til sölu af framleiðendum, gegn hæfilegri hámarksþóknun, enda sé
   síldin markaðshæf vara, og annað það, sem greiðir fyrir því, að allir
   síldarframleiðendur njóti sem fyllsts jafnréttis um sölu framleiðslu
   sinnar.

   ^1)Nú [4]l. 41/1968.

                                     6. gr.
        Útflytjendur og síldarsaltendur eru skyldir að gefa nefndinni allar
   upplýsingar, sem hún óskar, um hvað eina, sem snertir söltun, sölu og
   útflutning síldar, og hefur nefndin frjálsan aðgang að verslunarbókum og
   skjölum þeirra hér að lútandi. Nefndin og starfsmenn hennar eru bundin
   þagnarheiti um viðskiptamál útflytjanda, er þau verða áskynja um á þennan
   hátt.
        Skýrslur um síldarsöltun skulu sendar nefndinni daglega.

                                     7. gr.
        Síldarútvegsnefnd er heimilt að takmarka síldarsöltun, ákveða hvenær
   söltun megi hefjast eða banna söltun um skemmri eða lengri tíma, ef
   nefndin telur slíkar ráðstafanir nauðsynlegar til að tryggja gæði
   saltsíldarinnar eða sölu hennar.

                                     8. gr.
        Ráðherra er heimilt, að fengnum tillögum síldarútvegsnefndar, að
   veita heildarsamtökum síldarsaltenda eða síldarútvegsnefnd einkarétt til
   útflutnings á saltaðri síld eða einkarétt til útflutnings á saltaðri síld,
   sem verkuð er með tilteknum verkunaraðferðum eða seld til ákveðinna landa.

                                     9. gr.
        Sé síldarútvegsnefnd eða heildarsamtökum síldarsaltenda veittur
   einkaréttur samkvæmt 8. gr., skal hver síldarsaltandi bera ábyrgð á gæðum
   sinnar síldar, en allir saltendur fá jafnt verð fyrir síld, sömu gæða,
   pökkunar og tegundar, enda sé síldin flutt út með leyfi nefndarinnar og
   fengist hafi fyrir hana eigi lægra verð en fyrirframselda síld af
   sambærilegum gæðum.
        Greiða skal af óskiptu síldarandvirði, áður en jafnaðarverð er
   fundið, hæfilegt gjald að dómi síldarútvegsnefndar fyrir geymslu, pökkun
   og annan kostnað í sambandi við sérstaka verkun og meðferð síldarinnar.

                                    10. gr.
        Ráðherra setur með reglugerð^1) nánari fyrirmæli um framkvæmd laga
   þessara.

   ^1)Rg. 243/1968, sbr. 199/1969 og 194/1991.

                                    11. gr.
        Brjóti löggiltur útflytjandi eða söltunarleyfishafi gegn ákvæðum laga
   þessara eða fyrirmæla, sem sett eru samkvæmt þeim, getur síldarútvegsnefnd
   svipt hann þeim réttindum sínum, enda hafi hann ekki sinnt áminningu
   nefndarinnar.
        Brot gegn lögum þessum og reglugerðum, settum samkvæmt þeim, skulu
   sæta meðferð opinberra mála og varða sektum ...,^1) nema þyngri refsing
   liggi við samkvæmt öðrum lögum.

   ^1)[5]L. 75/1982, 29. gr.

References

   Visible links
   1. http://www.althingi.is/dba-bin/lawformpr.pl?lnr=1962062
   2. file:///altext/stjtnr.html#1968054?g1
   3. file:///altext/stjtnr.html#1925052
   4. file://1968041.html
   5. file:///altext/stjtnr.html#1982075?g29
