
   --------------------------------------------------------------------------

                                                 Lög um Slysavarnaskóla sjómanna

                             1991, nr. 33, 19. mars

   --------------------------------------------------------------------------

                                     1. gr.
           Slysavarnafélag Íslands skal starfrækja Slysavarnaskóla sjómanna
   og fer Slysavarnafélagið með yfirstjórn skólans er starfar á vegum þess og
   ábyrgð.
           Markmið skólans er að auka öryggi sjómanna með fræðslu og þjálfun
   í meðferð björgunar- og öryggisbúnaðar og almennri fræðslu um slysavarnir
   á sjó.

                                     2. gr.
           Slysavarnaskóli sjómanna skal halda námskeið fyrir starfandi og
   verðandi sjómenn um öryggis- og björgunarmál á helstu útgerðarstöðum
   landsins og annast öryggis- og slysavarnafræðslu fyrir nemendur í
   skipstjórnar- og vélstjórnarnámi.
           Aðalkennslugreinar skólans eru: Fræðsla um öryggismál,
   slysavarnir, björgunaraðferðir, skyndihjálp, flutningur sjúkra og
   slasaðra, meðferð björgunarbúnaðar, slökkvibúnaðar og reykköfunartækja.

                                     3. gr.
           Samgönguráðherra skipar fimm manna skólanefnd Slysavarnaskóla
   sjómanna til fjögurra ára í senn. Einn skal tilnefndur af Sjómannasambandi
   Íslands, einn af Farmanna- og fiskimannasambandi Íslands og þrír
   tilnefndir af Slysavarnafélagi Íslands. Ráðherra skipar einn fulltrúa
   Slysavarnafélags Íslands formann skólanefndar.
           Meginhlutverk skólanefndar er að fjalla um málefni
   Slysavarnaskólans, einkum varðandi tækjakaup og búnað hans, viðhald,
   framkvæmdir og áframhaldandi uppbyggingu. Skólanefnd gerir, að fenginni
   umsögn öryggisfræðslunefndar sjómanna, tillögur til stjórnar
   Slysavarnafélags Íslands um námskeiðahald, námsskrá og lengd námskeiða á
   vegum skólans.

                                     4. gr.
           Skólanefnd ræður skólastjóra Slysavarnaskóla sjómanna en um
   mannaráðningar fer samkvæmt lögum Slysavarnafélags Íslands.

                                     5. gr.
           Kostnaður við rekstur skólans skal greiddur úr ríkissjóði.
   Slysavarnafélag Íslands gerir fjárhagsáætlun fyrir skólann og leggur fyrir
   samgönguráðuneytið til staðfestingar.

                                     6. gr.
           Lög þessi öðlast þegar gildi.

        Ákvæði til bráðabirgða.

           Samgönguráðherra skal eigi síðar en 1. febrúar 1993 leggja fram
   frumvarp til laga um breyting á lögum um lögskráningu sjómanna sem m.a.
   kveði á um skyldu sjómanna, sem lögskráðir eru, til að hafa hlotið
   grundvallarfræðslu um öryggismál í Slysavarnaskóla sjómanna þegar
   lögskráning fer fram.

References

   Visible links
   1. http://www.althingi.is/dba-bin/lawformpr.pl?lnr=1991033
