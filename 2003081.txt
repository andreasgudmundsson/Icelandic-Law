                                    dálkum.

   --------------------------------------------------------------------------

                               Lög um fjarskipti

                              2003 nr. 81 26. mars

   --------------------------------------------------------------------------

 Tóku gildi 25. júlí 2003, sjá þó ákvæði 76. gr. laganna. EES-samningurinn: XI.
   viðauki tilskipun 1999/5/EB, reglugerð 2887/2000/EB, tilskipun 2002/19/EB,
 2002/20/EB, 2002/21/EB, 2002/22/EB, 2002/58/EB og 2002/77/EB. Breytt með [2]l.
                      129/2004 (taka gildi 31. des. 2005).

            I. kafli. Markmið og gildissvið. Stjórn fjarskiptamála.
                         1. gr. Markmið og gildissvið.
      Lög þessi gilda um fjarskipti, fjarskiptaþjónustu og fjarskiptanet.
 Markmið laganna er að tryggja hagkvæm og örugg fjarskipti hér á landi og efla
                      virka samkeppni á fjarskiptamarkaði.
 Íslenska ríkið skal tryggja eftir því sem unnt er að öllum landsmönnum bjóðist
  aðgangur að fjarskiptaþjónustu, eftir því sem nánar er mælt fyrir um í lögum
                                    þessum.
    Fjarskipti sem eingöngu eru boð eða sendingar með þræði innan húsakynna
heimilis, fyrirtækis eða stofnunar, svo sem í sjúkrahúsum, gistihúsum, skólum og
                    verksmiðjum, heyra ekki undir lög þessi.
          Lög þessi gilda ekki um efni sem sent er á fjarskiptanetum.
                         2. gr. Stjórn fjarskiptamála.
                Samgönguráðherra fer með yfirstjórn fjarskipta.
   Póst- og fjarskiptastofnun skal hafa umsjón með fjarskiptum innan lögsögu
         íslenska ríkisins og hafa eftirlit með framkvæmd laga þessara.

                            II. kafli. Orðskýringar.
              3. gr. Merking orða í lögum þessum er sem hér segir:
     1. Aðgangur: Að veita öðru fjarskiptafyrirtæki aðgang að fjarskiptaneti,
aðstöðu eða fjarskiptaþjónustu samkvæmt fastsettum skilmálum í þeim tilgangi að
                           veita fjarskiptaþjónustu.
    2. Almenn talsímaþjónusta: Þjónusta opin almenningi sem miðlar innlendum og
   alþjóðlegum símtölum um notendabúnað sem er tengdur föstum nettengipunkti.
    3. Almenningssími: Sími sem er opinn almenningi til notkunar gegn greiðslu.
      4. Almennt talsímanet: Fjarskiptanet sem er notað til að bjóða almenna
  talsímaþjónustu. Netið gerir flutning milli nettengipunkta mögulegan, bæði á
           tali og öðrum tegundum boðskipta, svo sem faxi og gögnum.
   5. Almennt fjarskiptanet: Fjarskiptanet sem er notað að öllu eða mestu leyti
                    til að bjóða almenna fjarskiptaþjónustu.
    6. Alþjónusta: Afmarkaðir þættir fjarskipta af tilteknum lágmarksgæðum sem
boðnir eru öllum notendum á viðráðanlegu verði, óháð landfræðilegri staðsetningu
                                    þeirra.
      7. Áskrifandi: Einstaklingur eða lögaðili sem er aðili að samningi við
     seljanda almennrar fjarskiptaþjónustu um afhendingu slíkrar þjónustu.
    8. Breiðskjársjónvarpsþjónusta: Sjónvarpsþjónusta sem samanstendur að öllu
    leyti eða hluta til af dagskrárefni sem er framleitt til þess að sýna í
                     breiðskjárformi með mynd í fullri hæð.
     9. Fast forval: Möguleiki sem áskrifendum í talsímaþjónustu er boðinn og
  gefur þeim kost á að velja að ákveðnum flokkum símtala sé beint til ákveðins
  þjónustuveitanda, sem valinn er fyrir fram, án þess að nota þurfi forskeyti
                          viðkomandi þjónustuveitanda.
   10. Fjarskiptafyrirtæki: Einstaklingur eða lögaðili sem hefur tilkynnt Póst-
      og fjarskiptastofnun um fyrirhugaðan rekstur fjarskiptaþjónustu eða
                                fjarskiptanets.
   11. Fjarskiptafyrirtæki með umtalsverða markaðshlutdeild: Fjarskiptafyrirtæki
        sem Póst- og fjarskiptastofnun hefur skilgreint með umtalsverða
                               markaðshlutdeild.
    12. Fjarskiptanet: Sendikerfi og þar sem það á við skiptistöðvar, beinar og
  önnur úrræði sem gera mögulegt að miðla merkjum eftir þræði, þráðlaust, með
   ljósbylgjum, rafdreifikerfi, háspennulínum eða með öðrum rafsegulaðferðum,
             þ.m.t. net fyrir hljóð- og sjónvarp og kapalsjónvarp.
   13. Fjarskiptavirki: Hvers konar tæki, tækjahlutar, leiðslur, búnaður og því
um líkt sem sérstaklega er ætlað að koma á fjarskiptum eða reka þau hvort heldur
                         er til sendingar eða móttöku.
   14. Fjarskiptaþjónusta: Þjónusta sem að nokkru eða öllu leyti felst í því að
                        beina merkjum um fjarskiptanet.
   15. Fjarskipti: Hvers konar sending og móttaka tákna, merkja, skriftar, mynda
 og hljóða eða hvers konar boðmiðlun eftir leiðslum, með þráðlausri útbreiðslu
                           eða öðrum rafsegulkerfum.
   16. Forritatengsl: Hugbúnaðartengsl milli forrita, sem eru gerð aðgengileg af
      útvarpsstöðvum eða þjónustuveitendum, og úrræða í þróuðum stafrænum
          sjónvarpsbúnaði fyrir stafræna sjón- og hljóðvarpsþjónustu.
   17. Forskeyti: Númer sem notandi verður að velja á undan símanúmeri til að fá
                            aðgang að þjónustuaðila.
     18. Heimtaug: Koparlína sem tengir nettengipunkt í húsnæði áskrifanda við
         tengigrind eða samsvarandi aðstöðu í hinu almenna talsímaneti.
    19. Nettengipunktur: Efnislegur tengipunktur þar sem áskrifanda er veittur
                      aðgangur að almennu fjarskiptaneti.
      20. Notandi: Einstaklingur eða lögaðili sem notar eða sækir um að nota
                          almenna fjarskiptaþjónustu.
      21. Númer og vistföng: Röð tákna sem eru notuð til að auðkenna einstaka
                        áskrifendur í fjarskiptavirkjum.
    22. Samhýsing: Aðgangur að rými og tækniþjónustu sem er nauðsynlegur til að
      koma viðeigandi búnaði rétthafa fyrir með góðu móti og tengja hann.
        23. Samruni: Um skilgreiningu á samruna fer eftir samkeppnislögum.
   24. Samtenging: Efnisleg og rökvís tenging fjarskiptaneta sem gerir notendum
  kleift að eiga samskipti við aðra notendur eða fá aðgang að þjónustu sem er
veitt af öðru fjarskiptafyrirtæki. Ekki skiptir máli hvort þjónustan er veitt af
eigendum netsins eða öðrum aðilum sem kunna að hafa aðgang að fjarskiptanetinu.
   25. Skaðleg truflun: Truflun sem setur í hættu, rýrir alvarlega, hindrar eða
                truflar endurtekið þráðlausa fjarskiptaþjónustu.
     26. Skilyrt aðgangskerfi: Sérhver tæknileg ráðstöfun eða fyrirkomulag sem
             veitir aðgang að lokaðri hljóð- eða sjónvarpsþjónustu.
   27. Virðisaukandi þjónusta: Þjónusta þar sem virðisaukandi þáttum er bætt við
                              fjarskiptaþjónustu.
     28. Yfirgjald: Gjald fyrir virðisaukandi þjónustu sem er hærra en almennt
                                 símtalagjald.
   29. Þróaður stafrænn sjónvarpsbúnaður: Aðgangskassi sem tengist sjónvarpstæki
     eða stafrænt sjónvarpstæki sem getur tekið á móti stafrænni gagnvirkri
                               sjónvarpsþjónustu.

                  III. kafli. Heimild til fjarskiptastarfsemi.
                               4. gr. Heimildir.
    Fjarskiptafyrirtæki hafa almenna heimild til reksturs fjarskiptaneta og
fjarskiptaþjónustu. Heimild þessi nær til einstaklinga og lögaðila sem staðfestu
      hafa innan Evrópska efnahagssvæðisins og enn fremur í aðildarríkjum
   Alþjóðaviðskiptastofnunarinnar, eftir því sem samgönguráðherra ákveður með
                                 reglugerð.^1)
Fjarskiptafyrirtæki sem býður fjarskiptanet, fjarskiptaþjónustu eða aðstöðu sem
tengist fjarskiptanetum og þjónustu skal tilkynna það Póst- og fjarskiptastofnun
    áður en starfsemi hefst og veita upplýsingar sem nauðsynlegar eru vegna
         skráningar á viðkomandi fjarskiptafyrirtæki og starfsemi þess.
Póst- og fjarskiptastofnun skal halda skrá yfir öll fjarskiptafyrirtæki sem hafa
    tilkynnt að þau muni starfa á grundvelli almennrar heimildar. Að beiðni
   fjarskiptafyrirtækis skal Póst- og fjarskiptastofnun innan viku frá því að
 beiðni barst stofnuninni gefa út staðfestingu þess að fyrirtækið hafi tilkynnt
                              sig til skráningar.
                                ^1)[3]Rg. 734/2000.
              5. gr. Lágmarksréttindi sem fylgja almennri heimild.
  Fjarskiptafyrirtæki sem hafa almenna heimild skv. 4. gr. eiga rétt á að reka
 fjarskiptanet eða fjarskiptaþjónustu og að leggja fram umsóknir um heimild til
                        að koma upp aðstöðu skv. 69. gr.
     Almenn heimild veitir fyrirtækjum sem bjóða eða hyggjast bjóða almenna
 fjarskiptaþjónustu og almenn fjarskiptanet rétt til að semja um samtengingu og
þar sem það á við að fá aðgang að eða samtengingu við önnur fjarskiptafyrirtæki.
     Almenn heimild veitir sömuleiðis rétt til þess að koma til greina sem
                              alþjónustuveitandi.
                      6. gr. Skilyrði almennrar heimildar.
Póst- og fjarskiptastofnun skal setja reglur^1) um almennar heimildir. Skilyrði
      skulu vera hlutlæg og skýr og jafnræðis gætt við veitingu heimilda.
              Skilyrði geta verið eitt eða fleiri af eftirtöldum:
            a. að greitt verði í jöfnunarsjóð alþjónustu skv. 22. gr.,
   b. að tryggð verði gagnkvæm starfræksla þjónustu og samtenging neta í samræmi
                                  við 24. gr.,
    c. að áskrifendum fjarskiptafyrirtækja verði tryggður aðgangur að númerum,
     d. kröfur varðandi umhverfisvernd og skipulag, kröfur tengdar aðgangi að
 almenningum eða eignarlöndum, skilyrði tengd samhýsingu og samnýtingu aðstöðu,
fjárhagslegar eða tæknilegar ábyrgðir sem nauðsynlegar eru til að tryggja rétta
                              útfærslu framkvæmda,
             e. um skyldur um dreifingu útvarpsdagskrár, sbr. 55. gr.,
              f. um verndun persónuupplýsinga og friðhelgi einkalífs,
                 g. um neytendavernd á sviði fjarskiptastarfsemi,
        h. um takmarkanir að því er varðar sendingu á ólöglegu innihaldi og
                takmarkanir á skaðlegu innihaldi sjónvarpsefnis,
    i. að veittar verði nauðsynlegar upplýsingar vegna skráningar og eftirlits,
   j. að heimila þar til bærum yfirvöldum að hafa afskipti af fjarskiptanetum í
         samræmi við ákvæði um úrvinnslu og meðferð persónuupplýsinga,
          k. að tryggja fjarskipti milli björgunarsveita og yfirvalda og
       útvarpssendingar til almennings þegar stórslys og hamfarir verða,
     l. um ráðstafanir til að takmarka áhættu almennings af rafsegulsviðum sem
                          stafar frá fjarskiptanetum,
             m. um aðgangsskyldur aðrar en greint er frá í VII. kafla,
    n. um að viðhalda heildstæði almennra fjarskiptaneta, þ.m.t. skilyrði um að
     koma í veg fyrir rafsegultruflanir milli fjarskiptaneta eða þjónustu,
              o. um öryggi almennra neta gagnvart ólöglegum aðgangi,
   p. um notkun tíðna þegar slík notkun er ekki háð einstakri úthlutun réttinda
                              til að nota tíðnir,
     q. um ráðstafanir gerðar til að tryggja að fylgt verði stöðlum eða kröfum
                                  skv. 59. gr.
Póst- og fjarskiptastofnun getur að auki sett skilyrði sem varða rekstraröryggi
 neta, tryggingu um samstæði neta og samhæfni mismunandi þjónustu. Til þess að
        tryggja öryggi fjarskipta landsins við umheiminn getur Póst- og
fjarskiptastofnun gert að skilyrði að fjarskiptafyrirtæki sem reka talsíma- eða
   gagnaflutningssambönd til útlanda noti til þess fleiri en eina leið og að
           fyrirtækin geri ráðstafanir til þess að flytja talsíma- og
   gagnaflutningsþjónustu við útlönd af bilaðri eða rofinni leið yfir á aðra
               nothæfa leið innan tímamarka sem stofnunin setur.
         Póst- og fjarskiptastofnun getur sett það skilyrði að eigendur
    fjarskiptafyrirtækis með umtalsverða markaðshlutdeild rýri ekki efnahag
   fyrirtækisins eða geri aðrar óvenjulegar ráðstafanir sem dragi verulega úr
    möguleikum fyrirtækisins til að uppfylla skyldur samkvæmt þessum lögum.
Póst- og fjarskiptastofnun er heimilt að leggja sérstakar kvaðir á fyrirtæki sem
reka fjarskiptanet eða fjarskiptaþjónustu, í samræmi við ákvæði laga þessara um
                       aðgang, samtengingu og alþjónustu.
                                ^1)[4]Rgl. 86/2002.

                      IV. kafli. Úthlutun tíðna og númera.
                  7. gr. Réttindi til að nota tíðnir og númer.
Þegar réttindi til notkunar ákveðinna tíðna og númera falla ekki undir p-lið 2.
 mgr. 6. gr. skal Póst- og fjarskiptastofnun að fenginni umsókn úthluta slíkum
réttindum til fjarskiptafyrirtækja sem reka eða nota fjarskiptanet eða þjónustu
 samkvæmt almennri heimild. Einnig má úthluta réttindum fyrir notkun tíðna til
  útvarpsstöðva að lokinni opinni og gegnsærri málsmeðferð án mismununar, enda
 þjóni slík úthlutun markmiðum stjórnvalda. Að auki má úthluta réttindum fyrir
notkun tíðna til aðila sem starfrækja þráðlausan fjarskiptabúnað til eigin nota.
  Réttindi samkvæmt þessari grein eru bundin við nafn og er framsal óheimilt.
                     8. gr. Samruni og skipting fyrirtækja.
Ef fjarskiptafyrirtæki sem hefur réttindi til tíðninotkunar tekur þátt í samruna
getur Póst- og fjarskiptastofnun fellt réttindi þess til tíðninotkunar úr gildi
  að fullu eða að hluta til eða breytt skilyrðum réttinda ef hætta er á því að
 samkeppni eða hagkvæmri nýtingu tíðnirófsins verði hamlað eða forsendur fyrir
    veitingu tíðniréttinda eru að öðru leyti verulega breyttar eða brostnar.
 Tilkynna skal Póst- og fjarskiptastofnun um samruna skv. 1. mgr. eigi síðar en
  einni viku eftir að samningi um hann er lokið eða tilkynnt er opinberlega um
  yfirtökuboð eða að tiltekinn aðili hafi náð yfirráðum í fyrirtæki. Póst- og
 fjarskiptastofnun skal tilkynna viðkomandi fyrirtækjum innan þrjátíu daga frá
 því að fullnægjandi tilkynning berst ef hún telur ástæðu til að taka málið til
 athugunar. Ákvörðun um niðurfellingu eða breytingu á réttindum skal taka eigi
síðar en þremur mánuðum eftir tilkynningu Póst- og fjarskiptastofnunar. Vanræki
fyrirtæki tilkynningarskyldu skv. 1. mgr. getur Póst- og fjarskiptastofnun tekið
 málið til athugunar og ákvörðunar þegar stofnunin fær vitneskju um viðkomandi
            samruna. Um málsmeðferð fer samkvæmt þessari málsgrein.
  Ef fyrirtæki sem hefur réttindi til tíðninotkunar er skipt í tvö eða fleiri
      fyrirtæki getur Póst- og fjarskiptastofnun heimilað að réttindi til
 tíðninotkunar, eða hluti þeirra, verði yfirfærð til fyrirtækis sem til verður
við skiptinguna. Slík heimild er háð því að ekki sé hætta á því að samkeppni eða
  hagkvæmri nýtingu tíðnirófsins verði hamlað og að hið nýja fyrirtæki teljist
     hafa getu til þess að standa við þau skilyrði sem réttindunum fylgja.
Ákvæði 1.3. mgr. gilda einnig um réttindi til notkunar á númerum eftir því sem
                                     við á.
                    9. gr. Takmarkanir á úthlutun réttinda.
 Póst- og fjarskiptastofnun getur takmarkað fjölda úthlutana á réttindum til að
 nota ákveðnar tíðnir þegar það er nauðsynlegt til að tryggja skilvirka notkun
   tíðna. Leggja skal áherslu á hagsmuni notenda og að örva samkeppni. Öllum
  hagsmunaaðilum, þ.m.t. notendum, skal gefið tækifæri til þess að tjá sig um
 takmarkanir á réttindum áður en Póst- og fjarskiptastofnun tekur ákvörðun sína
  sem skal birt ásamt rökstuðningi. Kynna skal aðferðina sem notuð verður við
úthlutun réttinda og auglýsa eftir umsóknum. Póst- og fjarskiptastofnun skal með
reglulegu millibili endurskoða takmarkanir sem settar hafa verið m.a. að beiðni
fjarskiptafyrirtækja sem hlut eiga að máli. Ef hægt er að veita frekari réttindi
                til notkunar tíðna skal auglýst eftir umsóknum.
                  10. gr. Skilyrði um notkun tíðna og númera.
Póst- og fjarskiptastofnun getur sett eftirfarandi skilyrði fyrir notkun tíðna:
    a. að úthlutun tíðna taki aðeins til ákveðinnar þjónustu eða tegundar nets
   eða tækni, þ.m.t., þegar við á, úthlutun einkaréttinda fyrir sendingar með
         sérstöku innihaldi eða fyrir ákveðna mynd- eða hljóðþjónustu,
                          b. að notkun tíðna sé skilvirk,
     c. að búnaður og rekstur fjarskiptafyrirtækis geri skaðlegar truflanir og
        rafsegulgeislun sem almenningur getur orðið fyrir sem minnstar,
     d. að gildistími skuli takmarkaður með tilliti til þjónustu sem um er að
     ræða; gildistíminn skal vera með fyrirvara um breytingar á tíðniplani,
   e. að afnotagjöld skuli ákvörðuð að því marki sem nauðsynlegt er til þess að
                       tryggja hagkvæmustu notkun tíðna,
          f. að efndar séu skuldbindingar sem gengist er undir í útboði,
   g. að tekið sé mið af kvöðum samkvæmt alþjóðlegum samþykktum um notkun tíðna.
   Póst- og fjarskiptastofnun getur enn fremur sett eftirfarandi skilyrði við
                                úthlutun númera:
       a. að úthlutun réttinda til að nota númer gildi aðeins fyrir ákveðna
                                   þjónustu,
                            b. um framboð þjónustunnar,
                   c. að notkun númeranna sé skilvirk og nýtin,
                       d. að boðið sé upp á númeraflutning,
                 e. að veittar séu almennar símaskrárupplýsingar,
      f. að gildistími réttindanna sé takmarkaður; gildistíminn skal vera með
                     fyrirvara um breytingar á númeraplani,
                       g. að leyfishafi greiði afnotagjöld,
          h. að efndar séu skuldbindingar sem gengist er undir í útboði,
      i. að tekið sé mið af kvöðum samkvæmt alþjóðlegum samþykktum um notkun
                                    númera.
     11. gr. Málsmeðferð við veitingu réttinda til að nota tíðnir og númer.
Póst- og fjarskiptastofnun tekur ákvörðun um réttindi til þess að nota tíðnir og
 númer. Slíka ákvörðun skal taka, tilkynna og birta opinberlega eins fljótt og
 unnt er eftir móttöku umsóknar. Ákvörðun skal liggja fyrir innan þriggja vikna
 ef taka á númer frá í númeraplaninu til ákveðinnar notkunar og innan sex vikna
         ef tíðnir eru ætlaðar til ákveðinnar notkunar í tíðniplaninu.
    Krefjast má þess af umsækjendum um takmörkuð réttindi að þeir leggi fram
fullnægjandi upplýsingar um eignaraðild, fjárhagsstöðu og fyrirhugaða starfsemi,
 svo og aðrar upplýsingar sem nauðsynlegar teljast til að leggja mat á umsóknir
  þeirra. Viðhafa má útboð við úthlutun réttinda til að nota númer og tíðnir.
 Útboð skal að jafnaði vera opið og skal í útboðsskilmálum, þegar um er að ræða
                tíðnir, m.a. kveðið á um lágmarksþjónustusvæði.
  Samgönguráðherra getur ákveðið að úthlutun fari fram að loknu uppboði þegar
                             sérstaklega stendur á.
   Ef ákveðið er að halda útboð eða uppboð við úthlutun númera er heimilt að
 framlengja málsmeðferðarfrestinn skv. 1. mgr. um þrjár vikur. Ef ákveðið er að
       halda útboð eða uppboð við úthlutun tíðna er heimilt að framlengja
     málsmeðferðarfrestinn skv. 1. mgr., þó ekki lengur en um átta mánuði.
                        12. gr. Breytingar á réttindum.
  Þegar sérstaklega stendur á, svo sem vegna breytinga á löggjöf, er Póst- og
    fjarskiptastofnun í undantekningartilvikum heimilt að breyta skilyrðum í
            almennum heimildum og skilyrðum fyrir úthlutun réttinda.
    Breytingar skulu kynntar hagsmunaaðilum, þ.m.t. notendum, með hæfilegum
            fyrirvara sem þó skal ekki vera styttri en einn mánuður.
                 13. gr. Upplýsingar um heimildir og réttindi.
 Póst- og fjarskiptastofnun skal gefa út nauðsynlegar upplýsingar um réttindi,
   skilyrði, málsmeðferð, gjöld og ákvarðanir um almennar heimildir. Ef hluti
        þessara upplýsinga er í vörslu annars stjórnvalds skal Póst- og
fjarskiptastofnun birta yfirlit yfir slíkar upplýsingar og hvar þær er að finna.
                          14. gr. Notkun tíðnirófsins.
  Póst- og fjarskiptastofnun skal í samræmi við alþjóðlegar samþykktir þar að
    lútandi stuðla að sem hagkvæmastri nýtingu tíðnirófsins og að skaðlegar
    truflanir á viðtöku þráðlausra merkja verði sem minnstar. Stofnunin skal
    skipuleggja notkun mismunandi hluta tíðnirófsins, skrá skipulagið, semja
  tíðniplan í samræmi við skipulagið og veita upplýsingar um tíðniplanið eftir
                                    þörfum.
   Samgönguráðherra getur í reglugerð sett nánari reglur um skipulagningu og
          úthlutun tíðna, jafnt til fjarskiptafyrirtækja sem notenda.
                     15. gr. Skipulag númera og vistfanga.
  Póst- og fjarskiptastofnun skal viðhalda skipulagi númera sem nota má fyrir
  hvers konar fjarskiptaþjónustu, þ.m.t. númerakóða fyrir net. Upplýsingar um
       númeraskipulag og allar breytingar á því skulu birtar opinberlega.
    Póst- og fjarskiptastofnun skal setja reglur^1) um númer, númeraraðir og
                                   vistföng.
 Samgönguráðherra getur sett reglugerð um hlutverk Póst- og fjarskiptastofnunar
                             við útgáfu vistfanga.
                               ^1)[5]Rgl. 318/2003.

                              V. kafli. Markaðir.
                         16. gr. Skilgreining markaða.
    Póst- og fjarskiptastofnun skal skilgreina þjónustu- eða vörumarkaði og
      landfræðilega markaði í samræmi við meginreglur samkeppnisréttar og
skuldbindingar samkvæmt samningnum um Evrópska efnahagssvæðið. Haft skal samráð
                       við Samkeppnisstofnun þegar við á.
                      17. gr. Framkvæmd markaðsgreiningar.
   Póst- og fjarskiptastofnun skal með hliðsjón af 16. gr. greina viðkomandi
     markaði með hliðsjón af skuldbindingum samkvæmt samningnum um Evrópska
       efnahagssvæðið. Þegar við á skal gera greininguna í samstarfi við
                               Samkeppnisstofnun.
      Markaðsgreiningin skal vera grundvöllur ákvörðunar um hvort Póst- og
  fjarskiptastofnun skuli leggja á, viðhalda, breyta eða fella niður kvaðir á
fyrirtæki með umtalsverða markaðshlutdeild skv. 18. gr. Ef samkeppni telst virk
 skulu ekki lagðar kvaðir á fyrirtæki á þeim mörkuðum. Ef virk samkeppni ríkir
        ekki á viðkomandi markaði skal útnefna fyrirtæki með umtalsverða
  markaðshlutdeild á þeim markaði í samræmi við 18. gr. Leggja má á þau kvaðir
samkvæmt lögum þessum eða viðhalda eða breyta kvöðum sem þegar hafa verið lagðar
                                       á.
                      18. gr. Umtalsverð markaðshlutdeild.
Fyrirtæki telst hafa umtalsverða markaðshlutdeild ef það eitt sér eða með öðrum
  hefur þann efnahagslega styrkleika á ákveðnum markaði að geta hindrað virka
  samkeppni og það getur að verulega leyti starfað án þess að taka tillit til
                     keppinauta, viðskiptavina og neytenda.
 Þegar fyrirtæki eitt sér eða með öðrum hefur umtalsverða hlutdeild á tilteknum
markaði getur það einnig talist hafa umtalsverða hlutdeild á tengdum markaði ef
 tengsl milli markaðanna eru slík að fyrirtæki getur beitt markaðsstyrk sínum á
            öðrum markaðinum til að auka markaðsstyrk sinn á hinum.
  Samgönguráðherra er heimilt að setja reglugerð um nánari sundurliðun markaða
 skv. 16. gr., um greiningu á stöðu markaða og um mælikvarða sem nota skal við
       mat á því hvort fyrirtæki, eitt eða fleiri saman, hafi umtalsverða
                    markaðshlutdeild samkvæmt þessari grein.

            VI. kafli. Um alþjónustu og sértæka fjarskiptaþjónustu.
                         19. gr. Réttur til alþjónustu.
    Allir notendur skulu eiga rétt á alþjónustu, óháð staðsetningu, með þeim
                   undantekningum sem greinir í 2. og 4. mgr.
     Ef nauðsynlegt þykir til að tryggja fullnægjandi fjarskiptaþjónustu á
sanngjörnum kjörum og þeirri þjónustu verður ekki við komið ef einungis er tekið
 mið af viðskiptasjónarmiðum getur Póst- og fjarskiptastofnun mælt svo fyrir að
fjarskiptafyrirtæki sem rekur almennt fjarskiptanet eða fjarskiptaþjónustu skuli
    veita alþjónustu á starfssvæði sínu. Póst- og fjarskiptastofnun getur í
     sérstökum tilfellum veitt þjónustuveitanda undanþágu frá þessu ákvæði.
 Til alþjónustu teljast m.a. talsímaþjónusta, handvirk þjónusta og þjónusta við
 öryrkja eða notendur með sérstakar þjóðfélagsþarfir og gagnaflutningsþjónusta
 með 128 Kb/s flutningsgetu. Póst- og fjarskiptastofnun skal enn fremur tryggja
   að notendur hafi aðgang að a.m.k. einni símaskrá með öllum símanúmerum og
 upplýsingaþjónustu um öll símanúmer. Póst- og fjarskiptastofnun er heimilt að
leggja kvaðir á fjarskiptafyrirtæki um að setja upp og starfrækja almenningssíma
                     og getur ákveðið staðsetningu þeirra.
Sjái fjarskiptafyrirtæki sér ekki fært að veita tilteknum aðila alþjónustu skv.
    1. mgr., svo sem vegna fjarlægðar, kostnaðar eða annars óhagræðis, skal
 ágreiningur um synjun borinn undir Póst- og fjarskiptastofnun til ákvörðunar.
       Póst- og fjarskiptastofnun getur ákveðið lágmarksgæði alþjónustu.
                    20. gr. Skylda til að veita alþjónustu.
Póst- og fjarskiptastofnun getur falið einu eða fleiri fjarskiptafyrirtækjum að
 bjóða alþjónustu, sbr. 19. gr., á ákveðnum svæðum eða eftir þjónustutegundum.
Póst- og fjarskiptastofnun skal hafa eftirlit með gjaldskrá fyrir alþjónustu og
   getur ákveðið hámarksverð. Sama gjaldskrá skal gilda fyrir alþjónustu alls
                               staðar á landinu.
               Samgönguráðherra setur reglugerð^1) um alþjónustu.
                       ^1)[6]Rg. 641/2000, sbr. [7]813/2000.
                      21. gr. Fjárframlög til alþjónustu.
Telji fjarskiptafyrirtæki að alþjónusta sem því er gert skylt að veita, sbr. 20.
    gr., sé rekin með tapi eða sé óarðbær getur það sótt um að því verði með
 fjárframlögum tryggt eðlilegt endurgjald fyrir þá starfsemi sem um ræðir. Skal
   slík beiðni send Póst- og fjarskiptastofnun. Reglur um mat á kostnaði við
         alþjónustu skal birta í reglugerð um alþjónustu, sbr. 20. gr.
Nú berst Póst- og fjarskiptastofnun beiðni um fjárframlög skv. 1. mgr., og ekki
 verður talið að þjónustan verði tryggð með öðrum hagkvæmari hætti en jafnframt
 talið að þjónustan sé óhjákvæmileg og verði ekki aflögð, og skal stofnunin þá
                     ákvarða kostnað vegna alþjónustukvaða.
         Skal Póst- og fjarskiptastofnun krefjast þess að hið útnefnda
fjarskiptafyrirtæki upplýsi nákvæmlega hvert rekstrartapið af starfseminni er og
                           hvernig það sundurliðast.
   Póst- og fjarskiptastofnun getur við mat á fjárframlögum krafist skýrslna
löggiltra endurskoðenda eða falið slíkum aðila að gera úttekt á rekstrarafkomu á
  viðkomandi rekstrarsviði. Póst- og fjarskiptastofnun er heimilt að krefjast
 aðgangs að bókhaldi fjarskiptafyrirtækisins við mat á kostnaði við alþjónustu.
Fjárframlög skulu að jafnaði miðuð við eitt ár í senn. Nú telur annar hvor aðila
 að forsendur fyrir ákvörðun fjárframlaga hafi breyst verulega og getur hvor um
          sig þá krafist endurskoðunar á framlaginu á gildistíma þess.
   Nú er hluti af starfsemi fjarskiptafyrirtækis háður fjárframlögum samkvæmt
ákvæði þessu, og skal sá þáttur starfseminnar þá vera bókhaldslega aðskilinn frá
                   annarri starfsemi fjarskiptafyrirtækisins.
                             22. gr. Jöfnunargjald.
    Til að standa straum af greiðslu fjárframlaga samkvæmt þessum kafla skal
      innheimta jöfnunargjald sem rennur í jöfnunarsjóð í vörslu Póst- og
                              fjarskiptastofnunar.
Skal jöfnunargjaldið lagt á fjarskiptafyrirtæki sem starfrækja fjarskiptanet eða
þjónustu í hlutfalli við bókfærða veltu þessarar starfsemi. Með bókfærðri veltu
 er átt við rekstrartekjur sem fjarskiptafyrirtæki hefur af umræddri starfsemi
                                  hér á landi.
 Jöfnunargjald samkvæmt lögum þessum skal nema 0,12% af bókfærðri veltu skv. 2.
       mgr. Skal fjárþörf vegna alþjónustu endurskoðuð árlega af Póst- og
 fjarskiptastofnun og niðurstaða þeirrar endurskoðunar ásamt tillögu um breytt
 gjaldhlutfall, ef þörf þykir, lögð fyrir samgönguráðherra. Verði útgjöld hærri
  en nemur jöfnunargjöldum á árinu skal gjaldfæra þann mismun á skuldbindingar
 næsta árs. Verði fjárhæð jöfnunargjalda hærri en nemur útgjöldum á gjaldárinu
                      skal afgangur fluttur til næsta árs.
 Jöfnunargjald má draga frá tekjum greiðanda á því rekstrarári þegar stofn þess
                                   myndaðist.
Um álagningu og innheimtu, þ.m.t. fyrirframgreiðslu, jöfnunargjalds fer samkvæmt
 ákvæðum [8]VII.[9]XIV. kafla laga nr. 75/1981, um tekjuskatt og eignarskatt,
með síðari breytingum, eftir því sem við á og skulu innheimtuaðilar standa Póst-
          og fjarskiptastofnun skil á innheimtum gjöldum mánaðarlega.
Póst- og fjarskiptastofnun skal árlega birta upplýsingar um útreikning kostnaðar
vegna alþjónustukvaða, sundurliðaðan lista yfir einstakar greiðslur fyrirtækja í
      jöfnunarsjóð og greinargerð um þann ávinning sem stofnunin telur að
              fjarskiptafyrirtæki sem veita alþjónustu hafi haft.
Samgönguráðherra setur í reglugerð um alþjónustu nánari fyrirmæli um fjárframlög
og jöfnunargjöld í fjarskiptaþjónustu, þar á meðal um útreikning á kostnaði við
    að reka almenn fjarskiptanet eða veita almenna fjarskiptaþjónustu og um
                            útreikning rekstrartaps.
                       23. gr. Sértæk fjarskiptaþjónusta.
   Nú óskar samgönguráðherra eftir því að lagt sé í framkvæmdir, rekstur eða
   þjónustu sem er til almannaheilla, í öryggisskyni, af umhverfisástæðum eða
  samkvæmt byggðasjónarmiðum, og ætla má að skili ekki arði, án þess þó að um
 alþjónustu sé að ræða, og skal Póst- og fjarskiptastofnun þá falið að gera um
            slíkt samning við fjarskiptafyrirtæki í kjölfar útboðs.
   Kostnaður sem rekja má til ákvarðana samgönguráðherra skv. 1. mgr. skal að
   jafnaði greiddur úr ríkissjóði, eftir því sem kveðið er á um í fjárlögum.

          VII. kafli. Samtenging neta og þjónustu og aðgangur að þeim.
                            24. gr. Samtenging neta.
      Fjarskiptafyrirtæki sem starfrækja almenn fjarskiptanet eða almenna
    fjarskiptaþjónustu skulu eiga rétt á og þeim ber skylda til að semja um
                         samtengingu neta og þjónustu.
Póst- og fjarskiptastofnun skal leitast við að tryggja aðgang og samtengingu og
             gagnvirkni þjónustu á fullnægjandi og hagkvæman hátt.
    Póst- og fjarskiptastofnun skal gera ráðstafanir til að koma í veg fyrir
    takmarkanir sem hindra fyrirtæki í að gera samtengisamninga sín á milli.
       Telji Póst- og fjarskiptastofnun að samtenging geti valdið hættu á
  rekstrartruflunum í hinum samtengdu netum getur stofnunin mælt svo fyrir að
                           netin skuli ekki samtengd.
  Póst- og fjarskiptastofnun skal birta opinberlega upplýsingar um kvaðir sem
  lagðar eru á fjarskiptafyrirtæki samkvæmt þessum kafla ásamt upplýsingum um
 viðkomandi vöru- eða þjónustumarkaði og landfræðilega markaði. Þær upplýsingar
 skulu vera aðgengilegar öllum sem hagsmuna eiga að gæta, enda teljist þær ekki
                                  trúnaðarmál.
Samninga um samtengingu og aðgang skal senda Póst- og fjarskiptastofnun þegar í
              stað en eigi síðar en viku eftir undirritun þeirra.
                          25. gr. Aðgangur að aðstöðu.
  Póst- og fjarskiptastofnun getur skyldað fjarskiptafyrirtæki til að semja um
    samhýsingu eða annars konar samnýtingu, þ.m.t. á kapalrennum eða rörum,
            byggingum eða möstrum, eftir því sem segir í 2.4. mgr.
      Þegar fjarskiptafyrirtæki hefur rétt á að setja upp eða grafa niður
 fjarskiptavirki á afréttum, almenningum eða eignarlöndum, eða getur tekið land
eignarnámi, sbr. 70. gr., skal Póst- og fjarskiptastofnun hvetja til samnýtingar
  á aðstöðu eða landareign, þ.m.t. samhýsingar. Eigi önnur fjarskiptafyrirtæki
     ekki aðgang að sambærilegri aðstöðu vegna umhverfis-, heilbrigðis- eða
  öryggissjónarmiða getur Póst- og fjarskiptastofnun mælt fyrir um samnýtingu
aðstöðu eða lands. Slíkar ákvarðanir skal aðeins taka eftir almenna kynningu og
                       að fenginni umsögn hagsmunaaðila.
 Ákvörðun Póst- og fjarskiptastofnunar getur falið í sér fyrirmæli um skiptingu
                        kostnaðar við aðstöðu eða land.
 Í sérstökum tilfellum, þegar um er að ræða sérstaka landfræðilega aðstöðu eða
 þegar umhverfissjónarmið réttlæta samnýtingu getur Póst- og fjarskiptastofnun
             mælt fyrir um hana þótt ákvæði 2. mgr. eigi ekki við.
                    26. gr. Samskipti fjarskiptafyrirtækja.
Fjarskiptafyrirtæki sem öðlast upplýsingar frá öðru fyrirtæki við gerð samninga
     um aðgang eða samtengingu eða að loknum samningum skulu eingöngu nota
  upplýsingarnar í þeim tilgangi sem þær voru veittar og skulu á öllum stigum
  halda trúnað. Óheimilt er að afhenda upplýsingarnar öðrum, þar á meðal öðrum
           deildum fyrirtækis, dótturfyrirtækjum eða samstarfsaðilum.
                     27. gr. Kvaðir á fjarskiptafyrirtæki.
Þegar fjarskiptafyrirtæki er talið hafa umtalsverða markaðshlutdeild er Póst- og
     fjarskiptastofnun heimilt að leggja á það kvaðir um gagnsæi, jafnræði,
  bókhaldslegan aðskilnað, opinn aðgang að sérstakri netaðstöðu, eftirlit með
  gjaldskrá og kostnaðarbókhald eins og með þarf í þeim tilgangi að efla virka
                                   samkeppni.
                     28. gr. Aðgangur að netum og þjónustu.
   Póst- og fjarskiptastofnun getur mælt fyrir um að fjarskiptafyrirtæki með
umtalsverða markaðshlutdeild verði við eðlilegum og sanngjörnum beiðnum um opinn
 aðgang að almennum fjarskiptanetum, nethlutum og tengdri aðstöðu með ákveðnum
                 skilmálum sem stofnunin setur, sbr. þó 3. mgr.
           Meðal annars má krefjast af fjarskiptafyrirtækjum að þau:
      a. veiti aðgang að einstökum hlutum neta eða aðstöðu, þ.m.t. aðgreindan
                             aðgang að heimtaugum,
        b. bjóði ákveðna þjónustu í heildsölu sem þriðji aðili endurselur,
   c. heimili opinn aðgang að tæknisniðflötum, samskiptareglum eða annarri tækni
   sem er nauðsynleg til að tryggja gagnvirka þjónustu eða sýndarnetþjónustu,
    d. bjóði samhýsingu eða samnýtingu, þ.m.t. samnýtingu kapalstokka, bygginga
                                  eða mastra,
    e. bjóði þjónustu sem tryggir samvirkni þjónustu við notendur, þar á meðal
                 greindarnetsþjónustu eða reiki í farsímanetum,
      f. bjóði aðgang að rekstrarkerfum eða hliðstæðum hugbúnaði til þess að
                     tryggja samkeppni í framboði þjónustu,
                          g. samtengi net eða netaðstöðu,
                         h. veiti aðgang fyrir sýndarnet,
                   i. veiti aðgang að annarri ómissandi aðstöðu.
Við ákvörðun um að leggja á skyldur skv. 1. mgr. skal Póst- og fjarskiptastofnun
                         taka mið af því hvort það sé:
    a. tæknilega og fjárhagslega raunhæft að nota eða setja upp eigin aðstöðu í
 samkeppni með hliðsjón af markaðsþróun og eðli og gerð samtengingar og aðgangs
                                 sem um ræðir,
             b. framkvæmanlegt að veita þann aðgang sem tillaga er um,
   c. forsvaranlegt með hliðsjón af upphaflegri fjárfestingu eiganda aðstöðunnar
                  og áhættu sem tekin var með fjárfestingunni,
                    d. í þágu samkeppni til lengri tíma litið,
               e. óheppilegt með hliðsjón af vernd hugverkaréttinda,
                   f. til þess fallið að auka framboð þjónustu.
                                29. gr. Gagnsæi.
          Til þess að auka gagnsæi samtengingar eða aðgangs að aðstöðu
         fjarskiptafyrirtækis getur Póst- og fjarskiptastofnun skyldað
 fjarskiptafyrirtæki með umtalsverða markaðshlutdeild til að birta opinberlega
 ákveðnar upplýsingar, t.d. bókhaldsupplýsingar, tæknilýsingar, upplýsingar um
  einkenni neta, skilmála og skilyrði fyrir afhendingu og notkun og verðskrá.
  Heimilt er að veita undanþágu frá birtingu upplýsinga ef fjarskiptafyrirtæki
  getur sýnt fram á að þær varði mikilvæga fjárhags- eða viðskiptahagsmuni sem
                    sanngjarnt og eðlilegt er að fari leynt.
       Þegar fjarskiptafyrirtæki er gert að gæta jafnræðis getur Póst- og
  fjarskiptastofnun skyldað það til að gefa út viðmiðunartilboð sem innihaldi
 sundurliðaða lýsingu á samtengingu eða aðgangi, ásamt skilmálum og skilyrðum,
       þar á meðal gjaldskrám. Stofnunin getur mælt fyrir um breytingar á
 viðmiðunartilboði. Póst- og fjarskiptastofnun er heimilt að setja reglur^1) um
        hvert skuli vera efni samtengingarsamninga og viðmiðunartilboða.
                               ^1)[10]Rgl. 94/2002.
                               30. gr. Jafnræði.
   Póst- og fjarskiptastofnun getur lagt þær kvaðir á fjarskiptafyrirtæki með
     umtalsverða markaðshlutdeild að það gæti jafnræðis þegar það samþykkir
         samtengingu eða aðgang. Slíkar kvaðir skulu einkum tryggja að
   fjarskiptafyrirtæki setji öðrum félögum sem veita fjarskiptaþjónustu sömu
   skilmála í sams konar viðskiptum og veiti þjónustu og upplýsingar með sömu
 skilmálum og sömu gæðum og það veitir eigin þjónustudeildum, dótturfyrirtækjum
                              eða samstarfsaðilum.
                       31. gr. Bókhaldslegur aðskilnaður.
    Póst- og fjarskiptastofnun getur lagt skyldur á fjarskiptafyrirtæki með
  umtalsverða markaðshlutdeild um bókhaldslegan aðskilnað milli starfsemi sem
 tengist samtengingu eða aðgangi og annarrar starfsemi þannig að hægt verði að
     skipta öllum tekjum og kostnaði niður á rekstrareiningar sem tengja má
mismunandi þjónustu. Að auki getur stofnunin krafist þess af fyrirtæki sem rekur
  bæði fjarskiptanet og fjarskiptaþjónustu að heildsöluverð þess og verð innan
       fyrirtækisins sé gagnsætt, m.a. til að koma í veg fyrir óréttmætar
niðurgreiðslur. Póst- og fjarskiptastofnun getur ákveðið hvaða bókhaldsaðferðir
                                   nota skal.
Til að tryggja gagnsæi og jafnræði getur Póst- og fjarskiptastofnun krafist þess
   að fá afhent bókhaldsgögn, þ.m.t. upplýsingar um tekjur frá þriðja aðila.
                        32. gr. Eftirlit með gjaldskrá.
 Þegar markaðsgreining gefur til kynna að skortur á virkri samkeppni hafi í för
  með sér að fjarskiptafyrirtæki með umtalsverða markaðshlutdeild krefjist of
hárra gjalda eða að óeðlilega lítill munur sé á heildsölu- og smásöluverði getur
        Póst- og fjarskiptastofnun lagt kvaðir á fjarskiptafyrirtæki um
 kostnaðarviðmiðun gjaldskrár og kvaðir um kostnaðarbókhald á ákveðnum tegundum
          samtengingar eða aðgangs. Taka skal tillit til fjárfestinga
 fjarskiptafyrirtækisins og hæfilegrar arðsemi af bundnu fjármagni með hliðsjón
                         af áhættu við fjárfestinguna.
  Þegar lögð er kvöð á fjarskiptafyrirtæki um að gjaldskrá miðist við kostnað
          ásamt hæfilegum hagnaði hvílir sönnunarbyrðin á fyrirtækinu.
   Póst- og fjarskiptastofnun getur krafist þess að fjarskiptafyrirtæki geri
                    kostnaðarlíkan til útreiknings á verði.
Póst- og fjarskiptastofnun getur við útreikninga á kostnaði tekið mið af rekstri
 sambærilegrar þjónustu sem telst hagkvæmlega rekin, tekið mið af gjaldskrám á
  sambærilegum samkeppnismörkuðum og notað kostnaðargreiningaraðferðir sem eru
                    óháðar aðferðum fjarskiptafyrirtækisins.
   Samgönguráðherra er heimilt að setja reglugerð^1) um útfærslu bókhaldslegs
aðskilnaðar í rekstri fjarskiptafyrirtækja skv. 31. gr., þ.m.t. skiptingu eftir
   netum og þjónustu, og um nánara fyrirkomulag kostnaðargreiningar samkvæmt
þessari grein, m.a. um aðferðir við eignamat, afskriftir, ávöxtunarkröfu og gerð
                                kostnaðarlíkana.
                               ^1)[11]Rg. 960/2001.
                        33. gr. Aðgangur að leigulínum.
Ríki ekki virk samkeppni á markaði fyrir leigulínur eða ákveðnar tegundir þeirra
 skal Póst- og fjarskiptastofnun tryggja að a.m.k. eitt fjarskiptafyrirtæki með
 umtalsverða markaðshlutdeild bjóði fram leigulínur í heildsölu eða smásölu af
    þeirri tegund sem stofnunin telur að þörf sé fyrir á fjarskiptamarkaði.
                        34. gr. Aðgangur að heimtaugum.
Fjarskiptafyrirtæki með umtalsverða markaðshlutdeild í almennum fjarskiptanetum
   og talsímaþjónustu skulu verða við öllum réttmætum og sanngjörnum beiðnum
   fjarskiptafyrirtækja um aðgang að heimtaugum og aðstöðu er slíkum aðgangi
    tengist. Gjöld fyrir aðgang og aðstöðu skulu byggjast á kostnaði, þ.m.t.
   eðlilegri arðsemi af bundnu fjármagni. Fjarskiptafyrirtæki með umtalsverða
markaðshlutdeild skulu birta viðmiðunartilboð um aðgang að heimtaugum og tengdri
aðstöðu. Póst- og fjarskiptastofnun getur krafist breytinga á viðmiðunartilboði,
  þ.m.t. verði. Póst- og fjarskiptastofnun er heimilt að setja reglur um hvert
                       skuli vera efni viðmiðunartilboðs.
   Beiðnum um aðgang að heimtaugum skal aðeins hafnað á grundvelli hlutlægra
    viðmiðana, nauðsynjar þess að viðhalda heildstæði neta eða af tæknilegum
 ástæðum. Náist ekki samkomulag um aðgang getur aðili vísað málinu til Póst- og
                              fjarskiptastofnunar.
 Samgönguráðherra er heimilt að setja reglugerð^1) um sundurgreindan aðgang að
                                  heimtaugum.
                               ^1)[12]Rg. 199/2002.
                            35. gr. Reikisamningar.
     Þar sem ekki verður ráðist í uppsetningu og rekstur farsímastöðva eða
  farsímanets, vegna eðlis eða umfangs fjárfestingar, eða þar sem aðstæður til
 uppsetningar og rekstrar farsímastöðva og farsímanets eru sérstaklega erfiðar,
   svo sem vegna náttúrulegra aðstæðna, eða þegar nauðsynlegt er að stuðla að
virkri samkeppni, skulu farsímafyrirtæki sem veita almenna farsímaþjónustu eiga
           aðgang að almennum farsímanetum annarra farsímafyrirtækja.
Fjarskiptafyrirtæki skulu leitast við að semja sín á milli um skilmála aðgangs.
       Náist ekki samkomulag skal Póst- og fjarskiptastofnun ákveða hvort
    reikisamningur skuli gerður og skilmála hans á milli þess aðila er ræður
farsímanetinu skv. 1. mgr. og annarra fjarskiptafyrirtækja, enda hafi þau þegar
 yfir að ráða eigin almennum farsímanetum þar sem þeim verður við komið að mati
                         Póst- og fjarskiptastofnunar.
        36. gr. Aðskilnaður sérleyfisstarfsemi frá fjarskiptastarfsemi.
 Fjarskiptafyrirtæki eða fyrirtækjasamstæður sem reka almenn fjarskiptanet eða
veita almenna fjarskiptaþjónustu og njóta einka- eða sérréttinda á öðru sviði en
 fjarskiptum skulu halda fjarskiptastarfsemi sinni fjárhagslega aðskilinni frá
 annarri starfsemi eins og um óskyld fyrirtæki væri að ræða. Skal þess gætt að
 samkeppnisrekstur sé ekki niðurgreiddur af einkaleyfisstarfsemi eða verndaðri
                                   starfsemi.
       Ákvæði þetta gildir án tillits til markaðshlutdeildar fyrirtækis.

                     VIII. kafli. Skilmálar og gjaldskrár.
                          37. gr. Viðskiptaskilmálar.
   Áskrifendur fjarskiptaþjónustu á einstaklingsmarkaði skulu eiga rétt á að
 fjarskiptafyrirtæki geri við þá samning sem skal a.m.k. innihalda eftirfarandi
                                    atriði:
                     a. nafn og heimilisfang þjónustuveitanda,
      b. þjónustu sem veita skal, gæðaflokk þjónustu og tímann sem upphafleg
                               tenging mun taka,
                         c. viðhaldsþjónustu sem boðin er,
    d. nákvæmar upplýsingar um verð og gjaldskrá og hvernig hægt er að nálgast
           nýjustu upplýsingar um viðeigandi gjöld og viðhaldsgjöld,
       e. gildistíma samningsins, skilmála fyrir endurnýjun hans og uppsögn,
   f. skaðabætur og fyrirkomulag endurgreiðslu ef þjónusta er ekki í samræmi við
                                    samning,
        g. hvernig hefja skuli mál til lausnar á deilum milli áskrifenda og
                             fjarskiptafyrirtækis.
   Áskrifendur á einstaklingsmarkaði skulu eiga rétt á því að segja samningum
     fyrirvaralaust upp án greiðslu skaðabóta þegar þeir fá tilkynningu um
  fyrirhugaða breytingu á samningsskilmálum. Áskrifendum á einstaklingsmarkaði
skal veittur a.m.k. eins mánaðar uppsagnarfrestur áður en breytingar taka gildi
  og skulu þeir jafnframt upplýstir um rétt sinn til að segja upp samningi að
            skaðlausu vilji þeir ekki samþykkja hina nýju skilmála.
   Fjarskiptafyrirtæki skal fyrir gildistöku nýrra eða breyttra skilmála eða
     gjaldskrár senda Póst- og fjarskiptastofnun skilmála eða gjaldskrá til
    upplýsingar á því formi sem stofnunin ákveður. Stofnuninni er heimilt að
  krefjast breytinga á skilmálum eða gjaldskrá fyrirtækis ef efni þeirra þykir
                          brjóta í bága við lög þessi.
   Fjarskiptafyrirtæki skulu birta viðskiptaskilmála og gjaldskrá fyrir alla
                       þjónustu sína á aðgengilegan hátt.
                      38. gr. Reikningar áskrifenda o.fl.
 Áskrifendur talsímaþjónustu eiga rétt á að fá reikninga fyrir fjarskiptanotkun
  sína sundurliðaða eftir þjónustu og skulu áskrifendur alþjónustu eiga rétt á
               slíkum reikningum án þess að greiðsla komi fyrir.
 Fjarskiptafyrirtækjum er heimilt að bjóða áskrifendum ítarlegri reikninga gegn
                                hæfilegu gjaldi.
 Símtöl sem eru gjaldfrjáls, þ.m.t. símtöl vegna ráðgjafar á vegum félagslegrar
þjónustu, mega ekki vera sundurliðuð á reikningi, enda hafi þeir sem veita slíka
 ráðgjöf tilkynnt fjarskiptafyrirtækjum um starfsemi sína fyrir fram. Við gerð
     sundurliðaðra reikninga skal hafa hliðsjón af löggjöf um persónuvernd.
    Samgönguráðherra er heimilt að setja reglugerð um meðferð upplýsinga sem
 nauðsynlegar eru fyrir gerð reikninga, sundurliðun þeirra og málsmeðferð vegna
                                   kvartana.
 Ef símtöl bera yfirgjald skal þjónustuaðili ávallt geta þess í upphafi símtals
hver fjárhæð gjaldsins sé. Áskrifandi skal eiga þess kost að læsa fyrir símtöl í
    númer þar sem tekið er yfirgjald. Nánar skal kveðið á um símtöl og aðra
       virðisaukandi þjónustu í talsímanetum með yfirgjaldi í reglugerð.
Póst- og fjarskiptastofnun er heimilt að veita undanþágu frá upplýsingaskyldu um
                             yfirgjald skv. 5. mgr.
                          39. gr. Vanskil áskrifenda.
 Heimilt er að loka fyrir talsímaþjónustu vegna vanskila fyrir símtöl önnur en
þau sem bera yfirgjald, enda hafi áskrifanda verið gefin skrifleg aðvörun a.m.k.
mánuði fyrir lokun. Fyrsta mánuð eftir lokun skal þó vera mögulegt að hringja í
 áskrifandann. Einnig skal áskrifandi geta haft samband við neyðarnúmerið 112 í
   jafnlangan tíma. Ef gerð hefur verið tilraun til að komast hjá gjaldtöku á
     ólögmætan hátt eða reynt að koma gjaldskyldu yfir á óskyldan aðila er
     fjarskiptafyrirtæki heimilt að loka viðkomandi þjónustu án viðvörunar.
                          40. gr. Ábyrgðartakmarkanir.
 Fjarskiptafyrirtækjum er heimilt í viðskiptaskilmálum sínum að undanþiggja sig
   bótaábyrgð á tjóni sem rekja má til sambandsleysis, rofs á fjarskiptum eða
annarra truflana sem kunna að verða á rekstri fjarskiptanetsins hvort sem slíkt
má rekja til línubilana, bilana í stöðvum eða annarra ástæðna. Ábyrgðartakmörkun
er þó bundin við að tjónið verði ekki rakið til stórfelldra mistaka starfsmanna
                                 fyrirtækisins.
                             41. gr. Gæði þjónustu.
 Póst- og fjarskiptastofnun getur gefið út reglur um gæði fjarskiptaþjónustu og
framsetningu upplýsinga sem birtar eru svo að notendur hafi aðgang að ítarlegum,
                samanburðarhæfum og auðskiljanlegum upplýsingum.

           IX. kafli. Vernd persónuupplýsinga og friðhelgi einkalífs.
                          42. gr. Gögn um fjarskipti.
 Gögnum um fjarskiptaumferð notenda sem geymd eru og fjarskiptafyrirtæki vinnur
 úr skal eyða eða gera nafnlaus þegar þeirra er ekki lengur þörf við afgreiðslu
                        ákveðinnar fjarskiptasendingar.
     Gögn um fjarskiptanotkun sem nauðsynleg eru til reikningsgerðar fyrir
 áskrifendur og uppgjörs fyrir samtengingu má geyma þar til ekki er lengur hægt
                     að vefengja reikning eða hann fyrnist.
 Með samþykki áskrifanda er fjarskiptafyrirtæki heimilt að vinna úr gögnum skv.
 1. mgr. vegna markaðssetningar fjarskiptaþjónustu eða framboðs á virðisaukandi
       þjónustu að því leyti sem nauðsynlegt er fyrir slíka þjónustu eða
             markaðssetningu. Samþykki má afturkalla hvenær sem er.
     Þjónustuveitandi skal upplýsa áskrifendur fyrir fram um hvaða gögn um
 fjarskiptanotkun eru tekin til úrvinnslu og hversu lengi úrvinnsla mun standa.
  Úrvinnslu gagna samkvæmt þessari grein skulu þeir einir sinna sem eru undir
       stjórn fjarskiptafyrirtækja og sjá um gerð reikninga eða stjórnun
fjarskiptaumferðar, fyrirspurnir notenda, uppljóstrun misferlis, markaðssetningu
fjarskiptaþjónustu eða virðisaukandi þjónustu og skal úrvinnslan einskorðast við
                það sem er nauðsynlegt í þágu slíkrar starfsemi.
                  43. gr. Upplýsingar um staðsetningu búnaðar.
     Því aðeins má vinna úr upplýsingum um staðsetningu búnaðar í almennum
 fjarskiptanetum eða almennri fjarskiptaþjónustu að ekki sé hægt að tengja þær
              við einstaka notendur eða að fengnu samþykki þeirra.
Þrátt fyrir ákvæði 1. mgr. er fjarskiptafyrirtækjum heimilt án samþykkis notanda
 að senda upplýsingar samkvæmt þessari grein til félaga og stofnana sem annast
    neyðarþjónustu og eru opinberlega viðurkennd sem slík, þ.m.t. löggæslu-,
                        sjúkraflutninga- og slökkvilið.
   Póst- og fjarskiptastofnun setur reglur um veitingu upplýsinga og vinnslu
                                    þeirra.
                     44. gr. Sjálfvirkur hringiflutningur.
 Allir áskrifendur fjarskiptaþjónustu skulu eiga þess kost, á einfaldan hátt og
án þess að greiðsla komi fyrir, að stöðva sjálfvirkan hringiflutning frá þriðja
                             aðila í búnað þeirra.
                        45. gr. Skrár yfir áskrifendur.
 Áskrifendur í fjarskiptaþjónustu skulu eiga rétt á að vera skráðir í opinberum
     númera- og vistfangaskrám og skoða upplýsingar sem skráðar eru um þá.
Áskrifendur eiga kröfu á að vera óskráðir í gagnagrunni símaskrár og er óheimilt
                        að krefja þá um gjald fyrir það.
  Áður en persónulegar upplýsingar um áskrifendur eru skráðar í prentuðum eða
    rafrænum skrám yfir áskrifendur skulu þeir eiga aðgang að upplýsingunum.
     Persónuupplýsingar sem skráðar eru í prentuðum og rafrænum skrám og í
 upplýsingaþjónustu um símanúmer skulu takmarkast við þær upplýsingar sem þarf
 til að bera kennsl á áskrifanda nema áskrifandinn hafi veitt ótvíræða heimild
til annars. Fjarskiptafyrirtæki ber að verða við kröfu áskrifanda um að gefið sé
   til kynna í skrá að upplýsingar skráðar um hann megi ekki nota í tilgangi
 beinnar markaðssetningar eða að heimilisfangi sé sleppt að einhverju eða öllu
                                     leyti.
  Póst- og fjarskiptastofnun skal tryggja að öllum notendum sé opin a.m.k. ein
     símaskrá sem hefur upplýsingar um öll símanúmer. Einnig skal Póst- og
  fjarskiptastofnun tryggja að a.m.k. ein símaupplýsingaþjónusta sé opin öllum
notendum með upplýsingum um öll símanúmer með fyrirvara um ákvæði 1. mgr. Póst-
og fjarskiptastofnun getur í þessu skyni lagt viðeigandi kvaðir á fyrirtæki með
                         umtalsverða markaðshlutdeild.
  Póst- og fjarskiptastofnun getur skyldað öll fjarskiptafyrirtæki sem úthluta
  áskrifendum símanúmerum til að verða við beiðnum um að láta í té viðkomandi
upplýsingar í formi sem aðilar koma sér saman um, þ.m.t. tölvutæku formi, og með
 skilmálum sem eru sanngjarnir og byggðir á kostnaði ásamt hæfilegri álagningu.
Óheimilt er að nota upplýsingarnar í öðrum tilgangi en að gefa út símaskrár eða
                     fyrir upplýsingaþjónustu um símanúmer.
                          46. gr. Óumbeðin fjarskipti.
     Notkun sjálfvirkra uppkallskerfa, símbréfa eða tölvupósts fyrir beina
 markaðssetningu er einungis heimil þegar áskrifandi hefur veitt samþykki sitt
                                  fyrir fram.
Þrátt fyrir ákvæði 1. mgr. er heimilt að nota tölvupóstfang við sölu á vörum eða
       þjónustu fyrir beina markaðssetningu á eigin vörum eða þjónustu ef
 viðskiptavinum er gefinn kostur á að andmæla slíkri notkun tölvupóstfanga þeim
   að kostnaðarlausu þegar skráning á sér stað og sömuleiðis í hvert sinn sem
  skilaboð eru send hafi viðskiptavinurinn ekki þegar í upphafi hafnað slíkri
                                    notkun.
 Að öðru leyti en mælt er fyrir í 1. og 2. mgr. eru óumbeðin fjarskipti í formi
 beinnar markaðssetningar óheimil til þeirra áskrifenda sem óska ekki eftir að
                               taka á móti þeim.
Óheimilt er að senda tölvupóst sem þátt í beinni markaðssetningu þar sem nafn og
    heimilisfang þess sem stendur að markaðssetningu kemur ekki skýrt fram.
Notendur sem nota almenna talsímaþjónustu sem lið í markaðssetningu skulu virða
  merkingu í símaskrá sem gefur til kynna að viðkomandi áskrifandi vilji ekki
                      slíkar hringingar í símanúmer sitt.
                        47. gr. Öryggi og þagnarskylda.
 Fjarskiptafyrirtæki sem veita almenna fjarskiptaþjónustu skulu gera viðeigandi
ráðstafanir til þess að tryggja öryggi þjónustunnar í samráði við rekstraraðila
 fjarskiptaneta ef við á. Ef sérstök hætta er á að leynd fjarskipta á tilteknu
    neti verði rofin skal þjónustuveitandinn upplýsa áskrifendur um hættuna.
    Öllum sem starfa við fjarskiptavirki, hvort sem um er að ræða starfsmenn
 fjarskiptafyrirtækja eða aðra, er skylt, bæði meðan þeir gegna starfi og eftir
að þeir hafa látið af því, að halda leyndu fyrir óviðkomandi aðilum öllu því sem
  um fjarskiptavirkin fer, hvort sem um er að ræða efni skeyta eða samtala eða
             hvort fjarskipti hafa átt sér stað og á milli hverra.
Ekki má án undangengins dómsúrskurðar heimila óviðkomandi aðilum að sjá skeyti,
 önnur skjöl eða annála um sendingar sem um fjarskiptavirkin fara eða hlusta á
    fjarskiptasamtöl eða hljóðrita þau. Um aðgang lögreglu að upplýsingum um
         fjarskipti skal fara samkvæmt lögum um meðferð opinberra mála.
    Enginn sem starfar við fjarskiptavirki, net eða þjónustu má skjóta undan
skeytum, gögnum, myndum eða öðrum merkjum sem afhent eru til fjarskiptaflutnings
                   eða liðsinna öðrum við þess konar athæfi.
Sá sem fyrir tilviljun, mistök eða án sérstakrar heimildar tekur við símskeytum,
 myndum eða öðrum fjarskiptamerkjum og táknum eða hlustar á símtöl má ekki skrá
 neitt slíkt hjá sér eða notfæra sér það á nokkurn hátt. Jafnframt ber honum að
  tilkynna sendanda að upplýsingar hafi ranglega borist sér. Skylt er að gæta
                      fyllsta trúnaðar í slíkum tilfellum.
                          48. gr. Hljóðritun símtala.
   Sá aðili að símtali sem vill hljóðrita símtal skal í upphafi þess tilkynna
                      viðmælanda sínum um fyrirætlun sína.
Aðili þarf þó ekki að tilkynna sérstaklega um upptöku símtals þegar ótvírætt má
                ætla að viðmælanda sé kunnugt um hljóðritunina.
Þrátt fyrir 1. mgr. er opinberum stofnunum eða fyrirtækjum sem stofnanirnar fela
   slíkt heimilt að hljóðrita samtöl er þeim berast þegar slík hljóðritun er
    eðlilegur þáttur í starfsemi stjórnvalds og nauðsynleg vegna þjóðar- og
                                almannaöryggis.
Um fyrirkomulag hljóðritunar og kynningu hennar fyrir almenningi og starfsmönnum
      stofnunar skal fara eftir skilyrðum sem Persónuvernd kann að setja.
Úrvinnsla hljóðritana samkvæmt þessari grein skal vera í samræmi við lagaákvæði
                 um persónuvernd og meðferð persónuupplýsinga.

                           X. kafli. Talsímaþjónusta.
                           49. gr. Neyðarhringingar.
   Stuttnúmerið 112 skal vera frátekið fyrir neyðar- og öryggisþjónustu og er
    óheimilt að nota það í öðrum tilgangi. Óheimilt er að gjaldfæra símtöl í
                               neyðarnúmerið 112.
                          50. gr. Læsingar á aðgangi.
Fjarskiptafyrirtæki sem falin hefur verið alþjónusta skulu að beiðni áskrifanda
 læsa fyrir ákveðnar tegundir símtala eða fyrir símtöl í ákveðnar númeraraðir,
                            honum að kostnaðarlausu.
                             51. gr. Númerabirting.
   Fjarskiptafyrirtæki sem reka almenna talsímaþjónustu skulu bjóða notendum
       númerabirtingu í samræmi við ákvæði laga um persónuvernd. Póst- og
      fjarskiptastofnun skal setja reglur um fyrirkomulag númerabirtingar.
                           52. gr. Númeraflutningur.
  Notendum almennrar talsímaþjónustu, að meðtalinni farsímaþjónustu, skal vera
   unnt að halda símanúmerum sínum óháð því hvaða fjarskiptafyrirtæki veitir
     þjónustuna. Þetta gildir þó ekki um númeraflutning milli fastaneta og
                                  farsímaneta.
 Póst- og fjarskiptastofnun skal tryggja að gjöld fyrir númeraflutning taki mið
                     af kostnaði ásamt hæfilegri álagningu.
  Póst- og fjarskiptastofnun getur sett nánari reglur^1) um númeraflutning og
     tímasetningar í því sambandi og sker úr ágreiningi um framkvæmd hans.
    ^1)[13]Rgl. 401/2001, sbr. [14]rgl. 840/2001, [15]508/2003, [16]83/2004 og
                                 [17]780/2004.
                         53. gr. Forval og fast forval.
 Fyrirtæki sem hafa umtalsverða markaðshlutdeild í tengingum við almenna fasta
  talsímanetið skulu gera áskrifendum sínum mögulegt að fá aðgang að þjónustu
  allra samtengdra fyrirtækja sem veita almenna talsímaþjónustu. Fyrirkomulag
 þessa aðgangs getur verið annaðhvort þannig að notandi velji forskeyti á undan
 hverju símtali eða með föstu forvali sem hægt er að fara fram hjá í einstökum
                      símtölum með því að velja forskeyti.
Þörf notenda fyrir forval eða fast forval í öðrum netum eða á annan hátt en skv.
1. mgr. skal Póst- og fjarskiptastofnun meta á grundvelli markaðsgreiningar. Ef
  niðurstaða markaðsgreiningar er sú að samkeppni sé ekki virk getur stofnunin
                      lagt á kvaðir í samræmi við 27. gr.
Póst- og fjarskiptastofnun skal tryggja að gjöld fyrir aðgang og samtengingu sem
    tengjast framboði á forvali og föstu forvali taki mið af kostnaði ásamt
                              hæfilegri álagningu.
   Póst- og fjarskiptastofnun er heimilt að setja reglur^1) um forval og fast
                                    forval.
                               ^1)[18]Rgl. 280/2002.
                        54. gr. Verndun talsímanetsins.
Fyrirtæki sem bjóða almenna talsímaþjónustu skulu gera nauðsynlegar ráðstafanir
  sem miða að því að almenna talsímanetið og almenna talsímaþjónustan, þ.m.t.
                          neyðarþjónusta, rofni ekki.
       Óheimilt er notendum að valda truflunum eða ónæði í talsímanetinu.

                          XI. kafli. Stafrænt útvarp.
                  55. gr. Skylda til að flytja útvarpsdagskrá.
      Leggja má á aðila, sem bjóða fjarskiptanet til dreifingar hljóð- og
 sjónvarpssendinga til almennings, skyldur til að flytja ákveðna útvarpsdagskrá
 þegar umtalsverður hluti notenda nýtir sér netin til að taka á móti hljóð- og
  sjónvarpssendingum. Slíkar skyldur skulu einungis lagðar á þegar sérstaklega
                          ríkar ástæður mæla með því.
                         56. gr. Skilyrt aðgangskerfi.
   Skilyrtur aðgangur að stafrænni hljóð- og sjónvarpsþjónustu skal fullnægja
reglum sem Póst- og fjarskiptastofnun setur á grundvelli skuldbindinga samkvæmt
samningnum um Evrópska efnahagssvæðið. Þær kveði m.a. á um tæknilega eiginleika
                      og skyldur til þess að veita aðgang.
                57. gr. Staðlar í gagnvirkri sjónvarpsþjónustu.
Póst- og fjarskiptastofnun skal beina því til fyrirtækja sem starfrækja stafræna
    gagnvirka sjónvarpsþjónustu fyrir almenning eða selja þróaðan stafrænan
    sjónvarpsbúnað að þau noti opna staðla fyrir forritatengsl í samræmi við
         skuldbindingar samkvæmt samningnum um Evrópska efnahagssvæðið.
       58. gr. Kröfur vegna stafræns útvarps í almennum fjarskiptanetum.
       Almenn fjarskiptanet sem sett eru upp til þess að dreifa stafrænni
  sjónvarpsþjónustu skulu vera fær um að dreifa breiðskjársjónvarpsþjónustu og
  dagskrám. Fjarskiptafyrirtæki sem taka við og dreifa breiðskjárþjónustu eða
                   dagskrám skulu viðhalda breiðskjárforminu.

                         XII. kafli. Fjarskiptabúnaður.
                        59. gr. Búnaður fjarskiptaneta.
    Tækjabúnaður almennra fjarskiptaneta skal að jafnaði vera í samræmi við
  tæknistaðla sem gilda á Evrópska efnahagssvæðinu. Póst- og fjarskiptastofnun
 getur í sérstökum tilvikum mælt fyrir um notkun annarra staðla, svo og tilmæla
frá Alþjóðafjarskiptasambandinu. Tæknilegir eiginleikar í nettengipunktum skulu
     ávallt vera í samræmi við staðla. Fjarskiptafyrirtæki sem reka almenn
fjarskiptanet skulu birta upplýsingar um tæknilega eiginleika í nettengipunktum.
  Samgönguráðherra getur sett reglugerð^1) um nánari útfærslu þessara ákvæða.
 Þráðlaus fjarskiptanet má einungis setja upp og nota að fengnu leyfi Póst- og
 fjarskiptastofnunar. Stofnuninni er þó heimilt að gefa út almennt leyfi fyrir
 þráðlaus fjarskiptanet í ákveðnum tíðnisviðum þegar geislað afl senda er undir
                          hámarki sem stofnunin setur.
                               ^1)[19]Rg. 532/2001.
                       60. gr. Innanhússfjarskiptalagnir.
     Fjarskiptalagnir í húsnæði áskrifenda, þ.m.t. húskassar, eru á ábyrgð
húseigenda. Staðsetning húskassa og allar lagnir í byggingu skulu vera í samræmi
     við teikningar af byggingunni sem byggingareftirlit hefur samþykkt. Í
fjöleignarhúsum skulu húskassar vera innsiglaðir eða læstir og þannig gengið frá
lögnum að óviðkomandi eigi ekki greiða leið að einstökum fjarskiptalínum. Þegar
        fjarskiptafyrirtæki berst umsókn um þjónustu frá áskrifanda skal
fjarskiptafyrirtæki eiga rétt á aðgangi að húskassa í viðkomandi byggingu til að
       tengja sig inn á hann og að lögnum viðkomandi áskrifanda. Póst- og
 fjarskiptastofnun setur reglur um frágang húskassa og lagna í þeim tilgangi að
  tryggja vernd fjarskipta og skilgreina aðgangsheimild fjarskiptafyrirtækja.
           61. gr. Notendabúnaður og tæki fyrir þráðlaus fjarskipti.
    Póst- og fjarskiptastofnun hefur eftirlit með sölu notendabúnaðar fyrir
fjarskipti og tækja fyrir þráðlaus fjarskipti. Eftirfarandi grunnkröfur eiga við
                               um öll slík tæki:
          1. Um verndun heilsu og öryggis notanda jafnt og annarra manna.
       2. Um að tæki í notkun hafi ekki truflandi áhrif á rafsegulumhverfið.
    Að auki skal þráðlaus búnaður gerður með tilliti til þess að nýta á sem
 skilvirkastan hátt tíðnisvið sem ætlað er þráðlausum fjarskiptum á jörðu og í
geimnum og stöðu sem þeim er úthlutað á baugum umhverfis jörðu án þess að valda
                              skaðlegum truflunum.
Setja má skilyrði um að ákveðnir flokkar tækja eða einstök tæki séu þannig gerð
                                    að þau:
     a. megi starfrækja með öðrum tækjum með milligöngu neta og að hægt sé að
 tengja þau við rétta skilpunkta hvar sem er innan Evrópska efnahagssvæðisins,
     b. valdi ekki tjóni á netum, starfsemi þeirra eða virkni og orsaki þannig
                          óviðunandi rýrnun þjónustu,
       c. hafi innbyggðar varnir til verndar persónuupplýsingum og friðhelgi
                        einkalífs áskrifenda og notenda,
                  d. hafi möguleika á útfærslu sem hindrar svik,
        e. hafi möguleika á útfærslu sem tryggir aðgang að neyðarþjónustu,
              f. hafi möguleika sem auðvelda fötluðum notkun þeirra.
   Notendabúnaður fyrir stafrænt sjónvarp skal uppfylla kröfur um samvirkni í
          samræmi við reglur sem Póst- og fjarskiptastofnun setur um:
            a. sameiginlegt brenglunaralgrími og gjaldfrjálsa viðtöku,
                b. samvirkni hliðrænna og stafrænna sjónvarpstækja.
                         62. gr. Þráðlaus sendibúnaður.
Sendibúnað fyrir þráðlaus fjarskipti má aðeins hafa undir höndum, setja upp eða
 nota að fengnu leyfi Póst- og fjarskiptastofnunar. Þó má starfrækja þráðlausan
      búnað án sérstaks leyfis þegar hann er eingöngu notaður við almenna
 fjarskiptaþjónustu í tilteknu tíðnisviði. Póst- og fjarskiptastofnun gefur út
    leyfisbréf fyrir notkun þráðlauss sendibúnaðar og skal leyfisbréfið vera
   tímabundið. Binda má leyfið skilyrðum, svo sem um sendiafl, staðsetningu,
  bandbreidd, útbreiðslusvæði og tengingu við almenn fjarskiptanet. Leyfisbréf
    skulu gefin út á nafn eiganda búnaðarins og eru þau ekki framseljanleg.
 Leyfishafi sem selur þráðlausan búnað, sem hann hefur fengið leyfisbréf fyrir,
    eða afhendir hann öðrum varanlega ber ábyrgð á því að tilkynna Póst- og
fjarskiptastofnun um nýjan eiganda. Póst- og fjarskiptastofnun skal þegar í stað
      gera ráðstafanir til að stöðva starfrækslu þráðlausra senda, þ.m.t.
útvarpssenda, sem ekki er leyfisbréf fyrir og ekki eru undanþegnir leyfisskyldu.
   Óheimilt er að hindra eftirlitsmenn Póst- og fjarskiptastofnunar í slíkum
       aðgerðum, enda hafi þeir framvísað starfsskírteini sínu. Póst- og
    fjarskiptastofnun getur veitt undanþágur frá ákvæðum um leyfisbréf fyrir
   ákveðnar tegundir sendibúnaðar. Ekki þarf leyfisbréf fyrir sendibúnað með
                   útgeislun sem er að hámarki 50 milliwött.
                    63. gr. Fjarskiptabúnaður í farartækjum.
 Íslensk skip, loftför og önnur farartæki skulu búin fjarskiptabúnaði í samræmi
      við alþjóðasamþykktir og reglugerðir^1) sem samgönguráðherra setur.
Fjarskiptabúnað í erlendum skipum, flugvélum eða öðrum farartækjum sem eru innan
   íslenskrar land- eða lofthelgi má aðeins nota í samræmi við íslensk lög og
                                  reglugerðir.
  Póst- og fjarskiptastofnun getur bannað notkun fjarskiptabúnaðar í erlendum
  farartækjum í íslenskri lögsögu ef notkunin telst andstæð íslenskum reglum.
  Þrátt fyrir ákvæði 2. mgr. getur Póst- og fjarskiptastofnun heimilað notkun
          búnaðar sem viðurkenndur er til notkunar á alþjóðavettvangi.
                                ^1)[20]Rg. 53/2000.
                  64. gr. Takmörkun fjarskipta vegna truflana.
Póst- og fjarskiptastofnun getur látið innsigla fjarskiptavirki eða hluta þeirra
   eða bannað notkun þeirra og eftir atvikum fyrirskipað að fá þau afhent til
geymslu undir innsigli ef fjarskiptavirkin trufla önnur fjarskipti eða hætta er
                       á að öryggi fjarskipta sé raskað.
                         65. gr. Viðurkenning búnaðar.
     Óheimilt er að setja á markað annan notendabúnað en þann sem uppfyllir
       grunnkröfur skv. 61. gr. og ber CE-merkingu því til staðfestingar.
 Framleiðandi eða umboðsmaður hans hér á landi skal tryggja að öllum búnaði sem
 settur er á markað hér á landi fylgi upplýsingar fyrir notendur á íslensku um
 tilætlaða notkun, helstu eiginleika búnaðarins og skyldu kaupenda til að sækja
                     um leyfisbréf fyrir þráðlausan búnað.
 Framleiðandi eða umboðsmaður hans sem hyggst setja á markað þráðlausan búnað í
 tíðnisviðum þar sem notkun hefur ekki verið samræmd á Evrópska efnahagssvæðinu
skal tilkynna Póst- og fjarskiptastofnun um þessa fyrirætlun með minnst fjögurra
    vikna fyrirvara. Einnig skal senda stofnuninni upplýsingar um eiginleika
búnaðarins, þ.m.t. tíðnisvið hans, bil milli rása, mótunaraðferð og hátíðniafl.
  Telji Póst- og fjarskiptastofnun hættu á því að búnaðurinn geti truflað aðra
  þjónustu í viðkomandi tíðnisviði getur stofnunin bannað sölu og notkun hans.
                            66. gr. Markaðseftirlit.
 Póst- og fjarskiptastofnun hefur markaðseftirlit með búnaði skv. 61. gr. Í því
 skyni skal stofnunin hafa ótakmarkaðan aðgang að sölustöðum slíks búnaðar. Ef
búnaður sem uppfyllir ekki grunnkröfur samkvæmt lögum þessum er settur á markað
  getur stofnunin krafist að sala hans og notkun verði þegar í stað stöðvuð og
                             búnaðurinn kyrrsettur.
 Póst- og fjarskiptastofnun getur gert kröfu um að framleiðandi eða umboðsmaður
 hans afhendi stofnuninni sundurliðaðar upplýsingar og teikningar um búnað sem
ráðgert er að setja á markað. Með slíkar upplýsingar skal farið sem trúnaðarmál.
    Samgönguráðherra setur reglugerð um markaðseftirlit með notendabúnaði og
                               þráðlausum búnaði.

            XIII. kafli. Réttindi til að starfa við fjarskiptavirki.
                   67. gr. Kröfur til starfsmanna fyrirtækja.
Fjarskiptafyrirtæki skulu tryggja að starfsmenn þeirra sem vinna við uppsetningu
og viðhald fjarskiptavirkja hafi fengið nauðsynlega þjálfun. Fjarskiptafyrirtæki
  skulu upplýsa starfsmenn sína um þær skyldur sem á þeim hvíla samkvæmt lögum
  þessum. Samgönguráðherra getur sett reglugerð um hæfniskröfur til þeirra sem
                       starfa við almenn fjarskiptavirki.
              68. gr. Heimildir til starfrækslu þráðlauss búnaðar.
   Póst- og fjarskiptastofnun gefur út skírteini sem heimila einstaklingum að
                starfrækja ákveðnar tegundir þráðlauss búnaðar.
 Ekki er gerð krafa um sérstaka þjálfun þeirra sem starfrækja þráðlausan búnað
 nema í þeim tilfellum að búnaður gegni öryggishlutverki eða þegar sendiafl er
 umfram 100 wött. Póst- og fjarskiptastofnun gefur út skírteini talstöðvavarðar
   sem heimilar handhafa að starfrækja fjarskiptabúnað í skipum og flugvélum.
        Skírteinin veita alþjóðleg réttindi og skulu vera í samræmi við
alþjóðasamþykktir. Í skírteininu sem skal vera tímabundið skal kveða á um hvaða
búnað handhafa er heimilt að starfrækja. Umsækjandi skírteinis skal leggja fram
 gögn sem sýna fram á að hann hafi fengið þjálfun í notkun þráðlauss búnaðar í
                              viðurkenndum skóla.
Póst- og fjarskiptastofnun getur veitt útlendingum sem hér dvelja í takmarkaðan
   tíma undanþágu til að starfrækja fjarskiptabúnað, enda hafi þeir til þess
                          réttindi í sínu heimalandi.
 Póst- og fjarskiptastofnun getur sett nánari reglur um heimildir einstaklinga
                       til að starfrækja fjarskiptabúnað.
    Póst- og fjarskiptastofnun gefur út leyfi til radíóáhugamanna að fengnum
  umsóknum þeirra og umsögn hagsmunasamtaka áhugamanna. Erlendir ríkisborgarar
 geta sótt um leyfi til bráðabirgða eða til lengri tíma. Samgönguráðherra setur
                   reglugerð^1) um starfsemi radíóáhugamanna.
                               ^1)[21]Rg. 348/2004.

               XIV. kafli. Uppsetning og vernd fjarskiptavirkja.
                           69. gr. Aðgangur að landi.
  Nú er fjarskiptafyrirtæki nauðsynlegt að leggja leiðslur fjarskiptavirkja um
land annars manns, yfir það eða í jörðu, yfir hús eða önnur mannvirki á landinu,
á þeim, gegnum þau eða undir þeim, og er eiganda viðkomandi fasteignar þá skylt
 að heimila slíkt, enda komi fullar bætur fyrir. Hafa skal samráð við eigendur
  eða umráðamenn slíkra fasteigna og mannvirkja um hvar leiðslur eru lagðar og
   skal þess gætt að sem minnst sé raskað hagsmunum eigandans. Starfsmenn við
fjarskiptavirki skulu gæta þess að valda eigendum og íbúum ekki meiri óþægindum
                          en brýnustu nauðsyn ber til.
    Nú verður tjón á landi manna, mannvirkjum eða öðrum eignum við lagningu
    fjarskiptavirkja eða viðhald þeirra, og ekki verður úr bætt, eða lagning
fjarskiptavirkja leiðir til takmörkunar á afnotamöguleikum viðkomandi eignar, og
     skal eigandi fjarskiptavirkis þá bæta tjónið. Náist ekki samkomulag um
    bótafjárhæð skal um ákvörðun bóta fara að lögum um framkvæmd eignarnáms.
                               70. gr. Eignarnám.
 Ef fjarskiptafyrirtæki er nauðsynlegt að tryggja sér land, lóð eða aðra eign í
sambandi við lagningu eða rekstur almennra fjarskiptavirkja og samningum um kaup
 verður ekki við komið má samgönguráðherra heimila, að fenginni umsögn Póst- og
    fjarskiptastofnunar, að eign eða hluti hennar sé tekinn eignarnámi gegn
   endurgjaldi sem meta skal samkvæmt lögum um framkvæmd eignarnáms. Samþykki
ráðherra fyrir eignarnámi skal m.a. háð því að eignarnemi setji tryggingu fyrir
greiðslu áætlaðra eignarnámsbóta og kostnaðar við matið. Nú fást eignarnámsbætur
 ekki greiddar hjá eignarnema og skal ríkissjóður þá ábyrgjast greiðslu þeirra.
                        71. gr. Vernd fjarskiptavirkja.
  Þar sem fjarskiptavirki eru má ekki reisa mannvirki, setja upp tæki, leggja
 pípur, raflagnir, leiðslur og því um líkt, gera jarðrask eða aðrar ráðstafanir
 er af geta hlotist skemmdir á fjarskiptavirkjum eða truflanir á rekstri þeirra
 nema áður hafi verið aflað upplýsinga um legu þeirra og samráð verið haft við
             eiganda fjarskiptavirkisins um tilhögun framkvæmdanna.
Nú reynist nauðsynlegt vegna verklegra framkvæmda að flytja til eða breyta legu
 fjarskiptavirkja, og ber þá sá sem slíka framkvæmd annast allan kostnað sem af
  því kann að leiða, beinan og óbeinan, nema annað hafi orðið að samkomulagi.
Ef jarðrask eða aðrar framkvæmdir hafa leitt til skemmda á fjarskiptavirkjum eða
 truflana á rekstri þeirra skal sá sem þeim hefur valdið þegar í stað tilkynna
 það til eiganda fjarskiptavirkisins. Er tjónvaldi jafnframt skylt að bæta allt
 tjón sem af skemmdunum leiðir, bæði beint og óbeint, þar á meðal viðskiptatap,
nema hann sýni fram á að ekki hafi verið komist hjá tjóni þó að fyllstu aðgæslu
                                hafi verið gætt.
   Nú liggur fyrir að tæki, raflagnir, pípur, leiðslur eða því um líkt valda
   truflun á rekstri fjarskiptavirkis og er fjarskiptafyrirtæki þá heimilt að
krefjast úrbóta frá eiganda án tafar, en ella er fjarskiptafyrirtæki heimilt að
 gera nauðsynlegar ráðstafanir til að koma í veg fyrir truflun þá sem af þessu
   hlýst. Nú má truflun að þessu leyti rekja til gáleysis eiganda viðkomandi
   búnaðar, og ber eiganda þá að greiða allan kostnað sem af úrbótum leiðir.
 Þar sem fjarskiptastrengir liggja í sjó skulu sjófarendur sýna aðgæslu og gæta
   varúðar. Nú verður tjón á fjarskiptastreng, sem valdið er af ásetningi eða
gáleysi, og skal þá sá sem tjóni hefur valdið bæta beint og óbeint fjártjón sem
    af því hlýst nema hann sýni fram á að hann hafi gert allar nauðsynlegar
                varúðarráðstafanir til þess að komast hjá tjóni.
        Þegar skip er innan eða utan landhelgi við lagningu eða viðgerð
fjarskiptastrengja og ber til sýnis alþjóðamerki eða önnur merki er gefa það til
 kynna skulu önnur skip sem sjá eða eiga að geta séð þessi merki halda sig eigi
 skemmra en mílufjórðung frá sæsímaskipinu. Net og önnur veiðarfæri skal hafa í
 sömu fjarlægð. Fiskiskip skulu þó hafa tólf stunda frest til þess að fjarlægja
                          veiðarfæri sem liggja í sjó.
 Nú hefur dufl verið lagt út vegna lagningar eða viðgerðar á sæstreng og skulu
skip þá halda sig og veiðarfærum sínum eigi skemmra en mílufjórðung frá duflinu.
   Ef skip hefur orðið að sleppa akkeri eða leggja net eða önnur veiðarfæri í
     sölurnar til þess að komast hjá því að skemma sæstrengi á það kröfu um
skaðabætur frá eiganda strengjanna, enda hafi stjórnendur skipsins ekki stofnað
                           til hættunnar af gáleysi.
Ef unnt er skulu skipverjar þegar færa til bókar skýrslu um tjónið sem staðfest
skal af stjórnanda skipsins. Að auki skal eiganda sæstrengsins eða forsvarsmanni
            eiganda tilkynnt um atburðinn eins fljótt og kostur er.

                      XV. kafli. Fjarskipti á hættutímum.
                          72. gr. Stöðvun fjarskipta.
Á ófriðartímum getur samgönguráðherra samkvæmt ákvörðun ríkisstjórnar mælt fyrir
          um stöðvun fjarskipta sem teljast hættuleg öryggi ríkisins.
  Í neyðartilvikum, svo sem við eldgos, jarðskjálfta, snjóflóð o.s.frv., getur
      samgönguráðherra að beiðni ríkislögreglustjóra, að höfðu samráði við
almannavarnaráð, mælt fyrir um takmörkun fjarskipta sem truflað geta neyðar- og
    öryggisfjarskipti. Á sama hátt skal heimilt að mæla fyrir um að tiltekin
  fjarskiptavirki skuli notuð í þágu björgunaraðgerða og að sett skuli upp ný
fjarskiptavirki. Komi endurgjald til greina greiðist það úr ríkissjóði samkvæmt
                       mati Póst- og fjarskiptastofnunar.

                           XVI. kafli. Viðurlög o.fl.
                     73. gr. Heimild til rekstrarstöðvunar.
   Fjarskiptafyrirtæki sem reka fjarskiptanet eða þjónustu samkvæmt almennri
 heimild eða hafa réttindi til að nota tíðnir og númer skulu að beiðni Póst- og
  fjarskiptastofnunar veita stofnuninni upplýsingar samkvæmt lögum um Póst- og
 fjarskiptastofnun sem nauðsynlegar eru til þess að ganga úr skugga um að farið
 sé eftir skilyrðum almennra heimilda eða sérstakra kvaða, sbr. 5. mgr. 6. gr.
 Komist Póst- og fjarskiptastofnun að þeirri niðurstöðu að fjarskiptafyrirtæki
 fari ekki að skilmálum almennra heimilda, skilyrðum sem tengjast réttindum eða
    sérstökum kvöðum skal stofnunin tilkynna fjarskiptafyrirtækinu um þessa
  niðurstöðu og gefa fyrirtækinu tækifæri að koma skoðun sinni á framfæri eða
lagfæra brot sitt innan eins mánaðar frá dagsetningu tilkynningar, skemmri tíma
  sem fyrirtækið samþykkir eða Póst- og fjarskiptastofnun kveður á um þegar um
   endurtekið brot er að ræða eða lengri tíma sem Póst- og fjarskiptastofnun
                                   samþykkir.
Láti fjarskiptafyrirtæki ekki af broti sínu innan settra tímamarka skal Póst- og
   fjarskiptastofnun grípa til viðeigandi ráðstafana. Stofnuninni er í þessu
        sambandi heimilt að beita dagsektum, sbr. 74. gr. Tilkynna skal
 fjarskiptafyrirtæki um ákvörðun stofnunarinnar ásamt rökstuðningi við hana og
         skal veita því hæfilegan frest til þess að verða við ákvörðun.
 Til viðbótar heimildum 2. og 3. mgr. er Póst- og fjarskiptastofnun heimilt að
beita fjarskiptafyrirtæki dagsektum fyrir að veita ekki upplýsingar sem þeim er
  skylt að afhenda innan hæfilegs tíma sem Póst- og fjarskiptastofnun ákveður.
 Við alvarleg og endurtekin brot á skilmálum almennrar heimildar eða skilyrðum
sem tengjast réttindum eða sérstökum kvöðum þegar ráðstafanir til að tryggja að
  farið verði að lögum hafa mistekist getur Póst- og fjarskiptastofnun stöðvað
netrekstur eða þjónustu fjarskiptafyrirtækis eða afturkallað réttindi tímabundið
                                 eða varanlega.
 Póst- og fjarskiptastofnun getur, ef sannanir liggja fyrir um brot á skilmálum
 almennrar heimildar eða skilyrðum sem tengjast réttindum eða sérstökum kvöðum
  sem leiðir til yfirvofandi hættu fyrir öryggi og heilsu almennings eða getur
        skapað alvarleg fjárhagsleg eða rekstrarleg vandamál fyrir önnur
      fjarskiptafyrirtæki eða notendur fjarskiptaneta eða þjónustu, tekið
  bráðabirgðaákvarðanir til að bæta úr ástandinu áður en endanleg ákvörðun er
 tekin. Fjarskiptafyrirtækinu sem í hlut á skal að lokinni bráðabirgðaákvörðun
veitt tækifæri til þess að koma skoðunum sínum á framfæri og leggja til úrbætur.
Þegar við á getur Póst- og fjarskiptastofnun staðfest bráðabirgðaákvörðun sína.
                               74. gr. Viðurlög.
    Brot á lögum þessum og reglugerðum settum samkvæmt þeim varða sektum, en
       fangelsi allt að sex mánuðum ef sakir eru miklar eða brot ítrekuð.
                   Gáleysisbrot skulu eingöngu varða sektum.
 Brot gegn IX. kafla laganna um vernd persónuupplýsinga og friðhelgi einkalífs
    varða refsingu svo sem mælt er fyrir um í 1. mgr. Sé slíkt brot framið í
  ávinningsskyni, hvort sem er í eigin þágu eða annarra, má refsa með fangelsi
                              allt að þremur árum.
 Fjarskiptabúnað sem hefur verið starfræktur í heimildarleysi má gera upptækan,
          sbr. 69. gr. almennra hegningarlaga, með síðari breytingum.
    Þegar fjarskiptafyrirtæki fer ekki að ákvæðum laga, skilyrðum almennrar
   heimildar, skilyrðum sérstakra réttinda eða einstökum ákvörðunum Póst- og
  fjarskiptastofnunar getur stofnunin ákveðið í samræmi við ákvæði 73. gr. að
fella niður skráningu fyrirtækisins, afturkalla réttindi, bæta við skilyrðum eða
   beita dagsektum sem nemi 50.000500.000 kr. á dag til að tryggja að eftir
                      fyrirmælum stofnunarinnar sé farið.

                         XVII. kafli. Gildistaka o.fl.
                       75. gr. Almenn reglugerðarheimild.
      Samgönguráðherra setur í reglugerð^1) nánari fyrirmæli um framkvæmd
                                fjarskiptamála.
             ^1)[22]Rg. 866/2000, [23]rg. 532/2001, [24]rg. 348/2004.
                              76. gr. Gildistaka.
Lög þessi öðlast gildi 25. júlí 2003. Ákvæði 22. gr. tekur gildi 1. janúar 2004
og kemur fyrst til framkvæmda á árinu 2005 vegna bókfærðrar veltu á árinu 2004.

                            Ákvæði til bráðabirgða.
   I. Breyta skal fjarskiptaleyfum og almennum heimildum sem í gildi eru við
 setningu laga þessara eigi síðar en 25. júlí 2003 til samræmis við lög þessi.
Eftir það skulu reglur um almennar heimildir gilda fyrir öll fjarskiptafyrirtæki
  ásamt skilyrðum sem sett verða um sérstök réttindi til notkunar á tíðnum og
                             númerum þar sem við á.
  Þegar framkvæmd 1. mgr. hefur í för með sér minni réttindi eða auknar kvaðir
  samanborið við gildandi heimildir getur Póst- og fjarskiptastofnun framlengt
 gildistíma réttindanna og kvaðanna í allt að níu mánuði frá 25. júlí 2003 með
  fyrirvara um að réttindi annarra fjarskiptafyrirtækja skerðist ekki við það.
Póst- og fjarskiptastofnun skal tilkynna um slíka frestun til Eftirlitsstofnunar
                                     EFTA.
    II. Öllum kvöðum sem í gildi eru á fjarskiptafyrirtæki, sem bjóða almenn
fjarskiptanet eða þjónustu, varðandi aðgang og samtengingu skal viðhaldið þangað
 til endurskoðun kvaðanna hefur farið fram að lokinni markaðsgreiningu. Kvaðir
 sem þetta á við um eru um réttindi og skyldur til að semja um samtengingu neta
      og þjónustu, um að bjóða fyrirtækjum samtengingu án mismununar og um
  upplýsingagjöf í því sambandi, stofn samtengingargjalda og kostnaðarbókhald,
 aðgreiningu kostnaðar í bókhaldi og fjárhagsskýrslur, samhýsingu og samnýtingu
 aðstöðu, númeramál, birtingu upplýsinga og aðgang að þeim, sérstakan netaðgang
    sem er annar en boðinn er í venjulegum nettengipunktum, lágmarksframboð
 leigulína og eftirlit með leigulínuseljanda. Enn fremur skulu kvaðir er varða
smásöluverð fyrir aðgang og notkun á almennu talsímaneti, forval og fast forval
halda gildi sínu þar til Póst- og fjarskiptastofnun hefur lokið markaðsgreiningu
  og tekið ákvörðun um álagningu, niðurfellingu eða áframhaldandi gildi slíkra
                                     kvaða.

References

   Visible links
   1. http://www.althingi.is/dba-bin/lawformpr.pl?lnr=2003081
   2. file:///altext/stjt/2004.129.html
   3. http://www.reglugerd.is/interpro/dkm/WebGuard.nsf/key2/734-2000
   4. http://stjornartidindi.is/servlet/stjrtid/B/2002/86.pdf
   5. http://stjornartidindi.is/servlet/stjrtid/B/2003/318.pdf
   6. http://www.reglugerd.is/interpro/dkm/WebGuard.nsf/key2/641-2000
   7. http://www.reglugerd.is/interpro/dkm/WebGuard.nsf/key2/813-2000
   8. file:///altext/stjtnr.html#1981075?k7
   9. file://1981075.html
  10. http://stjornartidindi.is/servlet/stjrtid/B/2002/94.pdf
  11. http://www.reglugerd.is/interpro/dkm/WebGuard.nsf/key2/960-2001
  12. http://www.reglugerd.is/interpro/dkm/WebGuard.nsf/key2/199-2002
  13. http://stjornartidindi.is/servlet/stjrtid/B/2001/401.pdf
  14. http://stjornartidindi.is/servlet/stjrtid/B/2001/840.pdf
  15. http://www.reglugerd.is/interpro/dkm/WebGuard.nsf/key2/508-2003
  16. http://www.reglugerd.is/interpro/dkm/WebGuard.nsf/key2/083-2004
  17. http://www.reglugerd.is/interpro/dkm/WebGuard.nsf/key2/780-2004
  18. http://stjornartidindi.is/servlet/stjrtid/B/2002/280.pdf
  19. http://www.reglugerd.is/interpro/dkm/WebGuard.nsf/key2/532-2001
  20. http://www.reglugerd.is/interpro/dkm/WebGuard.nsf/key2/053-2000
  21. http://www.reglugerd.is/interpro/dkm/WebGuard.nsf/key2/348-2004
  22. http://www.reglugerd.is/interpro/dkm/WebGuard.nsf/key2/866-2000
  23. http://www.reglugerd.is/interpro/dkm/WebGuard.nsf/key2/532-2001
  24. http://www.reglugerd.is/interpro/dkm/WebGuard.nsf/key2/348-2004
