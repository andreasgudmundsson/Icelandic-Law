
   --------------------------------------------------------------------------

                              Lög um almannavarnir

                              2008 nr. 82 12. júní

   --------------------------------------------------------------------------

                 Ferill málsins á Alþingi.   Frumvarp til laga.

             Tóku gildi 1. júní 2008, birt í Stjtíð. 19. júní 2008.

                            I. kafli. Almenn ákvæði.
                          1. gr. Markmið almannavarna.
  Lög þessi taka til samhæfðra almannavarnaviðbragða til þess að takast á við
 afleiðingar neyðarástands sem kann að ógna lífi og heilsu almennings, umhverfi
                                 og/eða eignum.
 Markmið almannavarna er að undirbúa, skipuleggja og framkvæma ráðstafanir sem
     miða að því að koma í veg fyrir og takmarka, eftir því sem unnt er, að
 almenningur verði fyrir líkams- eða heilsutjóni, eða umhverfi eða eignir verði
     fyrir tjóni, af völdum náttúruhamfara eða af mannavöldum, farsótta eða
hernaðaraðgerða eða af öðrum ástæðum og veita líkn í nauð og aðstoð vegna tjóns
                 sem hugsanlega kann að verða eða hefur orðið.
                          2. gr. Umsjón almannavarna.
Ríkið fer með almannavarnir á landinu öllu, hvort heldur sem er á landi, í lofti
    eða á sjó. Sveitarfélög fara með almannavarnir í héraði, í samvinnu við
              ríkisvaldið, svo sem kveðið er á um í lögum þessum.

            II. kafli. Stefnumörkun í almannavarna- og öryggismálum.
               3. gr. Hlutverk almannavarna- og öryggismálaráðs.
Stefna stjórnvalda í almannavarna- og öryggismálum skal mörkuð af almannavarna-
og öryggismálaráði til þriggja ára í senn. Í almannavarna- og öryggismálastefnu
     stjórnvalda skal gera grein fyrir ástandi og horfum í almannavarna- og
öryggismálum í landinu, fjalla um áhersluatriði varðandi skipulag almannavarna-
og öryggismála, forvarnastarf, nauðsynlega samhæfingu á efni viðbragðsáætlana og
     starfsemi opinberra stofnana á því sviði, sbr. VI. kafla laga þessara,
 nauðsynlegar birgðir til þess að tryggja lífsafkomu þjóðarinnar á hættutímum,
  endurreisn eftir hamfarir og aðrar aðgerðir sem ráðið telur nauðsynlegar til
                      þess að markmið laga þessara náist.
Umsýsla vegna almannavarna- og öryggismálaráðs og undirbúningur vegna funda þess
                         er í höndum dómsmálaráðherra.
                4. gr. Skipan almannavarna- og öryggismálaráðs.
Í almannavarna- og öryggismálaráði eiga sæti forsætisráðherra, sem jafnframt er
     formaður þess, dómsmálaráðherra, samgönguráðherra, umhverfisráðherra,
   heilbrigðisráðherra, utanríkisráðherra og iðnaðarráðherra. Þar að auki er
forsætisráðherra heimilt að kveðja allt að tvo ráðherra til setu í ráðinu í senn
                             vegna sérstakra mála.
              Einnig eiga sæti í almannavarna- og öryggismálaráði:
                      1. Ráðuneytisstjóri forsætisráðuneytis.
     2. Ráðuneytisstjóri dómsmálaráðuneytis, ríkislögreglustjóri og forstjóri
                            Landhelgisgæslu Íslands.
    3. Ráðuneytisstjóri samgönguráðuneytis, flugmálastjóri, forstjóri Póst- og
           fjarskiptastofnunar, siglingamálastjóri og vegamálastjóri.
   4. Ráðuneytisstjóri umhverfisráðuneytis, veðurstofustjóri, brunamálastjóri og
                         forstjóri Umhverfisstofnunar.
     5. Ráðuneytisstjóri heilbrigðisráðuneytis, landlæknir, sóttvarnalæknir og
                        forstjóri Geislavarna ríkisins.
                     6. Ráðuneytisstjóri utanríkisráðuneytis.
   7. Ráðuneytisstjóri iðnaðarráðuneytis, orkumálastjóri og forstjóri Landsnets.
                   8. Fulltrúi Slysavarnafélagsins Landsbjargar.
                         9. Fulltrúi Rauða kross Íslands.
                      10. Fulltrúi samræmdrar neyðarsvörunar.
    Að auki skipar forsætisráðherra tvo fulltrúa til setu í ráðinu samkvæmt
                 tilnefningu Sambands íslenskra sveitarfélaga.

               III. kafli. Skipulag almannavarna á landinu öllu.
                       5. gr. Æðsta stjórn almannavarna.
Dómsmálaráðherra er æðsti yfirmaður almannavarna í landinu. Hann gefur út reglur
um almannavarnastig að fenginni tillögu ríkislögreglustjóra og að höfðu samráði
                      við almannavarna- og öryggismálaráð.
   Ríkislögreglustjóri annast málefni almannavarna í umboði dómsmálaráðherra.
 Ríkislögreglustjóri tekur ákvörðun um almannavarnastig hverju sinni í samráði
  við viðkomandi lögreglustjóra ef unnt er og tilkynnir það dómsmálaráðherra.
 Heimilt er að lýsa yfir almannavarnaástandi þegar neyðarástand er líklegt, er
        yfirvofandi eða ríkir eða sambærilegar aðstæður eru fyrir hendi.
 Við embætti ríkislögreglustjóra starfar í Reykjavík samhæfingar- og stjórnstöð
              undir sérstakri stjórn, sbr. V. kafla laga þessara.
              6. gr. Tímabundinn flutningur á stjórn almannavarna.
  Dómsmálaráðherra er heimilt að færa stjórn almannavarnaaðgerða frá Reykjavík
þegar yfirgnæfandi líkur eru á því að almannavörnum landsins verði ekki stjórnað
                                     þaðan.
           7. gr. Verkefni ríkislögreglustjóra á sviði almannavarna.
  Ríkislögreglustjóri hefur umsjón með að ráðstafanir séu gerðar í samræmi við
              stefnu stjórnvalda í almannavarna- og öryggismálum.
Ríkislögreglustjóri hefur eftirlit með skipulagi almannavarna á landinu öllu og
eftirlit með almannavörnum sveitarfélaga. Hann hefur eftirlit með gerð hættumats
   í samráði við almannavarnanefndir. Hann tekur þátt í undirbúningi og gerð
 viðbragðsáætlana ríkis og sveitarfélaga, sbr. VI. kafla laga þessara, og hefur
         eftirlit með endurskoðun þeirra og samhæfingu. Auk þessa hefur
 ríkislögreglustjóri eftirlit með gerð viðbragðsáætlana einkaaðila. Hann hefur
með höndum eftirlit með samhæfingu viðbragðsaðila og annarra aðila, sbr. 8. gr.,
        og með stjórn aðgerða bæði áður og eftir að hættu ber að garði.
     Ríkislögreglustjóri skipuleggur forvarnir og almenningsfræðslu á sviði
 almannavarna, svo og fræðslu einkaaðila, stjórnvalda og almennings um skipulag
        almannavarnakerfisins eftir því sem þurfa þykir. Auk þess annast
          ríkislögreglustjóri þjálfun og fræðslu á sviði almannavarna.
      Ríkislögreglustjóri tekur þátt í alþjóðlegu samstarfi stjórnvalda um
                                 almannavarnir.
                      8. gr. Um samninga við þriðja aðila.
Ríkislögreglustjóra er heimilt að semja við sjálfseignarstofnanir, félagasamtök
eða aðra aðila um að þeir skuli annast framkvæmd almannavarna á tilteknu sviði.
  Samningur um framkvæmd aðila á almannavörnum samkvæmt þessari grein er háður
                           samþykki dómsmálaráðherra.

                   IV. kafli. Skipulag almannavarna í héraði.
                          9. gr. Almannavarnanefndir.
  Í hverju sveitarfélagi starfar almannavarnanefnd sem sveitarstjórn skipar og
   ákveður sveitarstjórnin fjölda nefndarmanna. Almannavarnanefnd skal skipuð
 sýslumanni þess umdæmis sem sveitarfélagið er í, fulltrúum úr sveitarstjórn og
 þeim fulltrúum sveitarstjórna sem í starfi sínu sinna verkefnum í þágu öryggis
       hins almenna borgara. Á höfuðborgarsvæðinu og á Suðurnesjum sitja
   lögreglustjórar viðkomandi umdæma í almannavarnanefndum en ekki sýslumenn.
  Almannavarnanefnd kýs sér sjálf formann og varaformann. Sveitarstjórnir ráða
       starfsmenn almannavarnanefnda og greiða kostnað af störfum þeirra.
 Sveitarstjórnum er heimilt að vinna saman að gerð viðbragðsáætlunar, semja um
   gagnkvæma aðstoð eða koma á fót sameiginlegri almannavarnanefnd. Sameining
  almannavarnanefnda eða samstarf þeirra er háð staðfestingu dómsmálaráðherra.
 Ráðherra ákveður hvaða sýslumaður skuli sitja í almannavarnanefnd ef fleiri en
   eitt sýslumannsumdæmi fellur undir nefndina. Ef ein almannavarnanefnd er í
               umdæmi lögreglustjóra skal hann sitja í nefndinni.
                      10. gr. Hlutverk almannavarnanefnda.
  Almannavarnanefndir móta stefnu og skipuleggja starf sitt að almannavörnum í
                        héraði í samræmi við lög þessi.
Í umdæmum sínum vinna almannavarnanefndir að gerð hættumats og viðbragðsáætlana,
                í samvinnu við ríkislögreglustjóra, sbr. 16. gr.
     Almannavarnanefndir skulu endurskoða hættumat og framkvæma prófanir á
             viðbragðsáætlunum í samvinnu við ríkislögreglustjóra.
                 11. gr. Aðgerða- og vettvangsstjórn í héraði.
       Stjórn aðgerða í héraði þegar almannavarnaástand ríkir er í höndum
  lögreglustjóra í viðkomandi lögregluumdæmi. Hann situr í aðgerðastjórn ásamt
    fulltrúa almannavarnanefndar, fulltrúa Slysavarnafélagsins Landsbjargar,
        fulltrúa Rauða kross Íslands, hlutaðeigandi viðbragðsaðila, sbr.
viðbragðsáætlun, svo og öðrum hlutaðeigandi aðilum sem tengjast aðgerðum hverju
sinni. Aðgerðastjórn starfar í samvinnu við samhæfingar- og stjórnstöð. Í stjórn
 aðgerða felst m.a. skipulag björgunar- og hjálparstarfa vegna hættu eða tjóns
     sem getur eða hefur skapast og að stýra neyðaraðgerðum í samvinnu við
                    samhæfingar- og stjórnstöð, sbr. 12. gr.
  Lögreglustjóri tilnefnir vettvangsstjóra er fari með stjórn og samhæfingu á
                                   vettvangi.

                     V. kafli. Samhæfingar- og stjórnstöð.
                12. gr. Hlutverk samhæfingar- og stjórnstöðvar.
         Í samhæfingar- og stjórnstöð fer fram samhæfing og yfirstjórn
      almannavarnaaðgerða með hliðsjón af almannavarnastigi og viðeigandi
 viðbragðsáætlun. Þar getur einnig farið fram samhæfing hvers kyns aðgerða við
leit og björgun á landi, sjó og í lofti eða viðbragða við hættuástandi þótt ekki
             hafi verið lýst yfir almannavarnaástandi, sbr. 13. gr.
     Í almannavarnaástandi starfa í stjórnstöðinni fulltrúar viðbragðsaðila
almannavarna og ber þeim skylda til að fara að fyrirmælum þess aðila sem stýrir
samhæfingu aðgerða úr samhæfingar- og stjórnstöð samkvæmt viðbragðsáætlun. Nú er
 ágreiningur um hvaða fyrirmæli skuli gefin og sker þá ríkislögreglustjóri úr.
   Ákvörðun ríkislögreglustjóra samkvæmt þessu ákvæði verður ekki skotið til
                               dómsmálaráðherra.
 Samhæfingar- og stjórnstöð skal hafa aðgang að öruggu fjarskiptakerfi, sem er
      óháð og aðskilið frá almennum fjarskiptakerfum, vegna samskipta við
                          viðbragðsaðila almannavarna.
   Samhæfingar- og stjórnstöð lýtur ellefu manna stjórn sem dómsmálaráðherra
      skipar. Formaður stjórnar skal skipaður af ráðherra án tilnefningar.
  Ríkislögreglustjóri, Landhelgisgæsla Íslands, landlæknir, stjórn slökkviliðs
  höfuðborgarsvæðisins, stjórn samræmdrar neyðarsvörunar, Rauði kross Íslands,
    Flugstoðir og stjórn Slysavarnafélagsins Landsbjargar tilnefna hver sinn
fulltrúa í stjórnina og skulu þeir valdir úr hópi þeirra sem taka virkan þátt í
starfi samhæfingar- og stjórnstöðvarinnar. Auk þess tilnefna samgönguráðherra og
          stjórn Sambands íslenskra sveitarfélaga hvor sinn fulltrúa.
   Stjórnin ræðir og tekur ákvarðanir um innra skipulag, rekstur og samstarf
viðbragðsaðila. Stjórnin beitir sér fyrir ráðstöfunum til að tryggja snurðulausa
framkvæmd viðbragðsáætlana. Samhæfing eða framkvæmd aðgerða er ekki á verksviði
                                   stjórnar.
Stjórnin getur ákveðið að viðbragðsaðilar almannavarna, sem ekki eiga fulltrúa í
   stjórn samhæfingar- og stjórnstöðvar, tilnefni fulltrúa í samhæfingar- og
    stjórnstöðvarráð sem er stjórninni til ráðuneytis við ákvarðanir hennar.
  Ríkislögreglustjóri ræður umsjónarmann samhæfingar- og stjórnstöðvarinnar að
      fenginni tillögu stjórnar stjórnstöðvarinnar. Kostnaður af starfsemi
             samhæfingar- og stjórnstöðvar greiðist úr ríkissjóði.
                13. gr. Verkefni samhæfingar- og stjórnstöðvar.
Samhæfingar- og stjórnstöð skal virkjuð þegar nauðsyn krefst að mati þeirra sem
        koma að stjórn leitar, björgunar eða viðbragða við hættuástandi.
   Almannavarnanefnd eða viðbragðsaðili almannavarna getur óskað eftir því að
  samhæfingar- og stjórnstöð annist stjórn aðgerða vegna tiltekinnar hættu. Ef
ágreiningur er í almannavarnanefnd eða á milli viðbragðsaðila um það hvort leita
skuli til samhæfingar- og stjórnstöðvar getur hvor aðili um sig óskað eftir því
 við ríkislögreglustjóra að samhæfingar- og stjórnstöð taki við stjórn aðgerða.
  Áður en ríkislögreglustjóri tekur ákvörðun í málinu skal hann kanna afstöðu
                   viðkomandi lögreglustjóra til beiðninnar.
           14. gr. Tímabundin stofnun og rekstur þjónustumiðstöðvar.
 Samhliða rekstri samhæfingar- og stjórnstöðvar er ríkislögreglustjóra heimilt,
    þegar hættu ber að garði eða hún er um garð gengin, að stofna tímabundið
           þjónustumiðstöð vegna tiltekinnar hættu eða hættuástands.
    Verkefni þjónustumiðstöðvarinnar skulu m.a. felast í upplýsingagjöf til
 almennings og þjónustu við þá aðila sem hafa orðið fyrir tjóni og hin tiltekna
hætta hefur haft önnur bein áhrif á. Auk þess skal þjónustumiðstöðin, í samvinnu
  við hlutaðeigandi almannavarnanefndir, annast samskipti við fjölmiðla vegna
                    aðgerða sem gripið er til hverju sinni.
  Ráðuneyti og sveitarfélög, þar með taldar undirstofnanir þeirra, skulu veita
  hinni tímabundnu þjónustumiðstöð lið við miðlun upplýsinga og þjónustu. Haft
 skal samráð við hlutaðeigandi sveitarstjórnir um starfsemi þjónustumiðstöðvar
                            samkvæmt þessari grein.

                       VI. kafli. Gerð viðbragðsáætlana.
            15. gr. Skylda ríkisvalds til að gera viðbragðsáætlanir.
        Einstök ráðuneyti og undirstofnanir þeirra skulu, í samvinnu við
 ríkislögreglustjóra, kanna áfallaþol þess hluta íslensks samfélags sem fellur
undir starfssvið þeirra. Þá skulu einstök ráðuneyti og stofnanir á þeirra vegum,
  í samvinnu við ríkislögreglustjóra og í samræmi við lög sem um starfssviðið
gilda, skipuleggja fyrirhuguð viðbrögð og aðgerðir samkvæmt viðbragðsáætlun þar
                   sem m.a. er fjallað um eftirfarandi þætti:
                             1. Skipulagningu aðgerða.
     2. Viðbúnað viðbragðsaðila, m.a. liðsafla, þjálfun liðsafla og útbúnað og
                              stjórnsýsluviðbúnað.
                            3. Samgöngur og fjarskipti.
                      4. Framkvæmd ráðstafana á hættustundu.
         5. Samhæfingu og stjórn aðgerða viðbragðsaðila og annarra aðila.
                      6. Áfallahjálp og aðstoð við þolendur.
            7. Hagvarnir, birgðir og neyðarflutninga til og frá landi.
  Ríkislögreglustjóri skal semja viðbragðsáætlanir varðandi þá hluta íslensks
        samfélags sem falla ekki undir starfssvið tiltekins ráðuneytis.
    Viðbragðsáætlanir skulu undirritaðar og staðfestar af réttum yfirvöldum.
          16. gr. Skylda sveitarfélaga til að gera viðbragðsáætlanir.
         Sveitarfélög og stofnanir á þeirra vegum skulu, í samvinnu við
          ríkislögreglustjóra, kanna áfallaþol í umdæmi sínu. Þá skulu
almannavarnanefndir, í samvinnu við ríkislögreglustjóra, gera viðbragðsáætlun í
samræmi við hættumat í umdæmi þeirra. Um efni viðbragðsáætlana fer skv. 15. gr.
 Almannavarnanefndum er heimilt að hafa samvinnu um gerð viðbragðsáætlana. Hafi
  almannavarnanefndir verið sameinaðar skal gerð sameiginleg viðbragðsáætlun.
 Ríkislögreglustjóri skal hafa yfirumsjón með samvinnu einstakra sveitarfélaga
 vegna sameiginlegrar hættu svo og þegar almannavarnanefndir tveggja eða fleiri
                      sveitarfélaga gera viðbragðsáætlun.
          17. gr. Afhending viðbragðsáætlana, æfingar og endurskoðun.
        Ráðuneyti, undirstofnanir þeirra og sveitarfélög skulu staðfesta
           viðbragðsáætlanir sínar og senda þær ríkislögreglustjóra.
 Þegar viðbragðsáætlun hefur verið staðfest og afhent ríkislögreglustjóra skal
         hún æfð eftir því sem frekast er kostur. Ríkislögreglustjóri,
     almannavarnanefndir, viðbragðsaðilar almannavarna, stofnanir ríkis og
      sveitarfélaga og einkaaðilar sem hafa hlutverki að gegna í skipulagi
     almannavarna samkvæmt samningi skulu án endurgjalds taka þátt í æfingu
 viðbragðsáætlunar eftir því sem þurfa þykir. Ágreiningi um skyldu til að taka
þátt í æfingu má skjóta til dómsmálaráðherra. Viðbragðsáætlanir skal endurskoða
                          eins oft og nauðsyn krefst.
      18. gr. Upplýsinga- og aðgerðaskylda opinberra aðila og einkaaðila.
Opinberum aðilum og einkaaðilum ber skylda til að veita nauðsynlegar upplýsingar
  við gerð viðbragðsáætlana ríkis eða sveitarfélaga. Nú er ágreiningur um hvað
teljist nauðsynlegar upplýsingar samkvæmt málsgrein þessari og er þá heimilt að
                         leita dómsúrskurðar um málið.
Sérhver ráðherra getur, í samráði við ríkislögreglustjóra, ákveðið að opinberir
 aðilar eða einkaaðilar skuli veita aðstoð, liðsinni eða útfæra nánar einstaka
                              þætti laga þessara.
Sérhver ráðherra getur, í samráði við ríkislögreglustjóra, ákveðið að opinberir
aðilar eða einkaaðilar skuli grípa til fyrirbyggjandi ráðstafana varðandi sölu á
 vörum, veitingu þjónustu og framleiðslu í atvinnurekstri sínum ef þess gerist
                  þörf til þess að markmið laga þessara náist.
 Áður en ákvörðun er tekin á grundvelli 2. og 3. mgr. skal leitast við að semja
um skyldur þeirra fyrirtækja eða stofnana sem ákvörðunin varðar og hversu mikil
                    áhrif þær muni hafa á starfsemi þeirra.
  Nú er heimild skv. 2. og 3. mgr. beitt og skal þá ríkið bæta það tjón sem af
             hlýst fyrir viðkomandi aðila samkvæmt almennum reglum.

                VII. kafli. Borgaralegar skyldur á hættustundu.
                       19. gr. Almenn borgaraleg skylda.
    Það er borgaraleg skylda þeirra sem eru á aldrinum 1865 ára að gegna á
 hættustundu, án endurgjalds, starfi í þágu almannavarna í umdæmi þar sem þeir
   dveljast samkvæmt fyrirmælum er lögreglustjóri gefur, að fengnum tillögum
 almannavarnanefndar eða ríkislögreglustjóra. Ákvörðun lögreglustjóra má skjóta
                             til dómsmálaráðherra.
Kveðja má þá sem eru á aldrinum 1618 ára eða eldri en 65 ára til starfs skv. 1.
                        mgr., ef þeir óska þess sjálfir.
      Þeim sem kvaddir hafa verið til starfs skv. 1. mgr. ber að koma til
                     læknisskoðunar, ef nauðsynlegt þykir.
  Enginn má á neinn hátt tálma því að maður gegni starfi sem hann hefur verið
                        kvaddur til í þágu almannavarna.
                20. gr. Kvaðning til aðstoðar við almannavarnir.
  Ef hætta vofir yfir getur lögreglustjóri eða sýslumaður kvatt hvern fulltíða
mann, sem tiltækur er, til tafarlausrar aðstoðar við störf í þágu almannavarna.
Ákvörðun um kvaðningu fulltíða manns til tafarlausrar aðstoðar við almannavarnir
                    verður ekki skotið til æðra stjórnvalds.
 Ríkislögreglustjóri hefur ákvörðunarvald um flutning þeirra manna sem kvaddir
 hafa verið til tafarlausrar aðstoðar í þágu almannavarna. Ef fjöldi manns eða
   hjálparlið er flutt á milli umdæma skal haft samráð við lögreglustjóra og
                               almannavarnanefnd.
            21. gr. Skylda til að taka þátt í námskeiðum og æfingum.
     Ríkislögreglustjóri boðar þá sem kvaddir hafa verið til starfa í þágu
almannavarna skv. 19. gr. til námskeiða og æfinga. Ber öllum viðkomandi að fara
  að þeim fyrirmælum og öðrum starfsreglum. Óheimilt er að hverfa úr starfi án
                                    leyfis.
     Á hættustundu má starfsmaður ekki fara úr lögsagnarumdæmi án samþykkis
                   lögreglustjóra eða þess er hann tilnefnir.
   Ef sá sem kvaddur hefur verið til starfa í þágu almannavarna verður fyrir
         meiðslum eða tjóni á námskeiði eða æfingu á hann rétt á bótum.
                        22. gr. Reglur um starfsskyldu.
  Dómsmálaráðherra er heimilt að setja reglur um starfsskyldu samkvæmt ákvæðum
   þessa kafla. Skal að því stefnt að starfskvöð komi sem réttlátast niður á
   borgarana. Ráðherra ákveður hámarkstíma fyrir skyldunám og æfingar í þágu
                                 almannavarna.

                   VIII. kafli. Valdheimildir á hættustundu.
                    23. gr. Almenn fyrirmæli á hættustundu.
    Á hættustundu er lögreglustjóra heimilt að ákveða að taka í sínar hendur
  umferðarstjórn, banna dvöl eða umferð á ákveðnum svæðum, svo sem með því að
  girða af eða hindra umferð um þau, þ.m.t. tilteknar fasteignir, taka í sínar
            vörslur hættulega muni, vísa á brott eða fjarlægja fólk.
                   Fyrirmælum þessum er öllum skylt að hlíta.
                    24. gr. Flutningur fólks af hættusvæðum.
   Ríkislögreglustjóri gefur fyrirmæli um brottflutning fólks af hættusvæði.
Nú eru fyrirmæli gefin skv. 1. mgr. og er þá öllum skylt að halda brott á þeirri
stundu, á þann hátt og til þess móttökustaðar sem ákveðinn er. Engum er heimilt
                   án sérstaks leyfis að fara af móttökustað.
                         25. gr. Heimild til leigunáms.
  Dómsmálaráðherra getur, þegar hættu ber að garði, ákveðið að taka leigunámi
 fasteignir eða lausafé í eigu einkaaðila, í þágu almannavarna, enda komi bætur
   fyrir eftir samkomulagi eða á grundvelli mats samkvæmt lögum um framkvæmd
 eignarnáms. Stofnunum ríkis og sveitarfélaga er skylt á hættustundu að ljá til
  almannavarna fasteignir og lausafjármuni, eftir því sem við verður komið, án
                             sérstaks endurgjalds.
Heimild skv. 1. mgr. felur enn fremur í sér að gera má hverjar þær breytingar á
   viðkomandi fasteignum eða lausafjármunum sem þörf er á til að þær komi að
                     tilætluðum notum í þágu almannavarna.
                26. gr. Skyldur eigenda og umráðamanna húsnæðis.
 Ríkislögreglustjóra er heimilt, ef brýna nauðsyn ber til, að gefa eiganda eða
  umráðamanni húsnæðis fyrirmæli um að taka við fólki sem flutt hefur verið af
 hættusvæði, veita því húsaskjól og annan viðurgjörning eftir því sem aðstæður
                                   krefjast.
Sveitarfélag sem flutt er frá greiðir kostnað vegna húsnæðis og fæðis, sem látið
   er í té samkvæmt þessari grein, en á kröfu um endurheimt á hendur þeim sem
                         fyrirgreiðslunnar hafa notið.
              27. gr. Um fyrirmæli um sölu og dreifingu nauðsynja.
        Ríkisstjórninni er heimilt, ef almannaheill krefur vegna hættu á
 náttúruhamförum, farsóttum, hernaðaraðgerðum, hryðjuverkum eða annarrar hættu,
 að gefa út fyrirmæli um sölu og dreifingu nauðsynja sem til eru í landinu eða
taka eignarnámi matvæli, eldsneyti, varahluti, lyf og aðrar nauðsynjar sem hætta
                       er á að gangi fljótt til þurrðar.

                    IX. kafli. Rannsóknarnefnd almannavarna.
                       28. gr. Skyldur rannsóknarnefndar.
 Rannsóknarnefnd almannavarna starfar sjálfstætt og óháð stjórnvöldum og öðrum
                   rannsóknaraðilum, ákæruvaldi og dómstólum.
      Rannsóknarnefnd almannavarna skal að loknu hættuástandi rannsaka þær
  viðbragðsáætlanir sem stuðst var við og viðbrögð viðbragðsaðila, þar á meðal
vaktstöðvar samræmdrar neyðarsvörunar, samhæfingar- og stjórnstöðvar, lögreglu,
              slökkviliðs, landhelgisgæslu og almannavarnanefnda.
                       29. gr. Skýrsla rannsóknarnefndar.
     Nú er rannsókn skv. 2. mgr. 28. gr. lokið og semur þá rannsóknarnefnd
       almannavarna skýrslu til dómsmálaráðherra, ríkislögreglustjóra og
 allsherjarnefndar Alþingis um niðurstöður nefndarinnar, tillögur og annað sem
                          nefndinni þykir máli skipta.
 Skýrslan skal kynnt hlutaðeigandi almannavarnanefnd og sveitarstjórnum og birt
        opinberlega að virtum ákvæðum 31. gr. og ákvæðum upplýsingalaga.
  Skýrslum rannsóknarnefndar almannavarna skal ekki beitt sem sönnunargögnum í
                                opinberum málum.
                 30. gr. Skipan rannsóknarnefndar almannavarna.
Alþingi kýs þrjá menn og þrjá varamenn hlutfallskosningu til fimm ára til setu í
  rannsóknarnefnd almannavarna. Nefndin kýs sér formann. Með nefndinni starfar
     maður sem skal fullnægja skilyrðum til að gegna embætti héraðsdómara.
Rannsóknarnefnd almannavarna skal virða þagnarskyldu um þau atvik sem henni eða
  starfsmönnum hennar verða kunn vegna starfa fyrir nefndina. Tekur þetta til
 hvers konar upplýsinga um einkahagi manna og annarra upplýsinga sem leynt eiga
að fara vegna lögmætra einka- og almannahagsmuna. Þagnarskylda helst þótt látið
                       sé af störfum í þágu nefndarinnar.
                      31. gr. Heimildir rannsóknarnefndar.
       Rannsóknarnefnd almannavarna skal hafa óhindraðan aðgang að gögnum
  viðbragðsaðila almannavarna og er þeim skylt að veita nefndinni hverjar þær
                           upplýsingar sem hún óskar.
 Rannsóknarnefndinni er óheimilt að veita aðgang að trúnaðargögnum sem nefndin
  aflar í tengslum við rannsókn einstakra mála. Til trúnaðargagna teljast m.a.
  álitsgerðir, sem aflað hefur verið í tengslum við rannsókn máls, og skýrslur
                            vitna og annarra aðila.
 Að öðru leyti en greinir í ákvæðum þessa kafla skal í starfi nefndarinnar fara
       eftir lögum um rannsóknarnefnd umferðarslysa eftir því sem við á.

              X. kafli. Um skiptingu kostnaðar vegna almannavarna.
      32. gr. Skipting kostnaðar á milli ríkisvalds og sveitarfélaga o.fl.
 Kostnaður vegna skyldna ríkisins skv. II., III., VI. og IX. kafla laga þessara
 greiðist úr ríkissjóði. Kostnaður vegna verkefna sveitarfélaganna skv. IV. og
                   VI. kafla greiðist af hálfu sveitarfélaga.
  Ef sveitarfélög hafa samstarf um skyldur sínar samkvæmt þessum lögum þá skal
               skipta kostnaði á milli þeirra samkvæmt íbúatölu.

                            XI. kafli. Refsiákvæði.
   33. gr. Hver sá sem uppvís er að því að gefa af ásetningi eða stórkostlegu
 gáleysi ranga tilkynningu til samhæfingar- og stjórnstöðvar skv. V. kafla laga
   þessara eða viðbragðsaðila almannavarna eða misnota að öðru leyti þjónustu
 þessara aðila varðandi almannavarnir skal sæta refsingu skv. 120. gr. og 120.
                         gr. a almennra hegningarlaga.

                      XII. kafli. Reglugerð og gildistaka.
     34. gr. Dómsmálaráðherra setur með reglugerð nánari ákvæði um flokkun
 almannavarnastiga almannavarna, inntak þeirra og viðbrögð, um frekara skipulag
   samhæfingar- og stjórnstöðvar og þjónustumiðstöðva skv. V. kafla að höfðu
         samráði við Samband íslenskra sveitarfélaga, um öryggiskröfur
 neyðarfjarskiptakerfis samhæfingar- og stjórnstöðvarinnar að höfðu samráði við
      samgönguráðherra, um störf stjórnar samhæfingar- og stjórnstöðvar og
samhæfingar- og stjórnstöðvarráðs, svo og hverjir skuli teljast viðbragðsaðilar
                                 almannavarna.
Þá setur dómsmálaráðherra, að fenginni tillögu ríkislögreglustjóra, reglugerð um
  efni og gerð viðbragðsáætlana skv. 15. og 16. gr. Ráðherra er og heimilt að
        kveða í reglugerð nánar á um samræmda gerð og samningu einstakra
        viðbragðsáætlana, fjölda æfinga og tengsl við almannavarnastig.
Dómsmálaráðherra setur í reglugerð nánari ákvæði um starfsemi rannsóknarnefndar
  um almannavarnir, svo sem hver skuli kalla á rannsókn nefndarinnar, hafi hún
ekki sjálf frumkvæði að rannsókn, og um vinnslu persónuupplýsinga hjá nefndinni
  að svo miklu leyti sem hún fellur ekki undir lög um persónuvernd og meðferð
                               persónuupplýsinga.
Forsætisráðherra setur reglugerð um starfshætti almannavarna- og öryggismálaráðs
                        í samráði við dómsmálaráðherra.
                  35. gr. Lög þessi öðlast gildi 1. júní 2008.
  Reglugerðir og önnur stjórnvaldsfyrirmæli sem sett eru samkvæmt eldri lögum
   skulu halda gildi sínu að svo miklu leyti sem þau fara ekki í bága við lög
þessi. Þá skulu samningar sem gerðir voru í tíð eldri laga halda gildi sínu uns
                þeir verða endurskoðaðir af hálfu samningsaðila.
 Ákvæði til bráðabirgða. Reglur skv. 1. mgr. 5. gr. skal setja eigi síðar en í
  árslok 2009. Fram að þeim tíma skulu gilda reglur sem dómsmálaráðherra setur
                      eftir tillögum ríkislögreglustjóra.
