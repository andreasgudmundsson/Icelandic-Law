
   --------------------------------------------------------------------------

                                                     Lög um Háskólann á Akureyri

                              1992 nr. 51 1. júní

   --------------------------------------------------------------------------

                                   I. kafli.
                                   Hlutverk.
                                     1. gr.
                        Háskólinn á Akureyri skal vera vísindaleg fræðslu- og
           rannsóknastofnun er veiti nemendum sínum menntun til þess að sinna
      sjálfstætt vísindalegum verkefnum, gegna ýmsum störfum í atvinnulífinu,
      öðrum ábyrgðarstöðum og stunda frekara háskólanám. Háskólanum er einnig
     heimilt að annast endurmenntun á vettvangi fræða sem kennd eru í deildum
                                                         skólans, sbr. 9. gr.

                                   II. kafli.
                                    Stjórn.
                                     2. gr.
                       Háskólinn á Akureyri heyrir undir menntamálaráðuneyti.
                                                    Í háskólanefnd eiga sæti:

   a.
           Rektor sem jafnframt er formaður nefndarinnar.
   b.
           Forstöðumenn deilda háskólans.
   c.
           Einn fulltrúi fastráðinna kennara og annar til vara, kjörnir til
           tveggja ára á almennum fundi þeirra.
   d.
           Einn fulltrúi og annar til vara, kjörnir af starfsmönnum öðrum en
           fastráðnum kennurum til tveggja ára á almennum fundi þeirra.
   e.
           Tveir fulltrúar nemenda og tveir til vara kjörnir til eins árs á
           almennum fundi þeirra.
   f.
           Framkvæmdastjóri, sbr. 4. gr., á sæti á fundum nefndarinnar og
           hefur þar málfrelsi og tillögurétt en ekki atkvæðisrétt.
           Framkvæmdastjóri er ritari nefndarinnar.

            Háskólanefnd kýs sér varaformann úr hópi forstöðumanna deilda til
                    eins árs í senn og er hann jafnframt staðgengill rektors.
         Rektor boðar til funda í háskólanefnd eftir þörfum. Skylt er að boða
    til fundar ef fjórir eða fleiri nefndarmenn krefjast þess. Varamenn sitja
    fundi nefndarinnar í forföllum aðalfulltrúa. Háskólanefnd er ályktunarhæf
   ef tveir þriðju hlutar nefndarmanna sækja fund. Afl atkvæða ræður úrslitum
                              mála. Falli atkvæði jöfn ræður atkvæði rektors.
           Háskólanefnd, undir forsæti rektors, fer með yfirstjórn málefna er
         varða háskólann í heild, stuðlar að, skipuleggur og hefur umsjón með
          samvinnu deilda og samskiptum við aðila utan skólans, þar með talið
          samstarf við aðra skóla og rannsóknastofnanir. Enn fremur afgreiðir
    háskólanefnd árlega fjárhagsáætlun fyrir skólann í heild og hefur að öðru
     leyti úrskurðarvald í málefnum háskólans eftir því sem lög mæla og nánar
                                                      er ákveðið í reglugerð.

                                     3. gr.
            Rektor er yfirmaður stjórnsýslu háskólans og æðsti fulltrúi hans.
   Hann vinnur að mörkun heildarstefnu í málefnum háskólans og hefur eftirlit
        með rekstri hans, kennslu, rannsóknum, þjónustu og annarri starfsemi.
        Rektor er skipaður af [ráðherra]^1) til fimm ára. Skal staðan auglýst
                                                           laus til umsóknar.
        Háskólanefnd skipar hverju sinni þriggja manna nefnd til þess að dæma
          um hæfi umsækjenda til að gegna stöðu rektors. Menntamálaráðuneytið
     tilnefnir einn mann í nefndina en háskólanefnd Háskólans á Akureyri hina
      tvo og er annar þeirra formaður nefndarinnar. Í nefnd þessa má skipa þá
   eina sem lokið hafa æðri prófgráðu við háskóla og öðlast stjórnunarreynslu
                                                              á háskólastigi.
              Hæfni umsækjanda um rektorsembætti skal metin eftir vísinda- og
      útgáfustörfum hans, ferli hans sem háskólakennara, stjórnunarreynslu og
     öðrum störfum sem á einhvern hátt lúta að háskólastjórn og æðri menntun.
     Engum manni má veita embætti rektors við Háskólann á Akureyri nema meiri
     hluti dómnefndar hafi látið í ljós það álit að hann sé hæfur til þess og
                              meiri hluti háskólanefndar hafi mælt með honum.
          Heimilt er að tillögu háskólanefndar að endurskipa sama mann rektor
                                                               önnur fimm ár.

   ^1)[2]L. 150/1996, 18. gr.

                                     4. gr.
        Rektor ræður framkvæmdastjóra að fengnum tillögum háskólanefndar.
   Framkvæmdastjóri stýrir í umboði rektors og í samvinnu við forstöðumenn
   deilda skrifstofuhaldi háskólans og annast fjárreiður hans. Með sama hætti
   undirbýr hann árlega fjárhagsáætlun og hefur eftirlit með því að rekstur
   skólans sé í samræmi við gildandi heimildir.
        Rektor ræður annað starfslið við stjórnsýslu og rekstur eftir því sem
   fjárveitingar leyfa og heimildir standa til.

                                     5. gr.
        Forstöðumaður, í umboði deildarfundar, hefur yfirumsjón með starfsemi
   og rekstri deildar og vinnur að stefnumörkun í málefnum hennar. Hann á
   jafnframt sæti í háskólanefnd.
        Forstöðumaður hverrar deildar er kjörinn á deildarfundi. Skal staðan
   auglýst laus til umsóknar. Kjörgengur er hver sá umsækjandi sem uppfyllir
   hæfnisskilyrði um stöðu háskólakennara, sbr. 10. gr. þessara laga, [3]11.
   gr. laga nr. 131/1990, um Háskóla Íslands, eða [4]32. gr. laga nr.
   29/1988, um Kennaraháskóla Íslands, á vettvangi fræða sem annaðhvort eru
   kennd í viðkomandi deild eða tengjast viðfangsefnum hennar. Að fengnu
   samþykki háskólanefndar ræður rektor þann sem kjör hlýtur til þriggja ára.
   Deildarfundur kýs jafnframt staðgengil hans til þriggja ára úr hópi
   fastráðinna kennara við deildina. Í reglugerð skal kveða nánar á um
   tilhögun við kjör forstöðumanns.

                                     6. gr.
        Á deildarfundum eiga sæti forstöðumaður deildar, prófessorar,
   dósentar og lektorar hvort sem þeir gegna fullu starfi eða hlutastarfi.
   Einnig eiga þar sæti tveir fulltrúar stundakennara og tveir fulltrúar
   nemenda viðkomandi deildar. Framkvæmdastjóra eða fulltrúa hans er heimilt
   að sitja deildarfundi með málfrelsi og tillögurétt en án atkvæðisréttar.
        Deildarfundur er ályktunarfær ef fund sækir meira en helmingur
   atkvæðisbærra manna. Afl atkvæða ræður úrslitum mála. Nú eru atkvæði jöfn
   og ræður þá atkvæði forstöðumanns.
        Deildarfundur fjallar um meginatriði í starfsemi viðkomandi deildar
   og ber ásamt forstöðumanni ábyrgð á að hún sé í samræmi við lög og
   gildandi reglur. Deildarfundur sker úr málum er varða skipulag kennslu og
   próf, kýs forstöðumann, leggur fram tillögu til háskólanefndar um árlega
   fjárhagsáætlun deildarinnar og sinnir að öðru leyti þeim verkefnum sem
   honum eru falin í lögum og reglugerð.

                                     7. gr.
        Nánar skal ákveðið í reglugerð um verksvið og starfsskyldur
   háskólanefndar, deildarfunda, rektors, framkvæmdastjóra, forstöðumanna
   deilda og annars starfsfólks háskólans.

                                     8. gr.
        Háskólinn á Akureyri og einstakar deildir hans skulu fyrir sitt leyti
   hafa samráð og samstarf við aðra skóla á háskólastigi til að nýta sem best
   tiltæka starfskrafta og gagnakost og stuðla með hagkvæmum hætti að
   fjölbreyttari menntunartækifærum. Í því skyni skulu samstarfsaðilar m.a.
   setja framkvæmdareglur um gagnkvæma viðurkenningu námsþátta. Háskólanum er
   einnig heimilt að gera samstarfssamninga við aðrar stofnanir, sem tengjast
   starfssviði skólans, um kennslu, rannsóknir og ráðningu starfsfólks.
   Réttindi þess skulu skilgreind í reglugerð.

                                  III. kafli.
                   Kennarar, deildir og stofnanir háskólans.
                                     9. gr.
        Í Háskólanum á Akureyri eru þessar deildir: heilbrigðisdeild,
   rekstrardeild og sjávarútvegsdeild. Menntamálaráðuneytið heimilar stofnun
   fleiri deilda og skiptingu deilda í námsbrautir að fengnum tillögum
   háskólanefndar og innan marka fjárveitinga í fjárlögum.
        Deildir háskólans skulu hafa með sér náið samstarf. Þannig skal með
   samnýtingu mannafla, bókasafns, kennslutækja og annarrar aðstöðu stefnt að
   því að efla fjölbreytta menntunarkosti og tryggja hagkvæmni í rekstri. Í
   þessu skyni má nýta starfsskyldu þeirra sem ráðnir eru til starfa við
   einhverja deild háskólans í þágu annarra deilda eða skólans í heild.
        Í reglugerð skal setja nánari ákvæði um deildir háskólans, þar með
   talið mat á starfsemi þeirra.

                                    10. gr.
        Fastir kennarar háskólans eru lektorar, dósentar eða prófessorar.
   Einnig starfa stundakennarar við skólann. Dósents- eða prófessorsstöðu
   skal því aðeins stofna að forsendur séu fyrir því að staðan tengist
   rannsóknastörfum.
        [Ráðherra ræður prófessora, en rektor ræður dósenta, lektora og
   stundakennara.]^1)
        Þá eina má [ráða]^1) fasta kennara sem lokið hafa fullnaðarprófi frá
   háskóla eða annarri sambærilegri stofnun í aðalgrein þeirri er þeir eiga
   að kenna.
        Háskólanefnd skipar hverju sinni þriggja manna nefnd til þess að dæma
   um hæfi umsækjenda til að gegna fastri stöðu prófessors, dósents eða
   lektors. Menntamálaráðuneyti tilnefnir einn mann í nefndina, Háskóli
   Íslands annan og háskólanefnd Háskólans á Akureyri hinn þriðja og er hann
   formaður nefndarinnar. Í nefnd þessa má skipa þá eina sem lokið hafa
   háskólaprófi í hlutaðeigandi grein eða eru að öðru leyti viðurkenndir
   sérfræðingar í greininni.
        Dómnefnd skal láta uppi rökstutt álit um það hvort af vísindagildi
   rita og rannsókna umsækjanda svo og námsferli hans og störfum megi ráða að
   hann sé hæfur til að gegna [starfinu].^1) Álitsgerð nefndarinnar skal höfð
   til hliðsjónar þegar [starfið]^1) er veitt og má engum manni veita
   [starf]^1) prófessors, dósents eða lektors við Háskólann á Akureyri nema
   meiri hluti dómnefndar hafi látið í ljós það álit að hann sé hæfur til
   þess og að meiri hluti háskólanefndar hafi mælt með honum. [Heimilt er að
   flytja lektor í dósentsstöðu og dósent í [prófessorsstarf]^1) samkvæmt
   nánari ákvæðum í reglugerð.]^2)
        Um starfsskyldur og réttindi kennara fer eftir kjarasamningum og
   nánari ákvæðum í lögum og reglugerðum.

   ^1)[5]L. 150/1996, 19. gr.^2)[6]L. 70/1994, 1. gr.

                                    11. gr.
        Háskólanefnd er heimilt að veita kennurum og öðrum fastráðnum
   starfsmönnum háskólans rannsóknarleyfi um allt að eins árs skeið með
   föstum embættislaunum, enda liggi fyrir fullnægjandi greinargerð um
   hvernig umsækjandi hyggst verja rannsóknarleyfinu til að auka þekkingu
   sína eða sinna sérstökum rannsóknaverkefnum. Leita skal umsagnar rektors
   um umsókn um rannsóknarleyfi.
        Eftir því sem fjárlög heimila getur háskólanefnd veitt einstaklingi,
   sem rannsóknarleyfi hlýtur, styrk til að standa straum af nauðsynlegum
   ferða- og dvalarkostnaði í sambandi við rannsóknarleyfið.
        Nánari reglur um rannsóknarleyfi og styrkveitingar má setja í
   reglugerð.

                                    12. gr.
        Háskólanum er heimilt með samþykki menntamálaráðuneytis að koma á fót
   rannsóknastofnun á eigin vegum eða í samvinnu við aðra aðila.
        Kennarar skólans geta fullnægt rannsóknaskyldu sinni að nokkru eða
   öllu leyti með störfum í þágu stofnunarinnar. Heimilt er að ráða
   sérfræðinga til starfa við hana.
        Í reglugerð skal m.a. kveða á um starfssvið og deildir
   stofnunarinnar, stjórn, tengsl við háskólanefnd og deildir skólans,
   samstarf við rannsóknastofnanir sjávarútvegsins og aðrar stofnanir sem
   tengjast kennslu- og rannsóknasviði háskólans hverju sinni.
        Háskólanefnd skal setja reglur um skipulag og ráðstöfun á
   rannsóknasjóðum sem háskólinn hefur til umráða.

                                    13. gr.
        Við háskólann er rannsókna- og sérfræðibókasafn sem tengist
   fræðasviðum skólans. Hlutverk þess er að veita nemendum og kennurum
   háskólans og öðrum lánþegum safnsins sérhæfða þjónustu vegna kennslu, náms
   og rannsókna.
        Rektor ræður yfirbókavörð að fengnum tillögum háskólanefndar. Setja
   skal í reglugerð nánari ákvæði um starfrækslu bókasafns og tilhögun
   ráðninga yfirbókavarðar og annars starfsfólks safnsins.

                                   IV. kafli.
                           Nemendur, kennsla og próf.
                                    14. gr.
        Háskólaárið telst frá 15. ágúst til jafnlengdar næsta ár. Kennsluár
   skiptist í tvö kennslumissiri, haustmissiri og vormissiri. Á
   kennslumissiri skulu vera eigi færri en 15 kennsluvikur, próf og leyfi
   koma þar til viðbótar. Missiraskipting, próftímabil, leyfi og önnur
   kennsluhlé skulu ákveðin í reglugerð.

                                    15. gr.
        [Hver sá sem staðist hefur stúdentspróf frá íslenskum skóla sem
   heimild hefur til að brautskrá stúdenta getur sótt um að skrá sig til náms
   við háskólann gegn því að greiða skrásetningargjald, 24.000 kr. Upphæð
   gjaldsins kemur til endurskoðunar við afgreiðslu fjárlaga ár hvert.
   Háskólanefnd er heimilt með samningi að ráðstafa allt að 13% af gjaldinu
   til Félagsstofnunar stúdenta á Akureyri og allt að 10% til sérstakra
   verkefna samkvæmt samningi milli Háskólans á Akureyri og Félags stúdenta
   við Háskólann á Akureyri sem háskólanefnd staðfestir. Heimilt er að taka
   15% hærra gjald af þeim sem fá leyfi til skrásetningar utan auglýstra
   skrásetningartímabila.
        Háskólanefnd er heimilt að leyfa skrásetningu einstaklinga er lokið
   hafa öðrum prófum en tilgreint er í 1. mgr. ef hlutaðeigandi deild eða
   námsbraut telur að um sé að ræða fullnægjandi undirbúning til náms við
   háskólann. Heimilt er að setja í reglugerð nánari ákvæði um
   inntökuskilyrði.
        Inntaka nemenda er í höndum háskólanefndar og getur hún að fengnu
   samþykki menntamálaráðuneytis takmarkað fjölda þeirra sem hefja nám við
   deildir háskólans. Setja skal í reglugerð ákvæði er mæla fyrir um árlega
   skráningu nemenda.]^1)

   ^1)[7]L. 30/1996, 1. gr.

                                    16. gr.
        Í reglugerð háskólans skal setja ákvæði um prófgreinar, próftíma,
   fullnaðarpróf, einkunnir, prófdómara og annað er að prófum lýtur.

                                   V. kafli.
                                  Ýmis ákvæði.
                                    17. gr.
        Menntamálaráðherra setur, að fengnum tillögum háskólanefndar,
   reglugerð með nánari ákvæðum um framkvæmd laganna.^1)

   ^1)Rg. 292/1992, 380/1994 og 366/1995. [8]Rg. 393/1996.

                                    18. gr.
        Lög þessi öðlast þegar gildi ...

References

   Visible links
   1. http://www.althingi.is/dba-bin/lawformpr.pl?lnr=1992051
   2. file:///altext/stjt/1996.150.html
   3. file://1990131.html#g11
   4. file://1988029.html#g32
   5. file:///altext/stjt/1996.150.html
   6. file:///altext/stjt/1994.070.html
   7. file:///altext/stjt/1996.030.html
   8. http://brunnur.stjr.is/interpro/mrn/mrn.nsf/pages/logogregl-3931996
