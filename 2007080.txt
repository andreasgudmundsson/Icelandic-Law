                                    dálkum.

   --------------------------------------------------------------------------

                                    Vegalög

                              2007 nr. 80 29. mars

   --------------------------------------------------------------------------

              [2]Ferill málsins á Alþingi.   [3]Frumvarp til laga.

                           Tóku gildi 1. janúar 2008.

                            I. kafli. Almenn ákvæði.
                                1. gr. Markmið.
Markmið laga þessara er að setja reglur um vegi og veghald sem stuðla að greiðum
                             og öruggum samgöngum.
                               2. gr. Gildissvið.
   Ákvæði laga þessara gilda um vegi sem ætlaðir eru til umferðar ökutækja og
veghald þeirra. Ákvæði laganna gilda einnig eftir því sem við getur átt um vegi
                og stíga sem ætlaðir eru til annarrar umferðar.
                              3. gr. Orðskýringar.
         Í lögum þessum er merking eftirfarandi hugtaka sem hér segir:
        1. Býli: Íbúðarhúsnæði þar sem föst búseta er og skráð lögheimili.
     2. Notkunargjald: Gjald sem greitt er fyrir notkun vega, t.d. mælt eftir
          eknum km, tíma dagsins, stærð ökutækis eða umhverfisáhrifum.
   3. Umferðaröryggisstjórnun vega: Aðferðir til að auka umferðaröryggi, svo sem
        umferðaröryggismat, umferðaröryggisrýni, lagfæring slysastaða og
                             umferðaröryggisúttekt.
     4. Veggjald: Gjald sem greitt er fyrir rétt til að nota tiltekinn veg eða
                vegarkafla, á tilteknum tíma í tiltekin skipti.
      5. Veghald: Forræði yfir vegi og vegsvæði, þ.m.t. vegagerð, þjónusta og
                                 viðhald vega.
                 6. Veghaldari: Sá aðili sem hefur veghald vegar.
    7. Vegtengigjald: Gjald sem veghaldari getur lagt á fasteignareiganda vegna
              lagningar héraðsvegar að býli eða atvinnustarfsemi.
   8. Vegur: Akbraut, sem er sá hluti vegar sem er fyrst og fremst ætlaður fyrir
umferð ökutækja, öll önnur mannvirki og vegsvæði sem að staðaldri eru nauðsynleg
til þess að vegur sé varanlegur, unnt sé að halda honum við og hafa af honum sem
                                  fyllst not.
       9. Þéttbýli: Svæði sem fellur undir skilgreiningu þéttbýlis samkvæmt
                                skipulagslögum.

                          II. kafli. Stjórn vegamála.
                          4. gr. Yfirstjórn vegamála.
 Samgönguráðherra fer með yfirstjórn vegamála. Vegagerðin annast þátt ríkisins
  samkvæmt lögum þessum og hefur eftirlit með framkvæmd þeirra, nema annað sé
   ákveðið í lögunum. Til að stjórna framkvæmdum í vegamálum skipar ráðherra
    vegamálastjóra til fimm ára í senn og veitir hann Vegagerðinni forstöðu.
                               5. gr. Vegagerðin.
               Helstu verkefni Vegagerðarinnar eru sem hér segir:
                               a. Veghald þjóðvega.
        b. Aðstoð við ráðherra við mótun og framkvæmd stefnu stjórnvalda í
                                 samgöngumálum.
           c. Vinna í samræmi við markmið samgönguáætlunar hverju sinni.
     d. Skipting fjárveitinga til annarra vega en þjóðvega sem ætlaðir eru til
      almennrar umferðar og kostaðir eru af fé ríkisins, allt eftir nánari
                             staðfestingu ráðherra.
                e. Umsjón með rannsóknum og þróun á sviði vegamála.
          f. Rekstur ferja og flóabáta sem koma í stað þjóðvegasambands.
         g. Umsjón og eftirlit með útboðum á almenningssamgöngum sem njóta
                                 ríkisstyrkja.
            h. Umsjón með leyfisskyldri starfsemi samkvæmt öðrum lögum.
  Vegagerðinni er heimilt, með samþykki samgönguráðherra, að stofna félag eða
     félög sem hafa það hlutverk að sinna framkvæmda- og þjónustuverkefnum
                                stofnunarinnar.
  Vegagerðin fer með önnur verkefni sem leiðir af lögum þessum og öðrum lögum.
    Ráðherra skal kveða nánar á um verkefni og verksvið Vegagerðarinnar með
                                   reglugerð.

                           III. kafli. Flokkun vega.
                               6. gr. Vegakerfi.
  Vegakerfi landsins skiptist í þjóðvegi, sveitarfélagsvegi, almenna stíga og
   einkavegi. Þjóðvegir og sveitarfélagsvegir skulu mynda eðlilegt, samfellt
                    vegakerfi til tengingar byggða landsins.
                                7. gr. Vegaskrá.
          Vegagerðin sér um gerð vegaskrár, sem er skrá yfir þjóðvegi.
 Vegagerðinni er heimilt, telji hún ástæðu til, að halda skrá yfir aðra vegi í
 náttúru Íslands þar sem umferð er takmörkuð eða árstíðabundin. Slík skrá skal
   gerð í samráði við Umhverfisstofnun og sveitarfélög. Engar skyldur hvíla á
               ríkissjóði vegna vega samkvæmt þessari málsgrein.
                               8. gr. Þjóðvegir.
  Þjóðvegir eru þeir vegir sem ætlaðir eru almenningi til frjálsrar umferðar,
           haldið er við af fé ríkisins og upp eru taldir í vegaskrá.
           Þjóðvegum skal skipað í flokka eftir eftirfarandi reglum:
    a. Stofnvegir eru hluti af grunnkerfi samgangna eins og það er skilgreint í
   samgönguáætlun hverju sinni. Til stofnvega teljast vegir sem tengja saman
 byggðir landsins. Við það vegakerfi sem þannig fæst skal tengja þéttbýlisstaði
 með um það bil 100 íbúa eða fleiri. Til stofnvega teljast einnig umferðarmestu
    vegir sem tengja saman sveitarfélög á höfuðborgarsvæðinu. Einnig vegir á
     hálendinu sem mikilvægir eru fyrir flutninga og ferðaþjónustu. Þar sem
   stofnvegur endar í þéttbýli skal hann ná að fyrstu þvergötu sem tilheyrir
   gatnakerfi þéttbýlisins og enda þar. Þó er heimilt að láta stofnveg ná til
    flugvallar og hafnar sem mikilvæg eru fyrir ferðaþjónustu og flutninga.
   b. Tengivegir eru vegir utan þéttbýlis sem liggja af stofnvegi á stofnveg eða
 af stofnvegi á tengiveg og eru a.m.k. 10 km langir, vegir sem tengja landsvegi
 við stofnvegi, vegir sem ná til þéttbýlisstaða með færri en 100 íbúa og tengja
þá við stofnvegakerfið, vegir að helstu flugvöllum og höfnum sem mikilvægar eru
   fyrir flutninga og ferðaþjónustu, og vegir að ferjuhöfnum ef þeir eru ekki
     stofnvegir, vegir að þjóðgörðum og innan þeirra og vegir að fjölsóttum
ferðamannastöðum utan þéttbýlis. Þar sem tengivegur endar í þéttbýli skal tengja
     hann fyrstu þvergötu sem tilheyrir vegakerfi þéttbýlisins og enda þar.
   c. Héraðsvegir eru vegir sem liggja að býlum, atvinnustarfsemi, kirkjustöðum,
opinberum skólum og öðrum opinberum stofnunum utan þéttbýlis sem ákveðnir eru á
  staðfestu skipulagi og taldir upp í vegaskrá. Héraðsvegur skal aldrei ná nær
framangreindum stöðum en 50 m ef hann endar þar. Jafnframt er heimilt að taka í
   tölu héraðsvega vegi að sumarbústaðahverfum sem tengja að minnsta kosti 30
                              bústaði við þjóðveg.
     d. Landsvegir eru vegir yfir fjöll og heiðar sem ekki tilheyra neinum af
 framangreindum vegflokkum og aflagðir byggðavegir á eyðilendum. Á vegum þessum
skal yfirleitt einungis gera ráð fyrir árstíðabundinni umferð og minna eftirliti
                    og minni þjónustu en á öðrum þjóðvegum.
                           9. gr. Sveitarfélagsvegir.
Sveitarfélagsvegir eru vegir innan þéttbýlis sem ekki teljast þjóðvegir skv. 8.
  gr., eru í umsjá sveitarfélaga og ætlaðir almenningi til frjálsrar umferðar.
                            10. gr. Almennir stígar.
   Almennir stígar eru reiðstígar, göngu- og hjólreiðastígar sem ætlaðir eru
       almenningi til frjálsrar umferðar og haldið er við af fé ríkis eða
                                 sveitarfélaga.
 Ákvæði laga þessara um vegi gilda einnig um almenna stíga eftir því sem við á.
                              11. gr. Einkavegir.
Einkavegir eru vegir sem hvorki teljast þjóðvegir né sveitarfélagsvegir og eru í
               eigu einstaklinga, fyrirtækja eða opinberra aðila.

                              IV. kafli. Veghald.
                                12. gr. Almennt.
Veghaldari ber ábyrgð á veghaldi vegar. Við veghaldið skal gæta umferðaröryggis
 og að umferð eigi greiða og góða leið um vegi að teknu tilliti til umhverfis-,
  náttúru- og minjaverndar í samræmi við kröfur sem leiðir af gildandi lögum á
                                 hverjum tíma.
                              13. gr. Veghaldarar.
        Vegagerðin er veghaldari þjóðvega. Sveitarfélög eru veghaldarar
                               sveitarfélagsvega.
                    Eigendur einkavega hafa veghald þeirra.
                       14. gr. Framsal veghalds þjóðvega.
    Vegamálastjóra er heimilt að fela sveitarfélagi veghald héraðsvega innan
  sveitarfélagsins, óski viðkomandi sveitarfélag eftir því. Fjárveitingar sem
ráðstafa skal til þessara vega skv. 19. gr. renna óskertar til sveitarfélags sem
                  tekur að sér veghald samkvæmt þessu ákvæði.
      Vegamálastjóra er jafnframt heimilt að fela einstaklingi, fyrirtæki,
 sveitarfélagi, stofnun eða samtökum þessara aðila tímabundið veghald einstakra
                 vegarkafla þjóðvega að nokkru eða öllu leyti.
 Um veghald skv. 1. og 2. mgr. skal gerður þjónustusamningur þar sem nánar skal
kveðið á um skyldur veghaldara, þjónustustig, rétt til endurgjalds og annað sem
                                 málið varðar.
                         15. gr. Eftirlit með veghaldi.
    Vegagerðin hefur eftirlit með því að veghaldi allra vega sem ætlaðir eru
  almenningi til frjálsrar umferðar og kostaðir eru af fé ríkisins sé sinnt í
samræmi við ákvæði laga þessara og skal hlutast til um úrbætur ef út af bregður.
     Telji Vegagerðin að umferð stafi hætta af skal gera lögreglu viðvart.
   Nú er gerður þjónustusamningur um veghald skv. 3. mgr. 14. gr. og skal þá
 Vegagerðin hafa eftirlit með að veghald vega sem um er að ræða sé framkvæmt í
samræmi við samninginn. Sé um vanrækslu að ræða að mati Vegagerðarinnar skal hún
 gefa veghaldara fyrirmæli um að framkvæma nauðsynlegar umbætur innan hæfilegs
  frests. Ef umbætur eru ekki gerðar í samræmi við fyrirmæli getur Vegagerðin
    látið framkvæma þær á kostnað veghaldara og/eða rift samningi við hann.
  Innan Vegagerðarinnar skal vera starfrækt óháð deild sem heyrir beint undir
vegamálastjóra og skal sjá um innra eftirlit með veghaldi stofnunarinnar, þ.m.t.
                              umferðaröryggi vega.
Ef viðkomandi lögreglustjóri telur vegi, viðhaldi eða merkingu vegar, sem opinn
 er almenningi til frjálsrar umferðar, svo áfátt að hætta geti stafað af getur
hann gefið veghaldara fyrirmæli um að gera úrbætur á veginum og stöðvað vegagerð
         eða bannað umferð um veginn þar til úrbætur hafa verið gerðar.

                    V. kafli. Vegáætlun og fjármögnun vega.
                               16. gr. Vegáætlun.
Með vegáætlun samkvæmt lögum þessum er átt við vegáætlunarkafla samgönguáætlunar
                       samkvæmt lögum um samgönguáætlun.
Í vegáætlun skal gerð grein fyrir fjáröflun til vegamála og útgjöld sundurliðuð
  á einstakar framkvæmdir, rekstur, þjónustu og viðhald eftir því sem við á í
                   samræmi við uppsetningu samgönguáætlunar.
  Við skiptingu fjárveitinga skal höfð hliðsjón af gerð vega, ástandi þeirra,
           notkun eða lengd eftir því sem við getur átt hverju sinni.
 Sé fé veitt til þjóðvegagerðar eftir öðrum leiðum en getið er um í vegáætlun,
 svo sem í landshlutaáætlunum, með sérstakri fjáröflun eða á annan slíkan hátt,
  skal fjalla um skiptingu þess innan ramma samgönguáætlunar á sama hátt og að
                                 framan getur.
                          17. gr. Gjaldtaka af umferð.
 Heimilt er að ákveða í samgönguáætlun að veghald einstakra vegarkafla þjóðvega
      skuli kostað að hluta eða öllu leyti með veggjaldi af umferð eða með
                                notkunargjaldi.
   Gjaldtaka af umferð skal miðast við að standa straum af byggingarkostnaði,
     viðhaldi, rekstri, þróun og eðlilegum afrakstri af fjárfestingu vega.
    Heimilt er einnig að byggja gjaldtöku á sjónarmiðum um vernd umhverfis,
   umferðaröryggi og stýringu umferðar, svo sem til að jafna álagi á einstök
    vegamannvirki til að greiða fyrir umferð eða til að draga úr sliti vega.
    Gjaldtöku má ekki haga með þeim hætti að raski jafnræði þeirra sem nota
                                  mannvirkin.
    Óheimilt er að leggja á samtímis veggjald og notkunargjald fyrir notkun
tiltekins mannvirkis. Heimilt er þó að leggja á gjald fyrir notkun jarðganga og
brúa samhliða notkunargjaldi á aðlæga vegi. Gjaldtaka samkvæmt ákvæði þessu skal
    vera samkvæmt gjaldskrá sem samþykkt skal af ráðherra og birt í B-deild
                                Stjórnartíðinda.
Ráðherra setur nánari reglur um gjaldtöku af umferð samkvæmt ákvæði þessu, þar á
    meðal reglur um starfsemi og búnað sem notaður er við rafræna gjaldtöku.
  Ráðherra setur jafnframt reglur um hvernig upplýsingaöflun um útgjöld vegna
                        samgöngumannvirkja skuli háttað.
                  18. gr. Kostnaður vegna þjóðvega í þéttbýli.
Þar sem þjóðvegur liggur um þéttbýli skal við það miðað við gerð vegarins að til
 vegagerðarkostnaðar teljist aðeins sá kostnaður sem til fellur vegarins vegna,
 en þann kostnað sem sérstaklega er til kominn vegna þéttbýlisins, svo sem við
holræsi, færslur á lögnum, almenna stíga skv. 10. gr. og annað því tengt, greiði
                            viðkomandi sveitarfélag.
 Kostnaði við mannvirki sem nauðsynlegt er að setja við veg til að skýla byggð
                fyrir umferðarhávaða skal skipta sem hér segir:
   a. ef um er að ræða lagningu nýs þjóðvegar um svæði þar sem byggð hefur þegar
 verið skipulögð og vegi er valinn staður að ósk Vegagerðarinnar ber stofnunin
                                 allan kostnað,
   b. ef byggð er skipulögð að þjóðvegi, sem fyrir er eða ákveðinn hefur verið á
 staðfestu skipulagi samtímis eða áður en byggð er skipulögð, og þegar vegi er
valinn staður við byggð sem fyrir er að ósk sveitarfélags ber sveitarfélag allan
                                    kostnað,
    c. ef umferð um veg hefur aukist verulega umfram það sem gert var ráð fyrir
þegar skipulag var staðfest eða þegar af öðrum ástæðum mátti ekki reikna með að
   umferðarhávaði yrði yfir leyfilegu hámarki ber Vegagerðin að minnsta kosti
                             helming kostnaðarins,
     d. í öðrum tilvikum geta Vegagerðin og sveitarfélög sameiginlega ákveðið
                              skiptingu kostnaðar.
   Þegar umferð um tiltekinn veg eykst verulega frá því sem var er heimilt að
 skipta kostnaði vegna bætts umferðaröryggis milli viðkomandi sveitarfélags og
                                Vegagerðarinnar.
                     19. gr. Fjárveitingar til héraðsvega.
   Heildarfjárveitingar til héraðsvega skulu ákveðnar í vegáætlun. Vegagerðin
  skiptir fjárveitingum milli sveitarfélaga í samræmi við reglur sem ráðherra
                                     setur.
           20. gr. Kostnaðarhlutdeild við lagningu nýrra héraðsvega.
Við lagningu nýs héraðsvegar að íbúðar- eða atvinnuhúsnæði skal skráður eigandi
 fasteignarinnar greiða helming kostnaðar við vegagerðina, þ.m.t. kaup á landi
  undir veginn, hönnun, byggingu vegarins og eftirlit með gerð hans, enda skal
 lega og gerð vegar ákveðin í samráði við hinn skráða eiganda fasteignarinnar.
  Ráðherra setur nánari ákvæði í reglugerð um innheimtu kostnaðar skv. 1. mgr.
                      21. gr. Fjárveitingar til landsvega.
     Ráðherra ákveður skiptingu framlags til landsvega að fengnum tillögum
                                vegamálastjóra.
         22. gr. Ferjur sem kostaðar eru af fjárveitingum til vegamála.
 Í samgönguáætlun er heimilt að ákveða fjárveitingu vegna kostnaðar við ferjur
 til flutnings á fólki og bifreiðum yfir sund og firði enda komi ferjan í stað
vegasambands um stofnveg eða tengiveg að minnsta kosti hluta úr ári. Á sama hátt
 er heimilt að ákveða fjárveitingu til greiðslu hluta kostnaðar við ferjur sem
                      eru mikilvægar fyrir ferðaþjónustu.
Einnig er heimilt að greiða hluta kostnaðar við bryggjur fyrir slíkar ferjur að
                   fenginni umsögn Siglingastofnunar Íslands.
 Vegagerðinni er heimilt að kaupa, eiga og hafa umsjón með ferjum og flóabátum
sem reknir eru til samgöngubóta, sbr. 1. mgr., svo og eiga aðild að félögum sem
                            hafa eignarhald á þeim.
 Í samgönguáætlun skulu ferjuleiðir taldar upp og gerð grein fyrir rekstrar- og
                      stofnframlögum til einstakra ferja.
              23. gr. Rannsóknir og þróun við vega- og gatnagerð.
    Ár hvert skal að minnsta kosti einum og hálfum hundraðshluta af mörkuðum
 tekjustofnum til vegagerðar varið til rannsókna og þróunar við vegagerð undir
                            stjórn Vegagerðarinnar.
                         24. gr. Ófyrirsjáanleg atvik.
  Ráðherra er heimilt að ákveða, að fengnum meðmælum vegamálastjóra, að ráðist
 skuli í framkvæmdir sem ekki er gert ráð fyrir í vegáætlun ef til hefur komið
   tjón á vegum, t.d. vegna vatnavaxta, eldgosa eða annarra ófyrirsjáanlegra
                                    atvika.
                       25. gr. Styrkir til samgönguleiða.
     Í vegáætlun er heimilt að ákveða fjárveitingu til að styrkja tilteknar
 samgönguleiðir sem ekki falla undir skilgreiningar vega samkvæmt lögum þessum.
Heimilt er að binda styrkveitingu samkvæmt þessari grein skilyrði um afnot vegar
                               og merkingu hans.
Umsókn um styrk skal beint til Vegagerðarinnar sem gerir tillögu til ráðherra um
                         styrkveitingu til umsækjanda.
  Engar skyldur hvíla á ríkissjóði vegna samgönguleiða samkvæmt þessari grein.
  Ráðherra setur nánari reglur um hvaða samgönguleiðir skulu styrktar samkvæmt
                  ákvæði þessu og um framkvæmd styrkveitinga.
                              26. gr. Reiðstígar.
    Í samgönguáætlun er heimilt að veita fé til almennra reiðstíga samkvæmt
    sérstakri áætlun sem gerð skal að höfðu samráði við samtök hestamanna og
                                 sveitarfélög.
                       27. gr. Hjólreiða- og göngustígar.
 Í samgönguáætlun er heimilt að veita fé til almennra hjólreiða- og göngustíga
meðfram umferðarmestu þjóðvegum samkvæmt sérstakri áætlun sem gerð skal að höfðu
                           samráði við sveitarfélög.

                    VI. kafli. Skipulag og veghelgunarsvæði.
                           28. gr. Vegir og skipulag.
   Vegir skulu lagðir í samræmi við gildandi skipulagsáætlun eins og nánar er
               kveðið á um í lögum um skipulag og í lögum þessum.
  Ákveða skal legu þjóðvega í skipulagi að fenginni tillögu Vegagerðarinnar að
höfðu samráði Vegagerðarinnar og skipulagsyfirvalda. Fallist sveitarfélag ekki á
tillögu Vegagerðarinnar skal það rökstyðja það sérstaklega. Þó er sveitarfélagi
     óheimilt að víkja frá tillögu Vegagerðarinnar ef það leiðir til minna
   umferðaröryggis en tillagan felur í sér. Að öðru leyti fer um málsmeðferð
                     samkvæmt skipulags- og byggingarlögum.
 Ef þjóðvegi er að ósk sveitarstjórnar valinn annar staður en sá sem Vegagerðin
telur betri með tilliti til kostnaðar og tæknilegrar útfærslu og það leiðir til
        aukins kostnaðar er heimilt að krefja viðkomandi sveitarfélag um
kostnaðarmuninn. Rísi ágreiningur um réttmæti slíkrar kröfu eða um fjárhæð skal
                   málinu skotið til ráðherra til úrskurðar.
 Við gerð skipulags skal að öðru leyti haft samráð við Vegagerðina um legu vega
  eftir því sem þörf krefur. Ávallt skal leita umsagnar Vegagerðarinnar þegar
 líkur eru á að breytingar á skipulagi hafi áhrif á umferð um þjóðvegi, svo sem
                           með auknum umferðarþunga.
                        29. gr. Tengingar við þjóðvegi.
Óheimilt er að tengja vegi þjóðvegum nema í samræmi við skipulag og að fenginni
                            heimild Vegagerðarinnar.
 Ráðherra getur með reglugerð kveðið nánar á um lágmarksfjarlægð milli tenginga
við þjóðvegi og sett nánari ákvæði um gerð og frágang tenginga. Skal kveðið á um
 mismunandi reglur eftir vegflokkum og umferðarþunga og skal ávallt taka mið af
                                umferðaröryggi.
 Þegar ný tenging eða breyting á tengingu við þjóðveg er heimiluð skal eigandi
         tengingar bera allan kostnað við gerð hennar, sbr. þó 31. gr.
                30. gr. Byggingarbann á fyrirhuguðu vegarstæði.
 Ef skipulag er ekki fyrir hendi er Vegagerðinni heimilt að banna að hús verði
reist eða önnur mannvirki gerð innan marka fyrirhugaðs þjóðvegar sem mælt hefur
  verið fyrir og markað. Má slíkt bann vera í gildi allt að þremur árum hverju
  sinni. Einnig er Vegagerðinni heimilt að óska eftir því við sveitarstjórn að
                 fyrirhugað vegarstæði sé auglýst sem skipulag.
                        31. gr. Réttur til vegtengingar.
Nú er lagður vegur gegnum land manns og á hann þá rétt á að fá óhindraðan aðgang
 að veginum að jafnaði á einum stað frá landareign sinni sér að kostnaðarlausu.
           Kostnaður við vegtengingu telst til kostnaðar við veghald.
 Veghaldari skal tilkynna landeiganda um fyrirhugaða staðsetningu tengingar og
  gefa honum í það minnsta þriggja vikna frest til að koma að athugasemdum og
  setja fram kröfu um aðra vegtengingu fallist hann ekki á tillögu veghaldara.
 Telji veghaldari ekki unnt að verða við kröfu landeiganda um vegtengingu, t.d.
vegna kostnaðar eða með tilliti til umferðaröryggis, skal það tilkynnt skriflega
  og skal synjun vera rökstudd. Sama gildir ef veghaldari telur að vegtengingu
                             verði ekki við komið.
Landeigandi getur krafist bóta fyrir fjárhagslegt tjón vegna þess að vegtengingu
verður ekki við komið og fer um ákvörðun bóta og bótarétt samkvæmt ákvæðum VII.
                           kafla eftir því sem við á.
                     32. gr. Fjarlægð mannvirkja frá vegi.
  Byggingar, leiðslur, auglýsingaspjöld, skurði eða önnur mannvirki, föst eða
   laus, má ekki staðsetja nær vegi en 30 m frá miðlínu stofnvega og 15 m frá
            miðlínu annarra þjóðvega nema leyfi veghaldara komi til.
 Óheimilt er að reisa mannvirki nema með leyfi veghaldara við vegamót vega skv.
1. mgr. á svæði sem takmarkast af beinum línum milli punkta á miðlínu vega 40 m
 frá skurðpunkti þeirra. Veghaldari getur ef sérstaklega stendur á fært út mörk
                             þessi, allt að 150 m.
  Veghaldari getur ákveðið að fjarlægð mannvirkja frá vegi skv. 1. mgr. skuli
 aukin. Enn fremur getur veghaldari leyft að fjarlægð verði minnkuð á tilteknum
                  köflum ef sérstakar ástæður eru fyrir hendi.
                 33. gr. Lágmarkshæð undir mannvirki yfir vegi.
Loftlínur má ekki strengja yfir veg nema lægsti hluti línu sé að minnsta kosti 5
               m frá yfirborði vegar nema með heimild veghaldara.
Ekki er heimilt að gera brýr yfir þjóðvegi nema að fengnu leyfi Vegagerðarinnar
             sem ákveður hvert lágmarksrými skuli vera undir þeim.
 Ekki er heimilt að hengja á loftlínur eða brýr merki eða auglýsingar sem ekki
                 eru leyfð annars staðar á vegsvæði þjóðvegar.

                VII. kafli. Eignarnám og bráðabirgðaafnot lands.
                        34. gr. Bráðabirgðaafnot lands.
    Vegagerðinni er heimilt að framkvæma rannsóknir og byrjunarathuganir sem
nauðsynlegar eru við undirbúning vegagerðar á hvaða landi sem er. Landeiganda og
 umráðamanni lands er skylt að veita Vegagerðinni nauðsynlegan aðgang að landi
 sínu vegna undirbúnings vegagerðar, svo sem heimila umferð bifreiða og léttra
                                   vinnuvéla.
 Merki, hæla, vörður eða þvíumlíkt sem Vegagerðin hefur sett til að marka mælda
   veglínu má ekki nema burt án leyfis hennar. Leit að efni til vegagerðar má
                      Vegagerðin gera hvar sem vera skal.
  Vegagerðinni eru heimil afnot lands fyrir geymslu efnis og fyrir bækistöðvar
                  vinnuflokka við lagningu eða viðhald vegar.
 Skylt er landeiganda að leyfa að vatni sem veita þarf frá vegi sé gerð framrás
                     um land hans ef brýna nauðsyn ber til.
    Til framkvæmdar vetrarþjónustu má Vegagerðin ryðja snjó af vegi út fyrir
                             vegsvæði ef með þarf.
                 35. gr. Tilkynning um bráðabirgðaafnot lands.
 Vegagerðin skal eftir því sem við verður komið hafa samráð við landeiganda um
    bráðabirgðaafnot lands og skal tilkynna landeiganda um þau með hæfilegum
fyrirvara. Vegagerðin getur þó í neyðartilvikum gripið til bráðabirgðaráðstafana
      án fyrirvara ef bjarga þarf verðmætum eða tryggja öryggi samgangna.
      Vegagerðin skal gæta meðalhófs og þess að valda ekki meira raski við
                bráðabirgðaafnot lands en brýna nauðsyn ber til.
                  36. gr. Bætur vegna bráðabirgðaafnota lands.
Vegagerðin skal greiða landeiganda bætur vegna tjóns og óhagræðis sem sannanlega
  hlýst af bráðabirgðaafnotum lands. Um ákvörðun bóta fer eftir ákvæðum þessa
                           kafla eftir því sem við á.
 Heimilt er að ákvarða bætur fyrir bráðabirgðaafnot lands samhliða bótum vegna
                                  eignarnáms.
                           37. gr. Eignarnámsheimild.
Landeiganda er skylt að láta af hendi land sem þarf til þjóðvegagerðar og hvers
  kyns veghalds, svo sem breytinga, breikkunar eða viðhalds, enda komi fullar
   bætur fyrir. Landeiganda ber jafnframt að leyfa efnistöku í landi sínu til
  vegagerðar hvort heldur er grjót, möl eða önnur jarðefni, enda bætist það að
fullu. Framangreind skylda til að láta eignarréttindi af hendi nær einnig eftir
            atvikum til annarra rétthafa sem eiga réttindi á landi.
  Vegagerðin skal tilkynna landeigendum og eftir atvikum öðrum rétthöfum þegar
áformað er að ráðast í framkvæmdir skv. 1. mgr. sem hafa í för með sér skerðingu
   á eignarréttindum. Tilkynning skal vera skrifleg og skal fylgja greinargóð
                 lýsing á fyrirhugaðri framkvæmd eða ráðstöfun.
 Gefa skal landeiganda og öðrum rétthöfum ef við á í það minnsta fjögurra vikna
           frest til að koma að athugasemdum við tilhögun framkvæmda.
 Að liðnum fresti skv. 3. mgr. skal tekin ákvörðun um hvort og þá í hvaða mæli
 skerða þarf eignarréttindi vegna fyrirhugaðra framkvæmda, að teknu tilliti til
framkominna athugasemda. Þó skal heimilt að taka ákvörðun innan frestsins ef um
    minni háttar framkvæmdir er að ræða eða samkomulag hefur náðst við alla
                                   rétthafa.
   Ákvörðun um skerðingu eignarréttindanna skal tilkynnt landeiganda og eftir
 atvikum öðrum rétthöfum skriflega og skal jafnframt gerð grein fyrir því hvort
   og með hvaða hætti tekið verður tillit til framkominna athugasemda þeirra.
 Ráðherra getur að fengnum tillögum vegamálastjóra heimilað eignarnám lands til
  lagningar almennra stíga og einkavega, skv. 10. og 11. gr., enda komi fullar
 bætur fyrir. Ráðherra getur bundið slíka heimild vissum skilyrðum, svo sem um
 gerð og frágang vegarins, umferðarrétt um hann, viðhald og tengingar við aðra
                                     vegi.
                     38. gr. Samningar um eignarnámsbætur.
 Þegar ákvörðun um eignarnám eða aðrar eignaskerðingar liggur fyrir skal leita
 samninga við landeiganda, og eftir atvikum aðra rétthafa, um bætur fyrir land
undir veg, jarðefni til vegagerðar, jarðrask og átroðning og eftir atvikum aðra
hagsmuni sem landeiganda er skylt að láta af hendi vegna vegagerðar skv. 34. og
                                    37. gr.
Eignarnemi skal senda landeiganda og öðrum rétthöfum skriflega tillögu að bótum
 þar sem skal sundurliðað fyrir hvaða hagsmuni boðnar eru bætur. Jafnframt skal
þar koma fram að náist ekki samkomulag um bætur innan tiltekins frests, sem ekki
skal styttri en fjórar vikur, fari um ákvörðun bóta í samræmi við ákvæði laga um
                             framkvæmd eignarnáms.
                   39. gr. Ákvörðun eignarnámsbóta með mati.
 Þegar meta á bætur vegna eignarnáms á landi undir veg fer um það eftir ákvæðum
        þessarar greinar og almennum reglum um ákvörðun eignarnámsbóta.
Mat á bótum fyrir land skal fara fram á vettvangi þegar jörð er snjólaus ef því
 verður við komið. Við matið skal taka tillit til árlegs afraksturs af landinu,
  svo og til þess hvort girðingar þurfi að flytja eða nýjar að setja og athuga
      vandlega allt það er getur haft áhrif á verðmæti þess er meta skal.
Við matið skal meta sérstaklega þá hagsbót sem eiganda hlotnast við eignarnámið,
  umfram aðra landeigendur og rétthafa, svo sem ef eign hækkar í verði umfram
    aðrar eignir vegna framkvæmda, og skal slík hagsbót koma til frádráttar
                                eignarnámsbótum.
Nú leggst eldri vegur niður við lagningu nýs vegar og fellur til landeiganda og
skal þá við matsgerðina meta sérstaklega hið gamla vegsvæði og draga frá upphæð
  þeirri er landeiganda er metin fyrir eignarnám lands fyrir hinn nýja veg eða
  jarðrask er leiðir af lagningu hans. Bætur fyrir átroðning skal eigi meta í
slíkum tilfellum nema sannað verði að meiri átroðningur stafi af hinum nýja vegi
                               en af hinum eldri.
                    40. gr. Ýmis ákvæði um eignarnámsbætur.
Landeigandi á bætur allar fyrir eignarnám og jarðrask vegna vegagerðar. Ábúandi
og aðrir rétthafar eiga þó bætur fyrir átroðning, mannvirki og aðra hagsmuni sem
                 eru þeirra eign, og skal meta það sérstaklega.
Krefjast skal bóta fyrir tjón sem af veghaldi leiðir innan árs frá því að verki
 lauk eða frá því að skaði kom í ljós, ella fellur réttur til skaðabóta niður.
   Slíkar kröfur fyrnast þó í síðasta lagi á tíu árum frá því að verki lauk.
    Eignarheimild að vegsvæði verður þinglýst og skráð í samræmi við ákvæði
    þinglýsingalaga og laga um skráningu og mat fasteigna með sama hætti og
                      eignarheimildir að öðrum fasteignum.

                 VIII. kafli. Hönnun, lagning og viðhald vega.
                                41. gr. Almennt.
 Við lagningu og viðhald vega skal þess gætt að ekki sé valdið meiri áhrifum á
 umhverfi en nauðsynlegt er til að unnt sé að ná markmiðum vegalagningarinnar á
       sem hagkvæmastan hátt og þannig að öryggi umferðar verði sem mest.
                        42. gr. Lágmarkskröfur um vegi.
  Ráðherra er heimilt að setja almennar reglur^1) um hönnun vega sem opnir eru
 almenningi til frjálsrar umferðar og eftirlit með gerð þeirra. Veghaldari ber
                   ábyrgð á að kröfur þessar séu uppfylltar.
                                 ^1)Rg. 992/2007.
                       43. gr. Viðhald vega. Vegskemmdir.
   Veghaldari ber ábyrgð á því að vegi, sem opinn er almenningi til frjálsrar
 umferðar, sé við haldið með eðlilegum hætti miðað við þá umferð sem um veginn
                                      fer.
   Veghaldari skal svo fljótt sem við verður komið eftir að hann hefur fengið
 vitneskju um skemmdir á vegi, sem hættulegar eru umferð, láta gera við þær eða
merkja hina hættulegu staði þar til viðgerð hefur farið fram og skulu merkingar
                    vera í samræmi við ákvæði umferðarlaga.
        Ráðherra getur með reglugerð sett nánari kröfur um viðhald vega.
                            44. gr. Vetrarþjónusta.
Vegagerðin gefur út reglur um vetrarþjónustu á þjóðvegum sem staðfestar skulu af
                                   ráðherra.
  Heimilt er Vegagerðinni að binda vetrarþjónustu á einstökum vegarköflum því
skilyrði að allur kostnaður við hana eða hluti hans verði greiddur með framlagi
                        sveitarfélags eða hagsmunaaðila.
                     45. gr. Upplýsingagjöf til vegfarenda.
 Ráðherra er heimilt að setja reglur um upplýsingagjöf til vegfarenda og reglur
     um söfnun og veitingu upplýsinga til vegfarenda sem hafa þýðingu vegna
                      umferðaröryggis og þróunar umferðar.

                 IX. kafli. Ákvæði um öryggi vega og umferðar.
                                46. gr. Almennt.
Vegir sem opnir eru almenningi til frjálsrar umferðar skulu uppfylla kröfur sem
 gerðar eru með tilliti til öryggis umferðar, ástands vega, merkinga og annarra
    þátta sem kveðið er á um í lögum þessum og ber veghaldari ábyrgð á því.
    Ráðherra er heimilt að setja reglur^1) um umferðaröryggisstjórnun vega.
                                 ^1)Rg. 992/2007.
                 47. gr. Bann við því að raska öryggi umferðar.
Óheimilt er að aðhafast nokkuð það sem getur raskað öryggi umferðar, svo sem að
   valda skemmdum á vegi og mannvirkjum hans eða skilja eftir muni á eða við
                    vegsvæði sem valdið geta hættu á slysum.
   Veghaldara er heimilt að fjarlægja óviðkomandi hluti eða muni af vegi eða
                          vegsvæði á kostnað eigenda.
  Skemmist eitthvert mannvirki sem til vegarins telst við árekstur ökutækis er
           ökumanni skylt að tilkynna það þegar í stað til lögreglu.
                          48. gr. Reglur fyrir umferð.
 Veghaldari getur sett þær reglur fyrir umferð sem nauðsynlegar eru til þess að
  girða fyrir skemmdir á vegum eða til þess að greiða fyrir umferð, svo sem um
           hámarksþunga bifreiða er fara mega um ákveðna vegarkafla.
  Veghaldari getur enn fremur bannað umferð ökutækja um veg þann tíma árs sem
  hættast er við skemmdum á vegum. Einnig getur veghaldari bannað alla umferð
 ökutækja um vegi sem hættulegir eru vegna skemmda eða af öðrum slíkum orsökum
                           þar til viðgerð er lokið.
                             49. gr. Veiting vatns.
  Óheimilt er að gera skurði eða önnur mannvirki sem aukið geta vatnsrennsli í
                        vegskurðum án leyfis veghaldara.
Enginn má stífla skurði meðfram vegi eða ræsi gegnum veg, eða gera neitt það er
hindrað getur eða aukið eðlilegt vatnsrennsli gegnum veg eða frá vegi, eða veita
                                  vatni á veg.
                           50. gr. Lausaganga búfjár.
 Lausaganga búfjár á stofnvegum og tengivegum þar sem girt er báðum megin vegar
og lokað er fyrir ágangi búfjár, t.d. með ristarhliði, er bönnuð. Veghaldara er
       heimilt að fjarlægja búfé af lokuðum vegsvæðum á kostnað eigenda.

                    X. kafli. Girðingar og göng fyrir búfé.
                        51. gr. Girðingar meðfram vegum.
 Veghaldari skal girða báðum megin vegar sem lagður er gegnum tún, ræktarland,
  engjar eða girt beitiland eða leggja til ristarhlið ásamt grindarhliði telji
                               hann það hentugra.
 Veghaldara er heimilt að girða meðfram vegum sínum, m.a. til að tryggja öryggi
  umferðar, og er þá skylt að setja hlið að minnsta kosti á einum stað á slíka
          girðingu ef þörf er á til að tryggja aðgengi að landareign.
 Vegagerðinni er heimilt að taka þátt í stofnkostnaði girðinga sem reistar eru
     til að friða svæði og er skilyrði fyrir slíkri þátttöku að viðkomandi
             sveitarfélag banni lausagöngu búfjár á friðuðu svæði.
                52. gr. Framkvæmd viðhalds og kostnaðarskipting.
        Landeigandi skal annast viðhald girðinga með vegum í landi sínu.
   Sveitarfélag hefur eftirlit með viðhaldi girðinga í sveitarfélaginu og er
  heimilt að gera endurbætur á girðingu eða fjarlægja á kostnað landeiganda ef
              viðhaldi er ábótavant eða girðing bersýnilega óþörf.
  Viðhaldskostnaður girðinga með stofnvegum og tengivegum greiðist að jöfnu af
                           veghaldara og landeiganda.
      Viðhaldskostnaður girðinga með öðrum vegum greiðist af landeiganda.
  Vegagerðin getur að höfðu samráði við viðkomandi sveitarfélag og landeiganda
   ákveðið að annast og kosta viðhald girðinga með einstökum köflum stofn- og
      tengivega, enda sé lausaganga búfjár á viðkomandi vegarkafla bönnuð.
 Þó skal veghaldari greiða allan viðhaldskostnað ef girðingin er reist eingöngu
 til þess að fría vegsvæði frá búfé, svo sem á afréttum og öðrum sameiginlegum
                            sumarbeitilöndum búfjár.
Viðkomandi sveitarfélag annast viðhald girðinga sem reistar eru skv. 3. mgr. 51.
            gr. og er heimilt að semja við veghaldara um viðhaldið.
        Heimilt er að kveða nánar á um girðingar meðfram vegum, viðhald,
              kostnaðarskiptingu og annað því tengt með reglugerð.
                      53. gr. Girðingar og hlið yfir vegi.
 Enginn má gera girðingu yfir veg með hliði á vegi án leyfis veghaldara nema um
 einkaveg sé að ræða. Sama bann gildir þar sem mælt og markað hefur verið fyrir
 vegi, enda hafi veghaldari tilkynnt eiganda eða viðeigandi rétthöfum hvar mælt
                                  hefur verið.
                            54. gr. Göng fyrir búfé.
Vegagerðinni er heimilt að taka þátt í kostnaði við gerð ganga undir vegi fyrir
      búfé þar sem það telst nauðsynlegt með tilliti til umferðaröryggis.
                   55. gr. Vegir sem ekki tilheyra vegflokki.
  Nú liggur vegur, stígur eða götutroðningur yfir land manns og telst eigi til
   neins vegflokks samkvæmt lögum þessum og er landeiganda þá heimilt að gera
 girðingu yfir þann veg með hliði á veginum en eigi má hann læsa hliðinu né með
         öðru móti hindra umferð um þann veg nema sveitarstjórn leyfi.
    Ákvörðun sveitarstjórnar skv. 1. mgr. má leggja undir úrskurð ráðherra.

                            XI. kafli. Ýmis ákvæði.
                         56. gr. Bótaábyrgð veghaldara.
  Veghaldari vegar sem opinn er almenningi til frjálsrar umferðar ber ábyrgð á
    tjóni sem hlýst af slysi á veginum þegar tjónið er að rekja til gáleysis
 veghaldara við veghaldið og sannað er að vegfarandi hafi sýnt af sér eðlilega
                                   varkárni.
                              57. gr. Kæruheimild.
Stjórnsýsluákvörðunum Vegagerðarinnar má skjóta til ráðherra. Um málsmeðferð fer
                       samkvæmt ákvæðum stjórnsýslulaga.
                               58. gr. Reglugerð.
      Ráðherra setur nánari ákvæði í reglugerð um framkvæmd laga þessara.
                                59. gr. Refsing.
Brot gegn lögum þessum og þeim reglugerðum sem settar verða samkvæmt þeim varða
 sektum nema þyngri refsing liggi við samkvæmt öðrum lögum. Bæta skal einnig á
                kostnað hins seka tjón það sem hann hefur unnið.
         Með brot gegn lögum þessum skal farið að hætti opinberra mála.

                   XII. kafli. Gildistaka og brottfallin lög.
                  60. gr. Lög þessi taka gildi 1. janúar 2008.

References

   Visible links
   1. http://www.althingi.is/dba-bin/lawformpr.pl?lnr=2007080
   2. http://www.althingi.is/dba-bin/ferill.pl?ltg=133&mnr=437
   3. http://www.althingi.is/altext/133/s/548.html
