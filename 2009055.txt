
   --------------------------------------------------------------------------

                               Lög um sjúkraskrár

                             2009 nr. 55 27. apríl

   --------------------------------------------------------------------------

                 Ferill málsins á Alþingi.   Frumvarp til laga.

                            Tóku gildi 1. maí 2009.

                              I. kafli. Inngangur.
                        1. gr. Tilgangur og gildissvið.
 Tilgangur laga þessara er að setja reglur um sjúkraskrár þannig að unnt sé að
veita sjúklingum eins fullkomna heilbrigðisþjónustu og kostur er á hverjum tíma
                og tryggja um leið vernd sjúkraskrárupplýsinga.
 Lögin gilda um sjúkraskrár sem færðar eru þegar meðferð er veitt hér á landi.
 Að svo miklu leyti sem ekki er mælt fyrir um á annan veg í lögum þessum gilda
          ákvæði laga um persónuvernd og meðferð persónuupplýsinga um
                   sjúkraskrárupplýsingar og meðferð þeirra.
             2. gr. Sjálfsákvörðunarréttur og mannhelgi sjúklinga.
    Við færslu og varðveislu sjúkraskráa og aðgang að þeim skal mannhelgi og
sjálfsákvörðunarréttur sjúklinga virtur, þess gætt að sjúkraskrár hafa að geyma
   viðkvæmar persónuupplýsingar og að sjúkraskrárupplýsingar eru trúnaðarmál.
                             3. gr. Skilgreiningar.
            Í lögum þessum hafa eftirfarandi orð svofellda merkingu:
                    1. Sjúklingur: Notandi heilbrigðisþjónustu.
   2. Heilbrigðisþjónusta: Hvers kyns heilsugæsla, lækningar, hjúkrun, almenn og
 sérhæfð sjúkrahúsþjónusta, sjúkraflutningar, hjálpartækjaþjónusta og þjónusta
  heilbrigðisstarfsmanna innan og utan heilbrigðisstofnana sem veitt er í því
    skyni að efla heilbrigði, fyrirbyggja, greina eða meðhöndla sjúkdóma og
                              endurhæfa sjúklinga.
     3. Meðferð: Rannsókn, aðgerð eða önnur heilbrigðisþjónusta sem læknir eða
annar heilbrigðisstarfsmaður veitir til að greina, lækna, endurhæfa, hjúkra eða
                                annast sjúkling.
    4. Sjúkraskrárupplýsingar: Lýsing eða túlkun í rituðu máli, myndir, þ.m.t.
 röntgenmyndir, línurit og mynd- og hljóðupptökur sem innihalda upplýsingar er
    varða heilsufar sjúklings og meðferð hans hjá heilbrigðisstarfsmanni eða
          heilbrigðisstofnun og aðrar nauðsynlegar persónuupplýsingar.
       5. Sjúkraskrá: Safn sjúkraskrárupplýsinga um sjúkling sem unnar eru í
   tengslum við meðferð eða fengnar annars staðar frá vegna meðferðar hans á
           heilbrigðisstofnun eða starfsstofu heilbrigðisstarfsmanns.
       6. Rafrænt sjúkraskrárkerfi: Hugbúnaður sem notaður er til að stofna,
                      varðveita og vinna með sjúkraskrár.
     7. Samtenging sjúkraskrárkerfa: Þegar rafræn sjúkraskrárkerfi tveggja eða
  fleiri ábyrgðaraðila eru samtengd þannig að unnt er að miðla upplýsingum úr
                          sjúkraskrám milli kerfanna.
   8. Sameiginlegt sjúkraskrárkerfi: Rafrænt sjúkraskrárkerfi tveggja eða fleiri
          heilbrigðisstofnana eða starfsstofa heilbrigðisstarfsmanna.
       9. Heilbrigðisstofnun: Stofnun þar sem heilbrigðisþjónusta er veitt.
   10. Heilbrigðisstarfsmaður: Einstaklingur sem starfar við heilbrigðisþjónustu
      og hlotið hefur leyfi landlæknis til að nota starfsheiti löggiltrar
                              heilbrigðisstéttar.
    11. Starfsstofur heilbrigðisstarfsmanna: Starfsstöðvar sjálfstætt starfandi
     heilbrigðisstarfsmanna þar sem heilbrigðisþjónusta er veitt með eða án
                           greiðsluþátttöku ríkisins.
         12. Ábyrgðaraðili sjúkraskráa: Heilbrigðisstofnun eða starfsstofa
  heilbrigðisstarfsmanna þar sem sjúkraskrár eru færðar. Hafi sjúkraskrárkerfi
heilbrigðisstofnana eða starfsstofa heilbrigðisstarfsmanna, tveggja eða fleiri,
  verið sameinuð, sbr. VI. kafla, telst ábyrgðaraðili sjúkraskráa í kerfinu sá
aðili sem heilbrigðisstofnanir og starfsstofur heilbrigðisstarfsmanna sem aðild
                    eiga að kerfinu hafa komið sér saman um.
    13. Umsjónaraðili sjúkraskráa: Læknir, eða annar heilbrigðisstarfsmaður sé
lækni ekki til að dreifa, sem ábyrgðaraðili hefur falið að hafa eftirlit með og
sjá um að skráning og meðferð sjúkraskrárupplýsinga sé í samræmi við ákvæði laga
  þessara. Heilbrigðisstarfsmaður sem starfar einn á stofu telst umsjónaraðili
                       þeirra sjúkraskráa sem hann færir.
   14. Gæðaeftirlit: Sá hluti af gæðastjórnun sem beinist að því að sjá til þess
              að gæðakröfur í heilbrigðisþjónustu séu uppfylltar.
   15. Gæðaþróun: Sá hluti af gæðastjórnun er beinist að því að auka getuna til
                            að uppfylla gæðakröfur.
   16. Umboðsmaður sjúklings: Forráðamaður sjúklings eða sá sem sjúklingur hefur
   veitt skriflegt umboð til að taka ákvarðanir varðandi sjúkraskrá sína eða
                         heimild til aðgangs að henni.

                         II. kafli. Færsla sjúkraskráa.
                     4. gr. Skylda til færslu sjúkraskráa.
  Heilbrigðisstarfsmaður sem fær sjúkling til meðferðar skal færa sjúkraskrá.
       Sjúkraskrár skulu færðar í rafrænu formi að því marki sem unnt er.
  Ábyrgðaraðili sjúkraskráa skal sjá til þess að unnt sé að færa sjúkraskrá í
                          samræmi við ákvæði laganna.
    Heilbrigðisstarfsmaður sem veitir meðferð og færir upplýsingar um hana í
            sjúkraskrá ber ávallt ábyrgð á sjúkraskrárfærslum sínum.
                      5. gr. Færsla sjúkraskrárupplýsinga.
 Einungis heilbrigðisstarfsmönnum og öðrum starfsmönnum og nemum í starfsnámi í
heilbrigðisvísindum sem undirgengist hafa sambærilega trúnaðar- og þagnarskyldu
og heilbrigðisstarfsmenn er heimilt að færa sjúkraskrárupplýsingar í sjúkraskrá.
 Um færslu sérstaklega viðkvæmra sjúkraskrárupplýsinga, sbr. 2. mgr. 13. gr., í
   rafræna sjúkraskrá fer samkvæmt reglugerð sem ráðherra setur skv. 24. gr.
Við sérhverja færslu sjúkraskrárupplýsinga í sjúkraskrá skal koma fram nafn þess
    sem skráir, starfsheiti hans og tímasetning færslu. Viðbót, leiðrétting,
 breyting eða eyðing sem gerð er á færslu sjúkraskrárupplýsinga skal ætíð vera
                                   rekjanleg.
  Sjúkraskrárupplýsingar skulu færðar jafnóðum eða að jafnaði innan tuttugu og
               fjögurra stunda frá þeim tíma er þeirra var aflað.
  Færslu sjúkraskrárupplýsinga skal haga þannig að þær séu aðgengilegar og að
                       ritað mál sé skýrt og skiljanlegt.
                         6. gr. Skráning í sjúkraskrá.
Í sjúkraskrá skal færa með skipulegum hætti þau atriði sem nauðsynleg eru vegna
  meðferðar sjúklings. Í öllum tilvikum skal þó að lágmarki færa eftirfarandi
                 upplýsingar í sjúkraskrá eftir því sem við á:
    1. Nafn sjúklings, heimilisfang, kennitölu, starfsheiti, hjúskaparstöðu og
                              nánasta aðstandanda.
                    2. Komu- eða innlagnardag og útskriftardag.
                           3. Ástæðu komu eða innlagnar.
     4. Þau atriði heilsufars- og sjúkrasögu sem máli skipta fyrir meðferðina.
                         5. Aðvaranir, svo sem um ofnæmi.
                                    6. Skoðun.
      7. Meðferðar- og aðgerðarlýsingu, þ.m.t. upplýsingar um lyfjameðferð og
                        umsagnir ráðgefandi sérfræðinga.
                             8. Niðurstöður rannsókna.
                                   9. Greiningu.
                     10. Afdrif og áætlun um framhaldsmeðferð.
 Ráðherra getur með reglugerð kveðið nánar á um færslu sjúkraskrárupplýsinga í
  sjúkraskrá. Um færslu rafrænna sjúkraskráa og rafræn sjúkraskrárkerfi gilda
          jafnframt ákvæði reglugerðar sem ráðherra setur skv. 24. gr.
                7. gr. Réttur sjúklings við færslu sjúkraskráa.
    Sjúklingur eða umboðsmaður hans getur ákveðið þegar hann fær meðferð að
 sjúkraskrárupplýsingar vegna hennar verði ekki aðgengilegar öðrum en þeim sem
   skráir og umsjónaraðila sjúkraskrárinnar og eftir atvikum öðrum tilteknum
   heilbrigðisstarfsmönnum. Sé það talið nauðsynlegt vegna meðferðar að aðrir
  heilbrigðisstarfsmenn hafi aðgang að viðkomandi sjúkraskrárupplýsingum skal
upplýsa sjúkling um það og jafnframt að synjun um að heimila nauðsynlegan aðgang
að sjúkraskránni geti jafngilt því, eftir atvikum, að meðferð hafi verið hafnað,
                        sbr. lög um réttindi sjúklinga.
 Telji sjúklingur eða umboðsmaður hans að sjúkraskrárupplýsingar séu rangar eða
  villandi skal athugasemd hans um það skráð í sjúkraskrána. Sé sýnt fram á að
  upplýsingar í sjúkraskrá séu bersýnilega rangar eða villandi er heimilt með
  samþykki umsjónaraðila að leiðrétta þær í sjúkraskrá viðkomandi enda sé þess
 gætt að ekki glatist upplýsingar sem nauðsynlegar eru vegna réttarágreinings.
  Neiti umsjónaraðili að leiðrétta sjúkraskrárupplýsingar sem sjúklingur telur
   bersýnilega rangar eða villandi getur sjúklingur skotið þeirri synjun til
  landlæknis með kæru. Óheimilt er að eyða upplýsingum úr sjúkraskrá sjúklings
                         nema með samþykki landlæknis.
  Ákvarðanir landlæknis um leiðréttingu eða eyðingu sjúkraskrárupplýsinga eru
     kæranlegar til ráðherra. Um málsmeðferð fer samkvæmt stjórnsýslulögum.

                      III. kafli. Varðveisla sjúkraskráa.
                                8. gr. Almennt.
Sjúkraskrár skulu varðveittar með öruggum hætti þannig að sjúkraskrárupplýsingar
    glatist ekki og að þær séu aðgengilegar í samræmi við ákvæði IV. kafla.
                    9. gr. Ábyrgð á varðveislu sjúkraskráa.
   Ábyrgðaraðili sjúkraskráa ber ábyrgð á því að varðveisla sjúkraskráa sé í
                        samræmi við ákvæði laga þessara.
                        10. gr. Flutningur sjúkraskráa.
Nú færir sjúklingur sig frá einni heilsugæslustöð til annarrar og skal þá vista
  afrit sjúkraskrár hans í sjúkraskrárkerfi því sem notað er á þeirri stöð sem
                                hann flyst til.
 Sé rekstri sjúkraskrárkerfis hætt skal flytja sjúkraskrár sem þar eru vistaðar
til landlæknis. Landlæknir getur ákveðið, með samþykki sjúklings eða umboðsmanns
     hans, að sjúkraskrár sem fluttar hafa verið til hans skuli vistaðar í
         sjúkraskrárkerfi annarrar heilbrigðisstofnunar eða starfsstofu
          heilbrigðisstarfsmanna eða í sameiginlegu sjúkraskrárkerfi.
                           11. gr. Tímalengd vörslu.
Sjúkraskrár skal varðveita í sjúkraskrárkerfi heilbrigðisstofnana og starfsstofa
heilbrigðisstarfsmanna. Um skyldu til að afhenda sjúkraskrár til Þjóðskjalasafns
Íslands, varðveislu þeirra og aðgang að þeim gilda ákvæði laga um Þjóðskjalasafn
                                    Íslands.

                 IV. kafli. Aðgangur að sjúkraskrárupplýsingum.
                                12. gr. Almennt.
 Aðgangur að sjúkraskrám er óheimill nema til hans standi lagaheimild samkvæmt
                     ákvæðum laga þessara eða öðrum lögum.
                  13. gr. Aðgangur starfsmanna að sjúkraskrám.
         Heilbrigðisstarfsmenn sem koma að meðferð sjúklings og þurfa á
 sjúkraskrárupplýsingum hans að halda vegna meðferðarinnar skulu hafa aðgang að
sjúkraskrá sjúklingsins með þeim takmörkunum sem leiðir af ákvæðum laga þessara
  og reglum settum samkvæmt þeim. Umsjónaraðili sjúkraskráa getur veitt öðrum
starfsmönnum og nemum í starfsnámi í heilbrigðisvísindum, sem undirgengist hafa
   sambærilega trúnaðar- og þagnarskyldu og heilbrigðisstarfsmenn og koma að
   meðferð sjúklings, heimild til aðgangs að sjúkraskrá hans að því marki sem
            nauðsynlegt er vegna starfa þeirra í þágu sjúklingsins.
         Aðgangur að sérstaklega viðkvæmum sjúkraskrárupplýsingum, þ.e.
   sjúkraskrárupplýsingum sem sjúklingurinn sjálfur telur að flokka beri sem
    slíkar, skal takmarkaður við heilbrigðisstarfsmenn sem nauðsynlega þurfa
   upplýsingarnar vegna meðferðar sjúklingsins. Skal aðgangur að sérstaklega
         viðkvæmum sjúkraskrárupplýsingum að jafnaði takmarkaður við þá
      heilbrigðisstarfsmenn sem starfa innan þeirrar einingar eða deildar
 heilbrigðisstofnunar eða starfsstofu heilbrigðisstarfsmanns þar sem meðferð er
    veitt. Aðgangur annarra heilbrigðisstarfsmanna að sérstaklega viðkvæmum
 sjúkraskrárupplýsingum er óheimill nema með samþykki sjúklings. Heimilt er að
   víkja frá framangreindum aðgangstakmörkunum ef það telst nauðsynlegt vegna
 öryggis heilbrigðisstarfsmanna. Ráðherra skal í reglugerð sem hann setur skv.
24. gr. kveða nánar á um aðgang að sérstaklega viðkvæmum sjúkraskrárupplýsingum.
 Um trúnaðar- og þagnarskyldu starfsmanna í heilbrigðisþjónustu um persónulegar
  upplýsingar sem þeir komast að í starfi sínu, þ.m.t. sjúkraskrárupplýsingar,
gilda ákvæði laga um réttindi sjúklinga og eftir atvikum önnur lög sem við eiga.
Sjúklingur eða umboðsmaður hans getur lagt bann við því að tiltekinn starfsmaður
 eða starfsmenn, þ.m.t. nemar í starfsnámi, hafi aðgang að sjúkraskrá hans. Sé
  það hins vegar talið nauðsynlegt vegna meðferðar sjúklings að hinir tilteknu
 starfsmenn eða nemar hafi aðgang að sjúkraskrá sjúklings skal upplýsa sjúkling
um það og jafnframt að synjun um að heimila nauðsynlegan aðgang að sjúkraskránni
   geti jafngilt því, eftir atvikum, að sjúklingur hafni meðferð, sbr. lög um
                              réttindi sjúklinga.
Um aðgang að sjúkraskrám gilda jafnframt ákvæði reglugerða sem ráðherra setur á
                               grundvelli 24. gr.
                14. gr. Aðgangur sjúklings að eigin sjúkraskrá.
Sjúklingur eða umboðsmaður hans á rétt á aðgangi að eigin sjúkraskrá í heild eða
  að hluta og til að fá afhent afrit af henni ef þess er óskað. Beiðni þar að
             lútandi skal beint til umsjónaraðila sjúkraskrárinnar.
  Sé um að ræða sjúkraskrárupplýsingar sem hafðar eru eftir öðrum en sjúklingi
sjálfum eða heilbrigðisstarfsmönnum skal leita samþykkis þess sem upplýsingarnar
 gaf áður en þær eru sýndar honum. Ef sá sem þannig hefur veitt upplýsingar um
   sjúkling er látinn eða horfinn eða neitar á óréttmætum grundvelli að veita
 samþykki sitt getur landlæknir ákveðið að sjúklingi eða umboðsmanni hans skuli
        veittur aðgangur að umræddum upplýsingum, í heild eða að hluta.
Sé talið að það þjóni ekki hagsmunum sjúklings að afhenda honum eða umboðsmanni
    hans afrit sjúkraskrár skal umsjónaraðili sjúkraskrár án tafar framsenda
    landlækni afrit sjúkraskrárinnar til ákvörðunar um það hvort aðgangur að
sjúkraskránni skuli veittur. Landlæknir skal afgreiða erindið innan átta vikna.
 Sjúklingur á rétt á því að fá upplýsingar frá umsjónaraðila sjúkraskrár um það
     hverjir hafi aflað upplýsinga úr sjúkraskrá hans, m.a. með samtengingu
   sjúkraskrárkerfa, hvar og hvenær upplýsinga var aflað og í hvaða tilgangi.
Ákvarðanir landlæknis um aðgang sjúklinga að eigin sjúkraskrá eru kæranlegar til
            ráðherra. Um málsmeðferð fer samkvæmt stjórnsýslulögum.
              15. gr. Aðgangur að sjúkraskrá látins einstaklings.
 Mæli ríkar ástæður með því er umsjónaraðila sjúkraskrár heimilt að veita nánum
aðstandanda látins einstaklings, svo sem maka, foreldri eða afkomanda, aðgang að
      sjúkraskrá hins látna með hliðsjón af vilja hins látna og hagsmunum
  hlutaðeigandi. Telji umsjónaraðili sjúkraskrár vafa leika á réttmæti þess að
        veita slíkan aðgang skal hann án tafar framsenda landlækni afrit
    sjúkraskrárinnar til ákvörðunar um hvort aðgangur að sjúkraskránni skuli
veittur. Landlæknir skal afgreiða erindið innan átta vikna. Ákvörðun landlæknis
um aðgang að sjúkraskrá hins látna er kæranleg til ráðherra. Um málsmeðferð fer
                           samkvæmt stjórnsýslulögum.
             16. gr. Aðgangur heilbrigðisyfirvalda að sjúkraskrám.
   Heilbrigðisyfirvöld sem lögum samkvæmt fá til umfjöllunar kvörtun eða kæru
    sjúklings eða umboðsmanns hans vegna meðferðar eiga rétt til aðgangs að
          sjúkraskrá viðkomandi með sama hætti og sjúklingur sjálfur.
 Um miðlun upplýsinga úr sjúkraskrám vegna færslu heilbrigðisskráa og eftirlits
       landlæknis, þ.m.t. gæðaeftirlits, fer samkvæmt lögum um landlækni.
      17. gr. Aðgangur að sjúkraskrám vegna gæðaþróunar og gæðaeftirlits.
 Umsjónaraðila sjúkraskráa er heimilt að veita heilbrigðisstarfsmönnum og öðrum
starfsmönnum og nemum í starfsnámi í heilbrigðisvísindum, sem undirgengist hafa
   sambærilega trúnaðar- og þagnarskyldu og heilbrigðisstarfsmenn, aðgang að
   sjúkraskrám vegna gæðaþróunar og gæðaeftirlits með heilbrigðisþjónustu og
         meðferð innan viðkomandi heilbrigðisstofnunar eða starfsstofu
                            heilbrigðisstarfsmanna.

                V. kafli. Samtenging rafrænna sjúkraskrárkerfa.
           18. gr. Heimild til að samtengja rafræn sjúkraskrárkerfi.
 Umsjónaraðila sjúkraskráa er heimilt að veita heilbrigðisstarfsmönnum annarra
heilbrigðisstofnana, eða annarra starfsstofa tilgreindra heilbrigðisstarfsmanna
  sem ekki eiga aðild að kerfinu, beinan aðgang að sjúkraskrá með samtengingu
 rafrænna sjúkraskrárkerfa hafi sjúklingur ekki bannað slíkan aðgang, sbr. 21.
gr. Þeim heilbrigðisstarfsmönnum sem eru í beinum samskiptum við sjúkling vegna
  meðferðar er þá heimilt að afla nauðsynlegra upplýsinga um sjúklinginn. Sama
         getur gilt, eftir því sem þörf krefur, um nema í starfsnámi í
heilbrigðisvísindum sem undirgengist hafa sambærilega trúnaðar- og þagnarskyldu
                           og heilbrigðisstarfsmenn.
      Ráðherra getur með reglugerð kveðið nánar á um samtengingu rafrænna
    sjúkraskrárkerfa og um aðgangsheimildir heilbrigðisstarfsmanna við slíka
       samtengingu. Um öryggi persónuupplýsinga við samtengingu rafrænna
sjúkraskrárkerfa fer samkvæmt lögum um persónuvernd og meðferð persónuupplýsinga
             og reglum Persónuverndar um öryggi persónuupplýsinga.
 19. gr. Réttur sjúklings til að banna miðlun upplýsinga um sig með samtengingu
                           rafrænna sjúkraskrárkerfa.
   Sjúklingur eða umboðsmaður hans getur bannað miðlun upplýsinga um sig með
  samtengingu rafrænna sjúkraskrárkerfa. Bannið getur tekið til miðlunar allra
 rafrænna sjúkraskrárupplýsinga um sjúkling sem vistaðar eru í tilteknu rafrænu
         sjúkraskrárkerfi. Bannið getur jafnframt tekið til tiltekinna
 sjúkraskrárupplýsinga í rafrænni sjúkraskrá sjúklings á heilbrigðisstofnun eða
starfsstofu heilbrigðisstarfsmanns, t.d. sjúkraskrárupplýsinga sem vistaðar eru
 á tilteknum deildum eða einingum innan stofnunar eða starfsstofu, að því marki
  sem það er tæknilega mögulegt hjá viðkomandi ábyrgðaraðila sjúkraskráa, sbr.
reglugerð sem ráðherra setur skv. 24. gr. Sjúklingur eða umboðsmaður hans getur
einnig lagt bann við því að tilgreindir aðilar geti aflað upplýsinga um hann með
                     samtengingu rafrænna sjúkraskrárkerfa.
Leggi sjúklingur eða umboðsmaður hans bann við því að sjúkraskrárupplýsingum um
hann sé miðlað með samtengingu rafrænna sjúkraskrárkerfa í einstöku tilviki skal
sá heilbrigðisstarfsmaður sem ber ábyrgð á meðferð sjúklings upplýsa hann eftir
því sem við á um að meðferðin geti orðið ómarkvissari en ella þar sem ekki sé þá
  hægt að afla heildstæðra upplýsinga um hann. Ákvörðun sjúklings um að banna
          samtengingu í einstöku tilviki skal skráð í sjúkraskrá hans.
 Ákvörðun sjúklings um að leggja almennt bann við miðlun sjúkraskrárupplýsinga
     skv. 1. mgr. með samtengingu rafrænna sjúkraskrárkerfa skal beint til
  umsjónaraðila sjúkraskrárinnar. Ákvörðunin skal vera skrifleg og staðfest af
heilbrigðisstarfsmanni sem jafnframt staðfestir, eftir því sem við á, að útskýrt
 hafi verið fyrir sjúklingi að með ákvörðuninni geti meðferð sem sjúklingurinn
  síðar kann að þarfnast orðið ómarkvissari en ella þar sem ekki sé þá hægt að
afla heildstæðra upplýsinga um sjúklinginn með samtengingu rafrænna sjúkraskráa.
    Umsjónaraðili sjúkraskráa ber þá ábyrgð á því að bann sjúklings varðandi
 samtengingu rafrænna sjúkraskrárkerfa sé virt og að sjúkraskrárupplýsingar um
 viðkomandi sjúkling séu ekki aðgengilegar með samtengingu kerfisins við annað
 rafrænt sjúkraskrárkerfi. Sjúklingur getur hvenær sem er afturkallað bann við
 miðlun sjúkraskrárupplýsinga um sig með samtengingu rafrænna sjúkraskrárkerfa.
           Ákvörðun sjúklings um afturköllun skal staðfest af tveimur
      heilbrigðisstarfsmönnum og beint til umsjónaraðila sjúkraskrárinnar.
 Ráðherra getur með reglugerð sett nánari reglur um rétt sjúklings til að banna
 miðlun sjúkraskrárupplýsinga um sig með samtengingu rafrænna sjúkraskrárkerfa.

                    VI. kafli. Sameiginleg sjúkraskrárkerfi.
                     20. gr. Sameiginlegt sjúkraskrárkerfi.
    Heilbrigðisstofnunum og starfsstofum heilbrigðisstarfsmanna, tveimur eða
    fleirum, er heimilt með leyfi ráðherra að færa og varðveita sjúkraskrár
       sjúklinga, sem koma til meðferðar hjá þeim, í sameiginlegu rafrænu
                               sjúkraskrárkerfi.
Leyfi ráðherra skv. 1. mgr. skal aðeins veitt ef sýnt er fram á að sameiginlegt
   sjúkraskrárkerfi sé til þess fallið að tryggja betur öryggi sjúklinga við
meðferð. Ráðherra getur bundið leyfi skv. 1. mgr. þeim skilyrðum sem hann telur
 nauðsynleg til að tryggja vandaða færslu sjúkraskráa, örugga varðveislu þeirra
  og vernd sjúkraskrárupplýsinga. Leyfisveiting ráðherra skal jafnframt bundin
                            eftirfarandi skilyrðum:
     1. Að skilyrði reglugerðar skv. 24. gr. um færslu rafrænna sjúkraskráa og
                     rafræn sjúkraskrárkerfi séu uppfyllt.
   2. Að fyrir liggi staðfesting Persónuverndar um að öryggi persónuupplýsinga í
   hinu sameiginlega rafræna sjúkraskrárkerfi sé tryggt í samræmi við lög um
  persónuvernd og meðferð persónuupplýsinga og reglur Persónuverndar um öryggi
                               persónuupplýsinga.
21. gr. Réttur sjúklings til að takmarka aðgang að sjúkraskrárupplýsingum um sig
                        í sameiginlegu sjúkraskrárkerfi.
           Sjúklingur eða umboðsmaður hans getur lagt bann við því að
sjúkraskrárupplýsingar um hann í sameiginlegu sjúkraskrárkerfi séu aðgengilegar,
   að hluta eða öllu leyti, utan þeirrar heilbrigðisstofnunar eða starfsstofu
heilbrigðisstarfsmanna þar sem þær eru færðar. Bannið getur jafnframt tekið til
 sjúkraskrárupplýsinga sem vistaðar eru á tilteknum deildum eða einingum innan
heilbrigðisstofnunar eða starfsstofu heilbrigðisstarfsmanna að því marki sem það
er tæknilega mögulegt, sbr. reglugerð sem ráðherra setur skv. 24. gr. Sjúklingur
  eða umboðsmaður hans getur loks lagt bann við því að tilgreindir aðilar geti
           aflað upplýsinga um hann í sameiginlegu sjúkraskrárkerfi.
 Ákvörðun sjúklings skv. 1. mgr. skal beint til umsjónaraðila sjúkraskrárinnar.
    Ákvörðunin skal vera skrifleg og staðfest af heilbrigðisstarfsmanni sem
jafnframt staðfestir, eftir því sem við á, að útskýrt hafi verið fyrir sjúklingi
að með ákvörðuninni geti meðferð sem sjúklingurinn síðar kann að þarfnast orðið
 ómarkvissari en ella þar sem ekki sé þá hægt að afla heildstæðra upplýsinga um
  sjúklinginn. Umsjónaraðili sjúkraskráa ber ábyrgð á því að bann sjúklings sé
     virt og að sjúkraskrárupplýsingar um viðkomandi sjúkling séu einungis
    aðgengilegar í samræmi við ákvörðun hans. Sjúklingur getur hvenær sem er
    afturkallað bann við miðlun sjúkraskrárupplýsinga um sig í sameiginlegu
  sjúkraskrárkerfi. Ákvörðun sjúklings um afturköllun skal staðfest af tveimur
      heilbrigðisstarfsmönnum og beint að umsjónaraðila sjúkraskrárinnar.

                            VII. kafli. Ýmis ákvæði.
                               22. gr. Eftirlit.
  Ábyrgðar- og umsjónaraðilar sjúkraskráa skulu hafa virkt eftirlit með því að
  framfylgt sé ákvæðum laga þessara. Umsjónaraðili sjúkraskráa hefur rétt til
   aðgangs að sjúkraskrám að því marki sem nauðsynlegt er vegna eftirlitsins.
Landlæknir hefur eftir því sem við á eftirlit með því að ákvæði laga þessara séu
virt. Um eftirlit landlæknis og eftirlitsúrræði fer samkvæmt lögum um landlækni.
     Persónuvernd hefur eftirlit með öryggi og vinnslu persónuupplýsinga í
        sjúkraskrám í samræmi við ákvæði laga um persónuvernd og meðferð
                               persónuupplýsinga.
    Leiði eftirlit í ljós að verulegar líkur séu á að brotið hafi verið gegn
 persónuverndarhagsmunum sjúklings skal brot kært til lögreglu. Fer þá um málið
hjá lögreglu samkvæmt lögum um meðferð sakamála. Kæra til lögreglu stöðvar ekki
athugun og beitingu stjórnsýsluviðurlaga samkvæmt lögum um landlækni og lögum um
persónuvernd og meðferð persónuupplýsinga eða beitingu úrræða samkvæmt lögum um
                   réttindi og skyldur opinberra starfsmanna.
                               23. gr. Viðurlög.
  Brot gegn ákvæðum laga þessara og reglna sem settar eru á grundvelli þeirra
                 varða sektum eða fangelsi allt að þremur árum.
                               24. gr. Reglugerð.
   Ráðherra skal með reglugerð kveða nánar á um færslu rafrænna sjúkraskráa,
   varðveislu þeirra, aðgang að þeim, aðgangsstýringu og aðgangstakmarkanir í
 samræmi við ákvæði laga þessara. Ráðherra skal jafnframt með reglugerð kveða á
 um tæknikröfur og staðla sem rafræn sjúkraskrárkerfi, þar á meðal sameiginleg
 sjúkraskrárkerfi, verða að uppfylla. Reglugerð ráðherra skal taka mið af rétti
    sjúklinga samkvæmt ákvæðum laga þessara við færslu sjúkraskráa og til að
   takmarka aðgang að sjúkraskrá sinni. Um öryggi persónuupplýsinga í rafrænu
sjúkraskrárkerfi fer samkvæmt lögum um persónuvernd og meðferð persónuupplýsinga
             og reglum Persónuverndar um öryggi persónuupplýsinga.
 Ráðherra hefur jafnframt heimild til að setja nánari reglur um önnur atriði er
                         varða framkvæmd laga þessara.
                              25. gr. Gildistaka.
                         Lög þessi öðlast þegar gildi.
                                    26. gr.
  Ákvæði til bráðabirgða. Ákvæði 19. gr. um rétt sjúklings til að banna miðlun
   upplýsinga um sig með samtengingu rafrænna sjúkraskrárkerfa skal koma til
                  framkvæmdar eigi síðar en 31. desember 2010.
           Ákvæði 21. gr. um rétt sjúklings til að takmarka aðgang að
  sjúkraskrárupplýsingum um sig í sameiginlegu sjúkraskrárkerfi skal koma til
                  framkvæmdar eigi síðar en 31. desember 2010.
