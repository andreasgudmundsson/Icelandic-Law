
   --------------------------------------------------------------------------

                                                         Lög um almenn gæðamerki

                              1935, nr. 89, 3. maí

   --------------------------------------------------------------------------

                                     1. gr.
           Félög með heimilisfangi á Íslandi, sem hafa það að markmiði að
   gæta sameiginlegra atvinnuhagsmuna félaga sinna, skulu, með því að láta
   skrásetja almenn gæðamerki, sem ætluð séu í viðskiptum til þess að greina
   vörur félaganna frá vörum annarra, eða til tryggingar eftirlits, geta
   öðlast einkarétt fyrir félaga sína til notkunar slíkra gæðamerkja, enda
   þótt félög þessi reki ekki neina þá atvinnu, sem um ræðir í [2]1. gr. laga
   nr. 43 13. nóvember 1903.^1)
           Opinber stjórnarvöld eða stofnanir á Íslandi, sem gæta
   sameiginlegra atvinnurekstrarhagsmuna flokks ríkisborgara, geta einnig
   öðlast slíkan einkarétt með því að láta skrásetja almenn gæðamerki.
           Um merki þau, er ræðir um í þessari grein, skulu gilda ákvæði
   framangreindra laga, nema öðruvísi sé ákveðið í lögum þessum.

   ^1)Nú [3]l. 47/1968.

                                     2. gr.
           Nú beiðist félag skrásetningar merkis, og skal þá í beiðninni
   greina nafn félagsins og heimilisfang félagsstjórnarinnar; ennfremur skal
   fylgja beiðninni eintak af samþykktum félagsins og í þeim skal tekið
   greinilega fram:

           1. Hvert sé markmið félagsins.
           2. Hverjum sé heimilt að nota merkið, svo og hver skilyrði séu
           sett fyrir slíkum rétti.
           3. Hver réttindi og hverjar skyldur fyrir félagið sjálft eða
           félaga þess leiði af notkun merkisins á óheimilan hátt.
           4. Hver eða hverjir hafi heimild til að koma fram fyrir félagsins
           hönd.

           Kröfu opinbers stjórnarvalds eða stofnunar um skrásetning merkis
   skal fylgja eintak af lögum þeim eða öðrum ákvæðum, sem við eiga, og séu í
   þeim samskonar upplýsingar, sem um ræðir í 2. og 3. tölul. greinar
   þessarar.
           Nú verða síðar breytingar á atriðum þeim, sem að framan greinir,
   og skal þá tilkynna þær þeim, sem annast skrásetninguna.
           Fyrir skrásetning almenns gæðamerkis og auglýsingu um
   skrásetninguna greiðist 120 kr. gjald, fyrir endurnýjun 40 kr. gjald.

                                     3. gr.
           Eigi er heimilt að framselja öðrum rétt til almenns gæðamerkis,
   sem skrásett er.

                                     4. gr.
           Sérhverjum er heimilt að krefjast þess, að skrásetningin skuli
   afmáð með dómi:

           a. ef félag það, sem á merkið, er hætt störfum,
           b. ef breyst hafa verulega skilyrði þau, er voru fyrir hendi þegar
           merkið var tilkynnt, og
           c. ef félagið kemur ekki fram ábyrgð á hendur þeim, sem nota
           merkið á óheimilan hátt, þrátt fyrir áminningu um að koma fram
           slíkri ábyrgð.

                                     5. gr.
           Skylda sú til skaðabóta, sem hvílir á þeim, er brjóta í bága við
   einkarétt þann, sem stofnast með skrásetningu almenns gæðamerkis, nær eigi
   einvörðungu til þess að bæta tjón, sem sjálfur eigandi merkisins kann að
   hafa orðið fyrir, heldur einnig til að bæta tjón það, sem þeir kunna að
   hafa beðið, sem áttu rétt á að nota merkið.

                                     6. gr.
           Með því skilyrði, að um gagnkvæmi sé að ræða, ná framangreind
   ákvæði einnig til félaga, sem eiga heimilisfang í einhverju þeirra ríkja,
   sem ákvæði vörumerkjalaganna hafa náð gildi um skv. [4]15. gr. laga nr. 43
   13. nóvember 1903,^1) svo og til opinberra stjórnarvalda eða stofnana með
   heimilisfangi í umræddum ríkjum.

   ^1)Nú [5]l. 47/1968.

                                     7. gr.
           Merki þau, sem hér ræðir um, skal skrá í sérstaka deild
   vörumerkjaskrárinnar, og ákveður atvinnumálaráðherra fyrirkomulag, form og
   færslu þessarar deildar.

                                     8. gr.
           Nú telur ríkisstjórnin, eftir samráði við fulltrúa atvinnurekenda,
   æskilegt að láta skrásetja almennt íslenskt gæðamerki, sem nota megi á
   afurðir útfluttar frá Íslandi, er öruggt sé að telja gæðavörur samkvæmt
   gildandi ákvæðum um eftirlit með útflutningsvörum, og má þá setja ákvæði
   um skilyrði fyrir notkun þessa merkis með reglugerð. Í reglugerðinni má
   setja ákvæði, er banni að nota hér á landi merki, sem hægt er að villast á
   og skrásetta almenna gæðamerkinu; ennfremur ákvæði, er banni að búa til og
   flytja til landsins, án samþykkis ráðherra, eftirmyndir af almenna
   gæðamerkinu eða af merkjum, sem hægt er að villast á og gæðamerkinu;
   ennfremur ákvæði, er banni að búa til eða flytja til landsins stimpla,
   myndamót eða annað, sem ætlað er til þess að gera gæðamerkið eða annað
   merki, sem hægt er að villast á og gæðamerkinu. Í reglugerðinni má og
   ákveða, að framleiðandi eða útflytjandi, sem gætir ekki fyrirmæla þeirra,
   sem sett eru um notkun almenna gæðamerkisins, skuli missa réttinn til að
   nota það, um skemmri tíma eða að fullu og öllu.
           Loks má ákveða í reglugerðinni sektir ...^1) fyrir brot á ákvæðum
   reglugerðarinnar.
           Heimilt er ríkisstjórninni að greiða úr ríkissjóði kostnað þann,
   sem skrásetning almenna gæðamerkisins hefir í för með sér í löndum þeim,
   sem Ísland selur afurðir sínar.

   ^1)[6]L. 10/1983, 72. gr.

                                     9. gr.
           Ríkisstjórninni veitist heimild til að ákveða með auglýsingu, að
   Ísland gerist aðili að alþjóðasamningum og samþykktum um vernd
   iðnaðarréttinda, varðveislu alþjóðamerkja og iðnaðarmáta,
   alþjóðaskrásetningu verslunar- og vörumerkja og samþykktum snertandi
   takmörkun á fölskum upprunaauglýsingum á verslunarvörum.
           Ennfremur veitist ríkisstjórninni heimild til að setja með
   reglugerð önnur ákvæði, er kynnu að vera nauðsynleg vegna þátttöku í
   slíkum samningum.

References

   Visible links
   1. http://www.althingi.is/dba-bin/lawformpr.pl?lnr=1935089
   2. file://ekkitil/ekkitil.html?1903043#g1
   3. file://1968047.html
   4. file://ekkitil/ekkitil.html?1903043#g15
   5. file://1968047.html
   6. file://ekkitil/ekkitil.html?1983010#g72
