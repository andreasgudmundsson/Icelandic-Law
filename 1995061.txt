
   --------------------------------------------------------------------------

                             Lög um leigubifreiðar

                              1995 nr. 61 8. mars

   --------------------------------------------------------------------------

                            I. kafli. Almenn ákvæði.
                              1. gr. Leiguakstur.
Lög þessi taka til fólksbifreiða, vörubifreiða og sendibifreiða sem notaðar eru
til leiguaksturs. Fólksbifreiðar, sem taka fleiri en átta farþega, falla þó ekki
undir lög þessi. Leiguakstur fólksbifreiða telst það þegar fólksbifreið er seld
á leigu ásamt ökumanni fyrir tiltekið gjald til flutnings á farþegum og farangri
                                    þeirra.
Leiguakstur vörubifreiða og sendibifreiða telst það þegar slík bifreið er seld á
leigu ásamt ökumanni til flutnings á vörum fyrir tiltekið gjald þar sem ökumaður
eða eigandi bifreiðarinnar er hvorki eigandi, seljandi né kaupandi vörunnar sem
                                   flutt er.
     Heimilt er með reglugerð að kveða nánar á um mörkin milli atvinnusviðs
 fólksbifreiða, vörubifreiða og sendibifreiða sem notaðar eru til leiguaksturs.
           Rísi ágreiningur um þessi mörk sker samgönguráðuneytið úr.
                        Leigubifreiðar skulu auðkenndar.
                            2. gr. Bifreiðastöðvar.
 Sveitarstjórn er heimilt að ákveða að allar leigubifreiðar í sveitarfélaginu í
hverjum flokki fyrir sig, þ.e. fólksbifreiðar, vörubifreiðar og sendibifreiðar,
      skuli hafa afgreiðslu á bifreiðastöð sem fengið hefur viðurkenningu
sveitarstjórnar. Þar sem viðurkenndar bifreiðastöðvar eru starfandi er öllum sem
     aka utan þessara stöðva bannað að taka að sér eða stunda leiguakstur á
                               viðkomandi sviði.
         Bifreiðastöðvar fyrir leigubifreiðar skulu í samráði við félög
  leigubifreiðastjóra skipuleggja starfsemi sína með þeim hætti að almenningi
 verði veitt góð og örugg þjónusta. Hver bifreiðastöð skal fylgjast með því að
 ökumenn, sem þar hafa afgreiðslu, fari eftir fyrirmælum laga og reglugerða um
                                leigubifreiðar.
                          3. gr. Skilyrði til aksturs.
    [Þeir einir sem fullnægja eftirtöldum skilyrðum mega aka fólksbifreið í
                                leiguakstri]:^1)
     1. hafa fullnægjandi starfshæfni, þar með talin fullnægjandi ökuréttindi,
    2. [hafa ekki verið dæmdir til refsivistar eða framið alvarleg eða ítrekuð
    brot á lögum og reglugerðum sem um starfsgreinina gilda; hafi brot verið
smávægilegt eða langt er um liðið frá því að brot var framið getur umsækjandi þó
                    öðlast leyfi samkvæmt lögum þessum],^2)
       3. [hafa fullnægjandi fjárhagsstöðu sem felst í því að vera fjár síns
                                  ráðandi],^1)
                     4. hafa fullnægjandi heilbrigðisvottorð,
            5. vera 70 ára eða yngri, sbr. þó 2. málsl. 5. mgr. 7. gr.
                 ^1)[2]L. 71/1998, 1. gr. ^2)[3]L. 30/1999, 1. gr.
                      4. gr. Takmörkun á fjölda bifreiða.
   Samgönguráðuneytinu er heimilt með reglugerð að takmarka fjölda bifreiða í
leiguakstri enda komi til meðmæli viðkomandi sveitarstjórna og héraðsnefnda. Þar
 sem sveitarstjórnir og héraðsnefndir eru eigi sammála sker samgönguráðuneytið
úr. Bifreiðafjöldi skal ákveðinn í samráði við sveitarstjórnir, héraðsnefndir og
                             félög bifreiðastjóra.
  Þegar heimild til takmörkunar á fjölda leigubifreiða er veitt er óheimilt að
         skerða atvinnuréttindi þeirra manna sem á lögmætan hátt stunda
                    leigubifreiðaakstur er takmörkun hefst.
Takmörkun á fjölda bifreiða er framkvæmd með útgáfu atvinnuleyfa skv. II. kafla
                                 laga þessara.

                     II. kafli. Leiguakstur fólksbifreiða.
                              5. gr. Atvinnuleyfi.
     Þeim einum sem hafa atvinnuleyfi er heimilt að taka að sér eða stunda
  leiguakstur á fólki, sbr. þó 2. mgr. 7. gr. Þar sem kveðið hefur verið á um
  takmörkun á fjölda fólksbifreiða eru atvinnuleyfi gefin út af umsjónarnefnd
       fólksbifreiða en utan takmörkunarsvæða fer eftir nánari reglum sem
                            samgönguráðherra setur.
  Atvinnuleyfi er bundið við nafn. Engum má veita meira en eitt atvinnuleyfi.
 Leyfishafa er óheimilt að selja atvinnuleyfi, leigja það út eða ráðstafa því á
      annan hátt. Atvinnuleyfishafi er háður ákvæðum laga og reglugerða um
                 leigubifreiðar svo sem þau eru á hverjum tíma.
   Bifreiðastjórar sem stunda leiguakstur samkvæmt lögum þessum skulu hafa í
  bifreiðinni skilríki til sönnunar á því að þeir hafi atvinnuleyfi eða stundi
                      leiguakstur í forföllum leyfishafa.
                          6. gr. Veiting atvinnuleyfa.
    Þar sem ekki hefur verið kveðið á um takmörkun á fjölda fólksbifreiða í
  leiguakstri á umsækjandi rétt á að fá útgefið atvinnuleyfi ef hann fullnægir
                                skilyrðum 3. gr.
  Þar sem takmörkun á fjölda fólksbifreiða hefur verið ákveðin skal umsækjandi
fullnægja skilyrðum 3. gr. og sitja þeir að öðru jöfnu fyrir við úthlutun leyfa
  er stundað hafa leiguakstur á fólki í a.m.k. eitt ár. Að jafnaði skal halda
 námskeið fyrir umsækjendur um atvinnuleyfi og má gera prófárangur að skilyrði
 fyrir því að leyfi verði veitt. Heimilt er að taka sérstakt tillit til umsókna
    um atvinnuleyfi frá öryrkjum, enda uppfylli þeir skilyrði þessara laga.
                          7. gr. Nýting atvinnuleyfis.
Sá einn getur fengið atvinnuleyfi sem á fólksbifreið og hefur það að aðalatvinnu
  að aka henni sjálfur. Frá skilyrðum um aðalatvinnu má víkja á svæðum þar sem
                           íbúar eru færri en 5.000.
  Veita má leyfishafa tímabundnar undanþágur frá akstri eigin bifreiðar vegna:
                     a. orlofs, veikinda eða annarra forfalla,
                           b. vaktaskipta á álagstímum,
                     c. viðgerðar eða endurnýjunar á bifreið.
  Samgönguráðherra setur reglur um undanþágur skv. 2. mgr. að fengnum tillögum
   umsjónarnefndar og félags eða félaga bifreiðastjóra á hlutaðeigandi svæði.
     Ráðherra er heimilt að fela félagi bifreiðastjóra, þar sem meiri hluti
bifreiðastjóra á svæðinu er félagar, að annast framkvæmd á veitingu undanþága í
samráði við umsjónarnefnd. Bifreiðastjóri getur áfrýjað ákvörðunum félagsins til
umsjónarnefndar enda skal fyllsta jafnræðis gætt. Ákvarðanir umsjónarnefndar um
kæru eru endanlegar innan stjórnsýslunnar. Ráðherra getur með reglugerð ákveðið
                        gjald fyrir veittar undanþágur.
  Heimilt er að svipta leyfishafa atvinnuleyfi tímabundið ef hann brýtur gegn
   ákvæðum laga og reglugerða um leigubifreiðar, en fyrir fullt og allt ef um
                     alvarleg eða ítrekuð brot er að ræða.
Atvinnuleyfi fellur úr gildi við lok 70 ára aldurs leyfishafa. [Þó er heimilt að
framlengja atvinnuleyfi til eins árs í senn allt til 75 ára aldurs leyfishafa ef
    hann telst hæfur til að stunda leiguakstur. Hæfi leyfishafa skal metið á
grundvelli árlegrar læknisskoðunar og hæfnisprófs sem þreyta skal tvisvar sinnum
  eftir lok 70 ára aldurs leyfishafa. Hæfnispróf skal fyrst þreyta við fyrstu
framlengingu leyfis og aftur innan þriggja ára frá þeim degi. Nánar skal kveðið
  á um þessi atriði í reglugerð.]^1) Heimilt er að leyfa eftirlifandi maka eða
  dánarbúi leyfishafa að nýta atvinnuleyfi hans í allt að þrjú ár eftir andlát
                                  leyfishafa.
                             ^1)[4]L. 30/1999, 2. gr.
                      8. gr. Umsjónarnefnd fólksbifreiða.
 Þar sem kveðið hefur verið á um takmörkun á fjölda fólksbifreiða í leiguakstri
skipar samgönguráðherra þriggja manna umsjónarnefnd fólksbifreiða. Sveitarfélag
       eða sveitarfélög sameiginlega tilnefna einn mann, félag eða félög
  leigubifreiðastjóra sameiginlega einn mann og hinn þriðja skipar ráðherra án
tilnefningar og er hann formaður nefndarinnar. Ráðherra getur ákveðið að fjölga
               í nefndinni á ákveðnum svæðum ef ástæða þykir til.
 Umsjónarnefnd fólksbifreiða hefur með höndum umsjón og eftirlit með framkvæmd
    laga og reglugerða um leigubifreiðar á svæðinu, úthlutun atvinnuleyfa og
     afturköllun þeirra, svo og eftirlit með þjónustu fólksbifreiðastöðva.
  Samgönguráðherra ákveður laun nefndarmanna. Laun þeirra og annan kostnað af
                  störfum umsjónarnefnda greiðir ríkissjóður.

                            III. kafli. Ýmis ákvæði.
   9. gr. Gjaldmælar skulu vera í öllum fólksbifreiðum og sendibifreiðum sem
 notaðar eru til leiguaksturs. Löggildingarstofan hefur eftirlit með notkun og
                               meðferð gjaldmæla.
 10. gr. Samgönguráðherra setur reglugerð^1) um nánari framkvæmd laga þessara.
   Þrátt fyrir ákvæði II. kafla laganna er samgönguráðherra heimilt að veita
    tímabundið og skilyrt atvinnuleyfi til reksturs eðalvagnaþjónustu og til
           bifreiðastjóra sem jafnframt er fullgildur leiðsögumaður.
        ^1)Rg. 224/1995, sbr. 252/1998, 229/1999 og 725/1999; rg. 759/1999.
 11. gr. Brot gegn lögum þessum og reglugerðum, sem settar verða samkvæmt þeim,
varða sektum, nema þyngri refsing liggi við eftir öðrum lögum, og skal farið með
            mál út af brotum á lögum þessum að hætti opinberra mála.
                     12. gr. Lög þessi öðlast þegar gildi.
 Við gildistöku laga þessara haldast viðurkenningar á bifreiðastöðvum samkvæmt
eldri lögum og þær takmarkanir á fjölda leigubifreiða sem nú eru í gildi þar til
                     öðruvísi er ákveðið af réttum aðilum.
Þeir sem hafa atvinnuleyfi eða stunda akstur leigubifreiða utan takmörkunarsvæða
  við gildistöku laga þessara eru háðir þeim breytingum á réttarstöðu sem lög
                           þessi hafa í för með sér.
                            Ákvæði til bráðabirgða.

References

   Visible links
   1. http://www.althingi.is/dba-bin/lawformpr.pl?lnr=1995061
   2. file:///altext/stjt/1998.071.html
   3. file:///altext/stjt/1999.030.html
   4. file:///altext/stjt/1999.030.html
