
   --------------------------------------------------------------------------

                              Lög um aðskilnað dómsvalds og umboðsvalds í héraði

                             1989, nr. 92, 1. júní

   --------------------------------------------------------------------------

                                   I. kafli.

                              Dómstólar í héraði.

                                     1. gr.
           Héraðsdómstólar fara með dómstörf, hver í sínu umdæmi, í opinberum
   málum og einkamálum, þar á meðal við skipti, fógetagerðir og uppboð.

                                     2. gr.
           Héraðsdómstólar eru 8 og nefnast þeir héraðsdómar. Þeir eru
   kenndir við umdæmi sín, sem eru: Reykjavík, Vesturland, Vestfirðir,
   Norðurland vestra, Norðurland eystra, Austurland, Suðurland og Reykjanes.
   Lögsagnarumdæmi þeirra og aðsetur eru sem hér segir:

           1. Héraðsdómur Reykjavíkur. Lögsagnarumdæmi hans er frá mörkum
           milli Reykjavíkurborgar og Kópavogskaupstaðar að mörkum milli
           Kjósar- og Borgarfjarðarsýslna. Dómstóllinn hefur aðsetur í
           Reykjavík.
           2. Héraðsdómur Vesturlands. Lögsagnarumdæmi hans er frá mörkum
           milli Kjósar- og Borgarfjarðarsýslna að mörkum milli Dala- og
           Barðastrandarsýslna. Dómstóllinn hefur aðsetur í Borgarnesi.
           3. Héraðsdómur Vestfjarða. Lögsagnarumdæmi hans er frá mörkum
           milli Dala- og Barðastrandarsýslna að mörkum milli Stranda- og
           Húnavatnssýslna. Dómstóllinn hefur aðsetur á Ísafirði.
           4. Héraðsdómur Norðurlands vestra. Lögsagnarumdæmi hans er frá
           vesturmörkum Húnavatnssýslu að austurmörkum Skagafjarðarsýslu og
           Siglufjarðarkaupstaðar. Dómstóllinn hefur aðsetur á Sauðárkróki.
           5. Héraðsdómur Norðurlands eystra. Lögsagnarumdæmi hans er frá
           vesturmörkum Ólafsfjarðarkaupstaðar að austurmörkum
           Þingeyjarsýslu. Dómstóllinn hefur aðsetur á Akureyri.
           6. Héraðsdómur Austurlands. Lögsagnarumdæmi hans er frá mörkum
           milli Þingeyjarsýslu og Norður-Múlasýslu að mörkum milli Austur-
           og Vestur-Skaftafellssýslna. Dómstóllinn hefur aðsetur á
           Egilsstöðum.
           7. Héraðsdómur Suðurlands. Lögsagnarumdæmi hans er frá mörkum
           milli Austur- og Vestur-Skaftafellssýslna að vesturmörkum
           Árnessýslu. Dómstóllinn hefur aðsetur á Selfossi.
           8. Héraðsdómur Reykjaness. Lögsagnarumdæmi hans er frá
           vesturmörkum Árnessýslu að mörkum milli Kópavogskaupstaðar og
           Reykjavíkurborgar. Dómstóllinn hefur aðsetur í Hafnarfirði.

           Rétt er héraðsdómara að halda dómþing utan lögsagnarumdæmis síns
   ef það þykir heppilegt til að upplýsa mál, enda valdi það ekki verulegum
   drætti á því.

                                     3. gr.
           Með reglugerð,^1) sem dómsmálaráðherra setur, má skipta hverju
   lögsagnarumdæmi í tvær eða fleiri þinghár sem hver hafi tiltekinn fastan
   þingstað.
           Héraðsdómur skal halda regluleg dómþing á föstum þingstöðum innan
   umdæmis síns eftir því sem nánar er ákveðið í reglugerð.
           Rétt er héraðsdómara að halda önnur dómþing þar sem hentugt þykir
   innan lögsagnarumdæmis síns ef það þykir heppilegt til að upplýsa mál.

   ^1)[2]Rg. 58/1992, sbr. [3]409/1992.

                                     4. gr.
           Dómarar við héraðsdómstóla nefnast héraðsdómarar. Við héraðsdóm
   Reykjavíkur skulu vera 21 héraðsdómari, við héraðsdóm Vesturlands 1, við
   héraðsdóm Vestfjarða 1, við héraðsdóm Norðurlands vestra 1, við héraðsdóm
   Norðurlands eystra 3, við héraðsdóm Austurlands 1, við héraðsdóm
   Suðurlands 3 og við héraðsdóm Reykjaness 7. Þar sem héraðsdómarar eru þrír
   eða fleiri við dómstól má skipta honum í deildir eftir málaflokkum með
   samþykki dómsmálaráðherra.
           Einn héraðsdómari skipar dóm í hverju máli. Um heimild dómara til
   að kveðja meðdómsmenn til setu í dómi fer eftir reglum laga um meðferð
   einkamála í héraði og laga um meðferð opinberra mála.
           Sérhver héraðsdómari starfar sjálfstætt og á eigin ábyrgð að
   dómstörfum.
           Þar sem héraðsdómarar eru fleiri en einn við dómstól skipar
   dómsmálaráðherra einn þeirra dómstjóra héraðsdómsins til 6 ára í senn að
   fenginni tillögu þeirra. Láti dómstjóri af störfum við dómstólinn áður en
   starfstímabili hans lýkur skal nýr dómstjóri skipaður til næstu 6 ára. Nú
   verður sæti dómstjóra laust um stundarsakir eða hann forfallast og fer þá
   sá dómari með dómstjórn sem elstur er að embættisaldri við dóminn.
           Dómstjórar héraðsdóma hafa yfirstjórn þeirra með höndum og bera á
   henni ábyrgð. Þeir fara með fyrirsvar héraðsdómsins út á við. Þeir úthluta
   héraðsdómurum málum til meðferðar og skipa þeim í deildir ef héraðsdómur
   er deildaskiptur.

                                     5. gr.
           [Ráðherra skipar héraðsdómara ótímabundið.]^1) Engan má skipa
   héraðsdómara nema hann fullnægi eftirtöldum skilyrðum:

           1. Sé svo andlega og líkamlega hraustur að hann geti gegnt
           stöðunni.
           2. Hafi náð 30 ára aldri.
           3. Sé lögráða og hafi forræði bús síns.
           4. Hafi óflekkað mannorð.
           5. Hafi íslenskan ríkisborgararétt.
           6. Hafi lokið embættisprófi í lögfræði við Háskóla Íslands eða
           [sambærilegu prófi við annan háskóla og hafi næga þekkingu á
           íslenskum lögum].^2)
           7. Hafi enn fremur þrjú ár samtals verið alþingismaður, gegnt
           málflutningsstörfum að staðaldri eða gegnt lögfræðistörfum að
           aðalstarfi í þágu ríkis eða sveitarfélags. Leggja má saman
           starfstíma í hverri einstakri af starfsgreinum þessum.

           Dómsmálaráðherra skipar dómnefnd til fjögurra ára í senn sem
   fjallar um hæfni umsækjenda um embætti héraðsdómara. Í nefndinni sitja
   þrír menn og tilnefnir Hæstiréttur einn nefndarmann og er hann jafnframt
   formaður nefndarinnar. Dómarafélag Íslands tilnefnir einn nefndarmann úr
   hópi héraðsdómara og Lögmannafélag Íslands tilnefnir þriðja nefndarmanninn
   úr hópi starfandi lögmanna. Sömu aðilar tilnefna varamenn í nefndina.
   Nefndin skal gefa dómsmálaráðherra skriflega og rökstudda umsögn um
   umsækjendur.
           Dómsmálaráðherra setur nánari reglur um störf nefndarinnar.^3)

   ^1)[4]L. 83/1997, 25. gr.^2)[5]L. 133/1993, 26. gr.^3)[6]Rg. 40/1992.

                                     6. gr.
           [Dómsmálaráðherra getur skipað fulltrúa við héraðsdómstól [til
   fimm ára í senn]^1) til að framkvæma dómsathafnir í umboði og á ábyrgð
   dómstjóra eða héraðsdómara þar sem eigi er skipaður dómstjóri. Sá einn
   getur hlotið slíka skipun sem fullnægir skilyrðum 1. og 3.--6. tölul. 5.
   gr.
           Dómstjóri eða héraðsdómari, þar sem eigi er skipaður dómstjóri,
   getur falið fulltrúa að annast hvers konar dómsathafnir, en þó ekki að
   fara með og leysa að efni til úr einkamálum þar sem vörnum er haldið uppi
   eða opinberum málum frá því að þau koma til aðalmeðferðar.]^2)

   ^1)[7]L. 83/1997, 26. gr.^2)[8]L. 80/1995, 1. gr.

                                     7. gr.
           Dómsmálaráðherra setur héraðsdómara til þess að fara með og dæma
   einstök mál (setudómara) þar sem allir hinir reglulegu dómarar við
   héraðsdómstól þann, er málið ber undir, hafa vikið dómarasæti.
           Ef mál er sérstaklega umfangsmikið getur dómsmálaráðherra að ósk
   dómstjóra eða héraðsdómara skipað sérstakan dómara til að fara með það.
           Nú verður sæti héraðsdómara laust, hann forfallast eða fær leyfi
   frá störfum. Er þá dómsmálaráðherra rétt að setja dómara í hans stað um
   stundarsakir, en þó ekki um lengri tíma í senn en 12 mánuði, nema dómari
   megi ekki gegna starfi sínu vegna veikinda.
           Dómarar skv. 1.--3. mgr. skulu fullnægja ákvæðum 1.--7. tölul. 1.
   mgr. 5. gr. Þó má, ef sérstaklega stendur á, gera undantekningar frá
   skilyrðum 2. og 7. tölul.

                                     8. gr.
           Geri dómari eða dómarafulltrúi sig sekan um vanrækslu í
   dómarastarfi án þess þó að refsing liggi við að lögum eða framkoma hans
   eða athafnir í dómarastarfi eða utan þess þykja að öðru leyti
   ósamrýmanlegar dómarastarfinu skal veita honum áminningu.
           Forseti Hæstaréttar veitir áminningu þegar í hlut á forstöðumaður
   dómaraembættis. Dómstjóri veitir áminningu þegar í hlut á annar
   héraðsdómari við það embætti eða dómarafulltrúi. Tilkynna skal
   dómsmálaráðherra um veitta áminningu.
           Nú telur dómsmálaráðherra dómara hafa misst hin almennu
   dómaraskilyrði eða hafa gert sig sekan um misferli í dómarastarfi, enda
   hafi áminning skv. 2. mgr. eigi komið að haldi, eða dómari hefur að áliti
   ráðherra með öðrum hætti rýrt svo álit sitt siðferðislega að hann megi
   ekki lengur gegna dómaraembætti og víkur ráðherra honum þá frá embætti um
   stundarsakir en síðan skal höfða mál á hendur honum til embættismissis svo
   fljótt sem verða má.
           [Ákvæði 3. mgr. gilda einnig um dómara skv. 7. gr. og fulltrúa
   dómara.]^1)
           Rétt er þeim, sem skv. 3. eða 4. mgr. hefur verið sviptur embætti
   eða starfa, að höfða mál með venjulegum hætti á hendur dómsmálaráðherra
   fyrir hönd ríkisvaldsins til úrlausnar um lögmæti þeirrar ráðstöfunar,
   enda höfði hann málið innan 6 mánaða frá því að hún var gerð.
           Forseti getur þó veitt þeim dómara, sem orðinn er fullra 65 ára að
   aldri, lausn frá embætti, enda njóti hann þá sömu eftirlauna sem hann
   hefði fengið ef hann hefði gegnt starfinu til 70 ára aldurs.

   ^1)[9]L. 80/1995, 2. gr.

                                   [8. gr. a.
           Dómari skal bæta tjón af dómaraverkum sínum ef hann veldur því af
   ásetningi eða gáleysi. Um refsiábyrgð dómara fer samkvæmt almennum
   hegningarlögum og sérákvæðum einstakra laga.
           Í æðra dómstóli má með dómi í aðalmálinu gera héraðsdómara að
   greiða skaðabætur vegna meðferðar sinnar á máli, enda hafi honum verið
   stefnt til greiðslu skaðabóta. Einnig má sækja slíkt mál sjálfstætt fyrir
   æðra dómi ef það er höfðað innan frests til að áfrýja þeirri dómsathöfn
   sem leiddi til tjóns.
           Í héraði verður dómari eingöngu sóttur til greiðslu skaðabóta
   vegna dómaraverks í sambandi við opinbert mál út af því eða eftir að
   refsidómur hefur verið kveðinn upp yfir honum í opinberu máli fyrir afbrot
   í dómarastarfi.
           Með dómi æðra dómstóls í aðalmálinu eða sjálfstætt má dæma
   héraðsdómara til sektar fyrir hvers konar misferli við meðferð þess, enda
   hafi honum verið stefnt til ábyrgðar.]^1)

   ^1)[10]L. 91/1991, 161. gr.

                                     9. gr.
           Haldast skulu sérreglur laga um félagsdóm, ...^1) landsdóm og
   siglingadóm.^2)

   ^1)[11]L. 91/1991, 161. gr.^2)Reglur um siglingadóm voru felldar úr gildi
   með [12]l. 35/1993 og er hann því ekki lengur til.

                                   II. kafli.

                              Umboðsvald í héraði.

                                    10. gr.
           Sýslumenn fara, hver í sínu umdæmi, með stjórnsýslu ríkisins eftir
   því sem lög og reglugerðir mæla fyrir um. Þar á meðal fara þeir með
   lögreglustjórn, tollstjórn og innheimtu opinberra gjalda, að því leyti sem
   hún er ekki falin öðrum, sbr. þó 12. gr.

                                    11. gr.
           Landið skiptist í 26 stjórnsýsluumdæmi auk Reykjavíkurumdæmis, sem
   nær yfir Reykjavíkurborg, Seltjarnarneskaupstað, Mosfellsbæ,
   Kjalarneshrepp og Kjósarhrepp. Aðsetur sýslumanna eru sem hér segir: 1.
   Reykjavík, 2. Akranes, 3. Borgarnes, 4. Stykkishólmur, 5. Búðardalur, 6.
   Patreksfjörður, 7. Bolungarvík, 8. Ísafjörður, 9. Hólmavík, 10. Blönduós,
   11. Sauðárkrókur, 12. Siglufjörður, 13. Ólafsfjörður, 14. Akureyri, 15.
   Húsavík, 16. Seyðisfjörður, 17. Neskaupstaður, 18. Eskifjörður, 19. Höfn í
   Hornafirði, 20. Vík í Mýrdal, 21. Hvolsvöllur, 22. Vestmannaeyjar, 23.
   Selfoss, 24. Keflavík, 25. Keflavíkurflugvöllur, 26. Hafnarfjörður, 27.
   Kópavogur. Umdæmi sýslumanna skv. 2.--27. tölul. skulu ákveðin með
   reglugerð^1) að fenginni umsögn viðkomandi sýslumanna og sveitarstjórna.
           Eigi má fækka stjórnsýsluumdæmum eða taka upp ný nema með lögum.

   ^1)[13]Rg. 57/1992, sbr. [14]500/1996.

                                    12. gr.
           Með þau verkefni, sem sýslumönnum eru falin í öðrum umdæmum, fara
   lögreglustjórinn í Reykjavík, tollstjórinn í Reykjavík og sýslumaðurinn í
   Reykjavík sem hér segir:

           1. Lögreglustjórinn í Reykjavík fer með lögreglustjórn, þar á
           meðal útlendingaeftirlit, ásamt þeim störfum sem honum eða
           lögreglustjórum eru almennt falin með fyrirmælum einstakra laga.
           2. Tollstjórinn í Reykjavík fer með tollstjórn, innheimtu tekna
           ríkissjóðs, að því leyti sem hún er ekki sérstaklega falin öðrum,
           og lögskráningu skipshafna, auk starfa samkvæmt fyrirmælum
           einstakra laga.
           3. Með önnur störf en þau, sem falla innan marka 1. og 2. tölul.,
           fer sýslumaðurinn í Reykjavík.

           Dómsmálaráðherra sker að öðru leyti úr um hvaða verkefni heyri
   undir einstök embætti skv. 1. mgr.

                                    13. gr.
           Sýslumaður skal hafa skrifstofur í umdæmi sínu eftir því sem
   dómsmálaráðherra kveður á um hverju sinni og fé er veitt til á
   fjárlögum.^1)

   ^1)[15]Rg. 57/1992.

                                    14. gr.
           [Ráðherra skipar sýslumenn til fimm ára í senn.]^1) Málefni
   sýslumanna eiga undir dómsmálaráðherra.
           Engan má skipa sýslumann, nema hann fullnægi skilyrðum 1. og
   3.--7. tölul. 1. mgr. 5. gr.

   ^1)[16]L. 83/1997, 27. gr.

                                    15. gr.
           Sýslumenn hafa yfirumsjón og ábyrgð á rekstri embætta sinna.
           Dómsmálaráðherra getur að tillögu sýslumanns kveðið á um skiptingu
   sýslumannsembættis í starfsdeildir eftir verkefnum. Heimilt er að
   [ráða]^1) sérstaka deildarstjóra sem veita viðkomandi starfsdeildum
   forstöðu á ábyrgð sýslumanns. Ef starfsdeildir við sýslumannsembætti eru
   fleiri en ein skal einn deildarstjóra teljast staðgengill sýslumanns, enda
   fullnægi hann hæfisskilyrðum til skipunar í sýslumannsembætti.
           Við sýslumannsembætti skal auk sýslumanns vera það starfslið sem
   [sýslumaður]^1) telur þörf á. Um hæfisskilyrði löglærðra fulltrúa
   sýslumanns gilda ákvæði 1. og 3.--6. tölul. 1. mgr. 5. gr.

   ^1)[17]L. 83/1997, 28. gr.

                                  III. kafli.

                     Gildistaka og ákvæði til bráðabirgða.

                                    16. gr.
           Lög þessi öðlast gildi 1. júlí 1992.
           ...^1)

   ^1)[18]L. 92/1991, 103. gr.

                                  17.--20. gr.
           ...

                                  21.--22. gr.
           ...^1)

   ^1)[19]L. 91/1991, 161. gr.

References

   Visible links
   1. http://www.althingi.is/dba-bin/lawformpr.pl?lnr=1989092
   2. file://ekkitil/ekkitil.html?REGL/1992058
   3. file://ekkitil/ekkitil.html?REGL/1992409
   4. file://ekkitil/ekkitil.html?1997083#g25
   5. file://ekkitil/ekkitil.html?1993133#g26
   6. file://ekkitil/ekkitil.html?REGL/1992040
   7. file://ekkitil/ekkitil.html?1997083#g26
   8. file://ekkitil/ekkitil.html?1995080#g1
   9. file://ekkitil/ekkitil.html?1995080#g2
  10. file://1991091.html#g161
  11. file://1991091.html#g161
  12. file://1993035.html
  13. file://ekkitil/ekkitil.html?REGL/1992057
  14. file://ekkitil/ekkitil.html?REGL/1996500
  15. file://ekkitil/ekkitil.html?REGL/1992057
  16. file://ekkitil/ekkitil.html?1997083#g27
  17. file://ekkitil/ekkitil.html?1997083#g28
  18. file://ekkitil/ekkitil.html?1991092#g103
  19. file://1991091.html#g161
