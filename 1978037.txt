
   --------------------------------------------------------------------------

                                          Lög um Samábyrgð Íslands á fiskiskipum

                             1978, nr. 37, 11. maí

   --------------------------------------------------------------------------

                                   I. kafli.

                                 Almenn ákvæði.

                                     1. gr.
           Samábyrgð Íslands á fiskiskipum, í lögum þessum nefnd
   ,,Samábyrgðin``, skal eiga heimili og varnarþing í Reykjavík.

                                     2. gr.
           [Samábyrgðin tekst á hendur:

           a. Endurtryggingu á skipum.
           b. Aðrar endurtryggingar.
           c. Frumtryggingar á skipum.
           d. Frumtryggingar á skipum sem ríkissjóður eða ríkisstofnanir gera
           út eða sjá um útgerð á.
           e. Aðrar greinar vátrygginga sem ráðherra heimilar í samræmi við
           ákvæði laga um vátryggingarstarfsemi.
           f. Aðra fyrirgreiðslu til fiskiskipaútgerðar sem stofnunin getur í
           té látið að mati stjórnarinnar og rúmast innan laga um
           vátryggingarstarfsemi.]^1)

           Samábyrgðin skal hafa eftirlit með starfsemi bátaábyrgðarfélaganna
   og vera þeim til ráðuneytis um rekstur.

   ^1)[2]L. 116/1993, 20. gr.

                                     3. gr.
           Í stjórn Samábyrgðarinnar eru fimm menn og jafnmargir til vara.
   Ráðherra skipar þrjá menn í stjórn, einn án tilnefningar og tvo eftir
   tilnefningu Landssambands ísl. útvegsmanna. Á sama hátt skipar ráðherra
   þrjá varamenn í varastjórn. Bátaábyrgðarfélögin kjósa tvo stjórnarmenn og
   tvo til vara, sbr. 6. gr. Skipunartími stjórnarinnar er fjögur ár.
           Ef stjórnarmaður forfallast, skal varamaður, tilnefndur af sama
   aðila, taka sæti hans. Skal annaðhvort aðalmaður eða varamaður vera
   búsettur í Reykjavík eða nágrenni.
           Stjórnin velur sér formann og varaformann.
           Ráðherra ákveður þóknun stjórnarinnar, en hún greiðist af
   Samábyrgðinni.

                                     4. gr.
           Stjórnarfundi skal halda þegar formaður telur þess þörf eða tveir
   stjórnarmenn krefjast. Formaður er fundarstjóri, en varaformaður, ef
   formaður mætir eigi.
           Stjórnarfundur er löglegur, ef þrír stjórnarmenn mæta, þar á meðal
   formaður eða varaformaður.
           Meiri hluti atkvæða ræður úrslitum máls, en ef atkvæði eru jöfn
   ræður atkvæði fundarstjóra.
           Stjórnin ræður framkvæmdastjóra fyrir Samábyrgðina og ákveður
   verksvið hans. Framkvæmdastjóri má ekki eiga sæti í stjórn félagsins.

                                     5. gr.
           Reikningsár Samábyrgðarinnar er almanaksárið.
           Í reikningum félagsins skulu koma fram tekjur og gjöld í hverri
   grein trygginga fyrir sig, enda skulu þeir vera í samræmi við þær reglur,
   sem Tryggingaeftirlitið setur.
           ...^1)
           Reikningarnir skulu endurskoðaðir af löggiltum endurskoðanda, sem
   ráðherra skipar.
           Stjórn Samábyrgðarinnar skal fyrir júnílok ár hvert senda
   ráðuneytinu og Tryggingaeftirlitinu reikninga félagsins fyrir næstliðið
   ár.

   ^1)[3]L. 116/1993, 21. gr.

                                     6. gr.
           Samábyrgðin skal eigi sjaldnar en þriðja hvert ár boða til fundar
   með fulltrúum frá bátaábyrgðarfélögum þeim, sem endurtryggja hjá
   Samábyrgðinni. Til aukafulltrúafundar skal boða ef þrjú eða fleiri
   bátaábyrgðarfélög óska þess.
           Hvert félag hefur rétt til að senda tvo fulltrúa á fundinn.
   Formaður og framkvæmdastjóri félags eru sjálfkjörnir fulltrúar, en ef þeir
   geta ekki mætt, ákveður stjórn félagsins, hverjir skuli mæta af þess
   hálfu.
           Stjórn Samábyrgðarinnar og framkvæmdastjóri hafa rétt til að sitja
   fulltrúafundi.
           Á fulltrúafundi skal kjósa tvo menn í stjórn Samábyrgðarinnar og
   tvo til vara, sbr. 3. gr. Við þá kosningu hefur hvert félag eitt atkvæði.
   Þá skal ræða og gera ályktanir um málefni trygginganna.
           Að afloknum fulltrúafundi skal Samábyrgðin senda ráðuneytinu afrit
   af fundargerðinni.

                                   II. kafli.

                      Aldurslagasjóður fiskiskipa. ...^1)

   ^1)[4]L. 40/1990, 13. gr.

                                  III. kafli.

                                  Ýmis ákvæði.

                                    15. gr.
           Samábyrgðin hefur lögveð í skipum og lögtaksrétt fyrir
   vátryggingariðgjöldum og skoðunarkostnaði, þó eigi í lengri tíma en 2 ár
   frá gjalddaga þeirra að telja.
           Þegar Samábyrgðinni hefur verið tilkynnt, að vátryggt skip sé í
   veði fyrir láni, má eigi fella skipið úr tryggingu fyrir þá sök, að
   iðgjald sé eigi greitt, nema veðhafa hafi áður verið veittur hæfilegur
   frestur til að greiða iðgjaldið.
           Þegar vátryggðar eignir eru veðsettar, nær veðrétturinn einnig til
   vátryggingarfjárins.

                                    16. gr.
           ...^1)

   ^1)[5]L. 116/1993, 22. gr.

                                    17. gr.
           ...^1)

   ^1)[6]L. 116/1993, 23. gr.

                                    18. gr.
           Ráðherra setur með reglugerð^1) eða á annan hátt nánari fyrirmæli
   um framkvæmd þessara laga að fengnum tillögum stjórnar Samábyrgðar Íslands
   á fiskiskipum.

   ^1)[7]Rg. 338/1978, sbr. [8]188/1980, [9]72/1981, [10]42/1982,
   [11]452/1982, [12]262/1983, [13]723/1983, [14]181/1984, [15]186/1985,
   [16]163/1986, [17]151/1987, [18]261/1988 og [19]164/1990.

                                    19. gr.
           Lög þessi öðlast gildi 1. júlí 1978. ...

        [Ákvæði til bráðabirgða.

           Samábyrgð Íslands á fiskiskipum hefur frest til 1. janúar 1995 til
   að færa starfsemi sína að fullu til samræmis við ákvæði laga þessara.
   Endurtryggingasamningar félagsins halda gildi sínu fram til þess tíma.
   Vátryggingasamningar halda og gildi sínu fram til þess tíma að því
   undanskildu að við eigendaskipti á bátum, sem undir lögin falla, er nýjum
   eiganda frjálst að skipta um tryggingafélag.]^1)

   ^1)[20]L. 116/1993, 24. gr.

References

   Visible links
   1. http://www.althingi.is/dba-bin/lawformpr.pl?lnr=1978037
   2. file://ekkitil/ekkitil.html?1993116#g20
   3. file://ekkitil/ekkitil.html?1993116#g21
   4. file://ekkitil/ekkitil.html?1990040#g13
   5. file://ekkitil/ekkitil.html?1993116#g22
   6. file://ekkitil/ekkitil.html?1993116#g23
   7. file://ekkitil/ekkitil.html?REGL/1978338
   8. file://ekkitil/ekkitil.html?REGL/1980188
   9. file://ekkitil/ekkitil.html?REGL/1981072
  10. file://ekkitil/ekkitil.html?REGL/1982042
  11. file://ekkitil/ekkitil.html?REGL/1982452
  12. file://ekkitil/ekkitil.html?REGL/1983262
  13. file://ekkitil/ekkitil.html?REGL/1983723
  14. file://ekkitil/ekkitil.html?REGL/1984181
  15. file://ekkitil/ekkitil.html?REGL/1985186
  16. file://ekkitil/ekkitil.html?REGL/1986163
  17. file://ekkitil/ekkitil.html?REGL/1987151
  18. file://ekkitil/ekkitil.html?REGL/1988261
  19. file://ekkitil/ekkitil.html?REGL/1990164
  20. file://ekkitil/ekkitil.html?1993116#g24
