
   --------------------------------------------------------------------------

                              Lög um nálgunarbann

                           2008 nr. 122 17. september

   --------------------------------------------------------------------------

                 Ferill málsins á Alþingi.   Frumvarp til laga.

                           Taka gildi 1. janúar 2009.
  1. gr. Heimilt er að leggja bann við því að maður komi á tiltekinn stað eða
svæði, veiti eftirför, heimsæki eða setji sig með öðru móti í samband við annan
mann ef ástæða er til að ætla að hann muni fremja afbrot eða raska á annan hátt
                         friði þess manns sem í hlut á.
2. gr. Lögregla gerir kröfu um nálgunarbann. Heimilt er þeim sem telur fullnægt
skilyrðum 1. gr. fyrir nálgunarbanni sér til verndar að beina rökstuddri beiðni
til lögreglu um að þess verði krafist. Lögreglu ber að taka afstöðu til slíkrar
 beiðni svo fljótt sem verða má og ekki síðar en innan þriggja sólarhringa frá
 því að hún berst. Hafni lögregla að krefjast nálgunarbanns skal þeim sem þess
hefur beiðst tilkynnt um það og getur hann kært þá ákvörðun eftir sömu reglum og
     gilda um kæru ákvörðunar lögreglu um að fella niður rannsókn sakamáls.
Eftir að dómara hefur borist krafa um nálgunarbann ákveður hann þinghald til að
taka kröfuna fyrir og gefur út kvaðningu á hendur þeim sem krafan beinist að. Í
kvaðningu skal greina stað og stund þinghalds ásamt áskorun til viðtakanda um að
                                  sækja þing.
  Heimilt er að handtaka þann sem krafan beinist að ef hann sækir ekki þing að
forfallalausu. Skal tekið fram í kvaðningu til viðtakanda að lögregla megi færa
                     hann fyrir dóm með valdi ef með þarf.
  Skylt er dómara að verða við ósk manns um að skipa honum verjanda ef þess er
                      krafist að hann sæti nálgunarbanni.
 3. gr. Þegar krafa um nálgunarbann er tekin fyrir kynnir dómari hana þeim sem
 hún beinist að. Skal honum gefinn kostur á að tjá sig um kröfuna. Heimilt er í
því skyni að veita frest sem ekki skal vera lengri en tveir sólarhringar. Að svo
                     búnu leggur dómari úrskurð á kröfuna.
Við mat á því hvort fullnægt sé skilyrðum fyrir nálgunarbanni skal meðal annars
 litið til framferðis þess sem krafist er að sæti því á fyrri stigum. Jafnframt
skal horft til hagsmuna þess sem njóta ætti verndar af nálgunarbanni með tilliti
 til þeirra takmarkana sem bannið legði á athafnafrelsi þess sem krafist er að
                                   sæti því.
     Nálgunarbanni skal markaður ákveðinn tími, þó ekki lengur en eitt ár.
      Nálgunarbann verður ekki framlengt nema til komi nýr dómsúrskurður.
                 Dómari ákveður sakarkostnað í úrskurði sínum.
 Kæra má til æðri dóms úrskurð um kröfu um nálgunarbann. Um þá kæru gilda sömu
  reglur og um kæru úrskurðar héraðsdómara samkvæmt lögum um meðferð sakamála.
   4. gr. Nú er sá sem sætir nálgunarbanni ekki viðstaddur þegar úrskurður er
 kveðinn upp og skal þá úrskurður birtur honum á sama hátt og dómur í sakamáli.
 Þegar ástæður þær sem lágu til grundvallar nálgunarbanni eru ekki lengur fyrir
  hendi getur lögregla fellt bannið úr gildi. Ákvörðun lögreglu um að fella úr
  gildi bann verður ekki borin undir dómara, en heimilt er að kæra hana á sama
                   hátt og mælt er fyrir um í 1. mgr. 2. gr.
 Lögregla skal tilkynna þeim sem njóta á verndar með nálgunarbanni um að krafa
           verði lögð fyrir dóm, um lyktir máls og lok nálgunarbanns.
                 5. gr. Lög þessi öðlast gildi 1. janúar 2009.
