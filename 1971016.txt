
   --------------------------------------------------------------------------

          Lög um aðild Íslands að alþjóðasamningi um stjórnmálasamband

                              1971 nr. 16 31. mars

   --------------------------------------------------------------------------

                           Tóku gildi 29. apríl 1971.
    1. gr. Ríkisstjórninni er heimilt að gerast aðili fyrir Íslands hönd að
alþjóðasamningi um stjórnmálasamband, sem gerður var í Vínarborg hinn 18. apríl
1961 og prentaður er sem fylgiskjal með lögum þessum, svo og viðbótarbókunum með
         samningnum. Ákvæði samningsins skulu hafa lagagildi á Íslandi.
      2. gr. Ráðherra getur sett nánari reglur um framkvæmd laga þessara.

                                 Fylgiskjal I.
                    Vínarsamningurinn um stjórnmálasamband.
 Ríki þau, sem aðilar eru að samningi þessum, minna á, að allar þjóðir hafa frá
     fornu fari viðurkennt sérstöðu sendierindreka, hafa í huga markmið og
  meginreglur sáttmála Sameinuðu þjóðanna varðandi fullveldis-jafnrétti ríkja,
  varðveislu alþjóða friðar og öryggis og eflingu vinsamlegra samskipta þjóða,
 treysta því, að alþjóðlegur samningur um forréttindi og friðhelgi í samskiptum
 ríkja muni stuðla að aukinni vinsemd í sambúð þjóða, hvert sem stjórnskipulag
     eða þjóðfélagskerfi þeirra er, eru þeirrar skoðunar, að markmið slíkra
forréttinda og friðhelgi sé ekki að vera einstaklingum í hag, heldur að tryggja
    árangursríkan sendierindrekstur á vegum ríkja, staðfesta, að venjureglur
 þjóðaréttarins skuli gilda áfram um þau atriði, er ákvæði þessa samnings taka
       ekki tvímælalaust til, gera samkomulag um það sem hér fer á eftir:
  1. gr. Í samningi þessum skulu eftirfarandi orðasambönd hafa þessa merkingu:
    a. forstöðumaður sendiráðs er maður, sem sendiríkið hefur falið að gegna
                                 slíkri stöðu;
        b. sendiráðsmenn eru forstöðumaður sendiráðs og starfsmenn þess;
          c. starfsmenn sendiráðs eru stjórnarsendimenn, skrifstofu- og
                tæknistarfsmenn og þjónustustarfsmenn sendiráðs;
        d. stjórnarsendimenn eru starfsmenn sendiráðs, sem hafa réttindi
                              stjórnarsendimanna;
       e. sendierindrekar eru forstöðumenn sendiráðs og stjórnarsendimenn;
   f. skrifstofu- og tæknistarfsmenn eru þeir starfsmenn sendiráðs, sem vinna
                  að skrifstofu- og tæknistörfum sendiráðsins;
          g. þjónustustarfsmenn eru starfsmenn sendiráðs, er starfa að
                         heimilisstörfum hjá sendiráði;
    h. einkaþjónustustarfsmaður er starfsmaður, sem vinnur að heimilisstörfum
            hjá sendiráðsmanni, en er ekki í þjónustu sendiríkisins;
   i. sendiráðssvæði er byggingar eða hluti bygginga og tilheyrandi lóð, hver
   sem eigandinn er, sem nýtt er af sendiráði, þar á meðal íbúð forstöðumanns
                                   sendiráðs.
 2. gr. Stofnun stjórnmálasambands milli ríkja og stofnun fastra sendiráða fer
                        fram með gagnkvæmu samkomulagi.
               3. gr. 1. Viðfangsefni sendiráða eru einkum þessi:
                a. að vera fulltrúi sendiríkisins í móttökuríkinu;
     b. að vernda hagsmuni sendiríkisins og ríkisborgara þess í móttökuríkinu,
                  innan þeirra takmarka sem þjóðaréttur setur;
            c. að annast samningagerð við ríkisstjórn móttökuríkisins;
   d. að afla á löglegan hátt upplýsinga um ástand og þróun mála í móttökuríkinu
               og gefa ríkisstjórn sendiríkisins skýrslur um það;
   e. að efla vinsamleg samskipti milli sendiríkisins og móttökuríkisins og auka
           efnahagsleg, menningarleg og vísindaleg samskipti þeirra.
2. Ekki skal túlka nein ákvæði samnings þessa á þann hátt að þau hindri sendiráð
                        í því að annast ræðismannsstörf.
  4. gr. 1. Sendiríkið verður að ganga úr skugga um að móttökuríkið hafi veitt
    agrément vegna þess manns, sem það hyggst veita umboð sem forstöðumanni
                             sendiráðs í því ríki.
  2. Móttökuríkið er ekki skyldugt til að skýra sendiríkinu frá ástæðu, ef það
                              neitar um agrément.
    5. gr. 1. Sendiríkið má skipa forstöðumann sendiráðs eða, eftir atvikum
   stjórnarsendimann, til þjónustu í fleiri ríkjum en einu, ef eigi koma til
  ótvíræð mótmæli einhvers móttökuríkisins, enda verður á undan skipun að gefa
         þeim móttökuríkjum sem hlut eiga að máli upplýsingar um hana.
 2. Ef sendiríkið skipar forstöðumann sendiráðs til að gegna því starfi í einu
  eða fleiri ríkjum öðrum, getur það stofnað sendiráð sem chargé d'affaires ad
 interim veitir forstöðu í hverju þessara ríkja sem forstöðumaður sendiráðsins
                           hefur ekki fasta búsetu í.
 3. Forstöðumaður sendiráðs, eða hver annar stjórnarsendimaður sendiráðs, getur
      starfað sem fulltrúi sendiríkisins hjá hvaða alþjóðastofnun sem er.
  6. gr. Tvö ríki eða fleiri geta skipað sama manninn forstöðumann sendiráðs í
         öðru ríki, enda beri móttökuríkið eigi fram mótmæli gegn því.
 7. gr. Með þeim takmörkunum, sem felast í ákvæðum 5., 8., 9. og 11. gr., getur
 sendiríkið skipað starfsmenn sendiráðs að eigin vali. Að því er varðar skipun
  hermála-, flota- eða flugmálafulltrúa getur móttökuríkið óskað eftir að nöfn
                 þeirra séu tilkynnt fyrirfram til samþykktar.
    8. gr. 1. Það skal vera meginregla, að stjórnarsendimenn sendiráðs hafi
                            ríkisfang sendiríkisins.
    2. Þá er hafa ríkisfang móttökuríkisins má eigi skipa stjórnarsendimenn
 sendiráðs, nema til komi samþykki þess ríkis, en slíkt samþykki má afturkalla
                                 hvenær sem er.
3. Móttökuríkið getur áskilið sér sama rétt að því er varðar ríkisborgara þriðja
            ríkis, sem hafa ekki jafnframt ríkisfang sendiríkisins.
    9. gr. 1. Móttökuríkið getur hvenær sem er, og án þess að þurfa að gefa
skýringar á ákvörðun sinni, tilkynnt sendiríkinu að forstöðumaður sendiráðs eða
    annar stjórnarsendimaður sé persona non grata eða einhver annar úr hópi
    starfsmanna sendiráðs sé ekki viðtökuhæfur. Í öllum slíkum tilvikum skal
  sendiríki, eftir því sem við á, annaðhvort kalla hlutaðeigandi mann heim eða
  binda endi á starf hans í sendiráðinu. Lýsa má yfir að maður sé persona non
    grata, eða ekki viðtökuhæfur, áður en hann kemur í land móttökuríkisins.
  2. Ef sendiríkið neitar eða lætur undir höfuð leggjast að framkvæma skyldur
      sínar samkvæmt 1. mgr. þessarar greinar innan hæfilegs frests, getur
    móttökuríkið neitað að viðurkenna hlutaðeigandi mann sem sendiráðsmann.
10. gr. 1. Tilkynna skal utanríkisráðuneyti móttökuríkisins, eða öðru ráðuneyti,
                    sem samkomulag verður um, eftirfarandi:
    a. skipun sendiráðsmanna, komu þeirra og endanlega brottför, eða lok starfa
                             þeirra í sendiráðinu;
    b. komu og endanlega brottför manns, sem er í fjölskyldu sendiráðsmanns, og
   þar sem við á, þegar maður bætist í eða fer úr fjölskyldu sendiráðsmanns;
   c. komu og endanlega brottför einkaþjónustustarfsmanna í þjónustu manna, sem
nefndir eru í a-lið þessarar málsgreinar, og þar sem við á, að þeir séu á förum
                              úr þjónustu þeirra;
         d. ráðningu og lausn manna, sem búsettir eru í móttökuríkinu, sem
sendiráðsmanna eða einkaþjónustustarfsmanna, er njóta forréttinda og friðhelgi.
2. Einnig skal tilkynna fyrirfram, þegar unnt er, um komu og endanlega brottför.
 11. gr. 1. Þegar ekki er gerður sérstakur samningur um stærð sendiráðs, getur
 móttökuríkið krafist þess, að stærð sendiráðs verði sett takmörk, er það telur
hæfileg og eðlileg með hliðsjón af aðstæðum og ástandi í móttökuríkinu og þörfum
                            hlutaðeigandi sendiráðs.
   2. Einnig getur móttökuríkið, innan sömu takmarka og þannig að eigi sé um
  mismunun að ræða, neitað að taka við starfsmönnum í tilteknum starfsflokki.
     12. gr. Sendiríkinu er ekki heimilt, nema að fengnu ótvíræðu samþykki
  móttökuríkisins, að setja á stofn skrifstofur, sem eru hluti af sendiráðinu,
                 annars staðar en þar sem sendiráðið er sjálft.
   13. gr. 1. Forstöðumaður sendiráðs er talinn hafa tekið við starfi sínu í
 móttökuríkinu, annaðhvort þegar hann hefur afhent trúnaðarbréf sitt eða þegar
hann hefur tilkynnt komu sína og rétt eftirrit af trúnaðarbréfi hans hefur verið
  afhent utanríkisráðuneyti móttökuríkisins eða öðru ráðuneyti, sem samkomulag
   verður um, samkvæmt þeim venjum, sem í móttökuríkinu gilda og jafnan skal
                            framfylgja á sama hátt.
  2. Í hvaða röð trúnaðarbréf er afhent eða rétt eftirrit af því, ákvarðast af
                 komudegi og komustund forstöðumanns sendiráðs.
         14. gr. 1. Forstöðumenn sendiráða skiptast í þessi þrjú stig:
   a. sendiherrar er hafa ambassador, nuncio eða annað samsvarandi stig, og hafa
                         umboð gagnvart þjóðhöfðingja;
     b. sendiherrar er hafa envoy minister eða internuncio stig, og hafa umboð
                            gagnvart þjóðhöfðingja;
          c. sendifulltrúar (chargé d'affaires), sem hafa umboð gagnvart
                               utanríkisráðherra.
 2. Engan greinarmun skal gera á forstöðumönnum sendiráða eftir stigum, nema að
                    því er snertir metorðaröð og siðareglur.
    15. gr. Ríki gera um það samkomulag sín á milli hvaða stig forstöðumenn
                          sendiráða þeirra skuli hafa.
16. gr. 1. Metorðaröð forstöðumanna sendiráða, er sama stig hafa, skal miða við
           dag og stund, þegar þeir tóku við starfi samkvæmt 13. gr.
 2. Breytingar, sem gerðar eru á trúnaðarbréfi forstöðumanns sendiráðs og eigi
     fela í sér breytingu á stigi hans, skulu eigi hafa áhrif á sæti hans í
                                metorðaröðinni.
       3. Grein þessi skal ekki hafa áhrif á neinar viðurkenndar venjur í
       móttökuríkinu, sem varða sæti fulltrúa Páfagarðs í metorðaröðinni.
17. gr. Forstöðumaður sendiráðs skal tilkynna utanríkisráðuneytinu eða því öðru
  ráðuneyti, sem samkomulag verður um, sæti stjórnarsendimanna sendiráðsins í
                                metorðaröðinni.
   18. gr. Í hverju ríki skal hafa sama hátt á varðandi móttöku forstöðumanna
                         sendiráða, er hafa sama stig.
   19. gr. 1. Ef staða forstöðumanns sendiráðs er óskipuð, eða forstöðumanni
sendiráðs er eigi unnt að gegna störfum sínum, skal chargé d'affaires ad interim
 veita sendiráðinu forstöðu um stundarsakir. Nafn chargé d'affaires ad interim
  skal tilkynnt utanríkisráðuneyti móttökuríkisins eða því öðru ráðuneyti, sem
samkomulag verður um, annaðhvort af forstöðumanni sendiráðsins eða, ef honum er
               það ókleift, af utanríkisráðuneyti sendiríkisins.
 2. Þegar svo ber við, að enginn stjórnarsendimaður er staddur í móttökuríkinu,
  getur sendiríkið að fengnu samþykki móttökuríkisins útnefnt einhvern úr liði
 skrifstofu- og tæknistarfsmanna til að stjórna nauðsynlegum skrifstofurekstri
                                 sendiráðsins.
   20. gr. Sendiráðið og forstöðumaður þess skulu eiga rétt á að nota fána og
skjaldarmerki sendiríkisins á sendiráðssvæðinu, þar á meðal bústað forstöðumanns
                       sendiráðsins, og á ökutækjum hans.
 21. gr. 1. Móttökuríkið skal auðvelda sendiríkinu að afla sér í landi þess, í
samræmi við þau lög er þar gilda, húsakynna, sem nauðsynleg eru fyrir sendiráð,
                eða aðstoða það við öflun húsnæðis á annan hátt.
  2. Móttökuríkið skal einnig liðsinna sendiráðum við öflun hæfilegs húsnæðis
                    fyrir sendiráðsmenn, þegar þörf krefur.
22. gr. 1. Sendiráðssvæðið skal njóta friðhelgi. Fulltrúar móttökuríkisins hafa
ekki heimild til að koma inn á svæðið nema með leyfi forstöðumanns sendiráðsins.
2. Sérstök skylda hvílir á móttökuríkinu til að gera allar þær ráðstafanir, sem
  viðeigandi eru, til að vernda sendiráðssvæðið fyrir öllum árásum og tjóni og
  koma í veg fyrir röskun á friði sendiráðsins eða skerðingu á virðingu þess.
 3. Sendiráðssvæðið, innbú og annað lausafé þar og ökutæki sendiráðsins, skulu
                   undanþegin leit, upptöku, haldi eða aðför.
   23. gr. 1. Sendiríkið og forstöðumaður sendiráðsins skulu undanþegin öllum
 sköttum og gjöldum til ríkis, sveitarfélaga og annarra umdæma að því er tekur
 til sendiráðssvæðisins, hvort sem það er eign sendiríkisins eða tekið á leigu,
         nema að því er varðar greiðslu fyrir tiltekna veitta þjónustu.
 2. Sú skattundanþága, sem nefnd er í þessari grein, skal eigi taka til þeirra
 gjalda eða skatta, er samkvæmt lögum móttökuríkisins skulu greiðast af aðilum,
        sem eiga lögskipti við sendiríkið eða forstöðumann sendiráðsins.
24. gr. Skjalasafn og skjöl sendiráðsins skulu ætíð vera friðhelg, hvar sem þau
                                eru niður komin.
25. gr. Móttökuríkið skal veita þá aðstöðu, sem nauðsynleg er til að sendiráðið
                           megi rækja hlutverk sitt.
 26. gr. Að undanteknum takmörkunum í lögum og reglum móttökuríkisins varðandi
     landssvæði, þar sem aðgangur er bannaður eða takmarkaður vegna öryggis
     þjóðarinnar, skal það tryggja öllum sendiráðsmönnum frjálsa umferð og
                           ferðafrelsi í landi sínu.
    27. gr. 1. Móttökuríkið skal heimila og tryggja sendiráðinu samgöngu- og
fjarskiptafrelsi í öllum opinberum erindisrekstri sínum. Til að hafa samband við
ríkisstjórn, önnur sendiráð og ræðisskrifstofur sendiríkisins, hvar sem þær eru,
      getur sendiráðið notað allar eðlilegar samskiptaleiðir, þar á meðal
  stjórnarpóstbera og skilaboð á merkjamáli eða dulmáli. Þó má sendiráðið því
 aðeins setja upp og nota fjarsenditækið að móttökuríkið veiti leyfi til þess.
     2. Opinber bréfaskipti sendiráðsins skulu vera friðhelg. Með opinberum
bréfaskiptum er átt við öll bréfaskipti, sem varða sendiráðið og starfsemi þess.
                3. Hvorki má opna né leggja hald á stjórnarpóst.
4. Bögglar þeir sem teljast til stjórnarpósts verða að bera þess skýrt auðkenni
og mega aðeins vera í þeim stjórnarskjöl eða munir sem ætlaðir eru eingöngu til
                                opinberra nota.
  5. Stjórnarpóstberinn, er hafa skal í fórum sínum opinbert skjal sem greinir
stöðu hans og bögglafjölda stjórnarpóstsins, skal njóta verndar móttökuríkisins
 við framkvæmd starfa sinna. Hann skal njóta persónulegrar friðhelgi og má eigi
                          handtaka hann né kyrrsetja.
6. Sendiríkinu eða sendiráðinu er heimilt að tilnefna ad hoc stjórnarpóstbera. Í
 slíkum tilvikum skulu ákvæði 5. mgr. þessarar greinar einnig gilda; en þeirri
friðhelgi sem þar er getið, skal lokið þegar slíkur póstberi hefur afhent réttum
          viðtakanda þann stjórnarpóst, sem honum var falinn á hendur.
7. Stjórnarpóst má fela í umsjá flugstjóra atvinnuloftfars, sem áætlun hefur til
  viðurkennds lendingarstaðar. Honum skal fengið í hendur opinbert skjal, sem
      greinir bögglafjölda stjórnarpóstsins, en hann skal ekki vera talinn
 stjórnarpóstberi. Sendiráðið getur sent einn af starfsmönnum sínum til þess að
taka stjórnarpóstinn beint og óhindrað í sína vörslu frá flugstjóra loftfarsins.
  28. gr. Þau gjöld, sem sendiráðið krefur fyrir opinber störf sín, skulu vera
                   undanþegin öllum sköttum og öðrum álögum.
29. gr. Sendierindreki skal njóta persónulegrar friðhelgi. Hann má eigi á neinn
 hátt handtaka né kyrrsetja. Móttökuríkið skal sýna honum tilhlýðilega virðingu
og gera allar þær ráðstafanir, sem nauðsynlegar eru til þess að koma í veg fyrir
             hvers konar tilræði við persónu hans, frelsi eða sæmd.
30. gr. 1. Einkaheimili sendierindreka skal njóta sömu friðhelgi og verndar sem
                                sendiráðssvæðið.
2. Eignir hans, með þeim undantekningum sem er að finna í 3. mgr. 31. gr., skjöl
               hans og bréfaskipti, skulu einnig njóta friðhelgi.
        31. gr. 1. Sendierindreki skal njóta friðhelgi að því er varðar
 refsiréttarlögsögu móttökuríkisins. Hann skal einnig njóta friðhelgi að því er
  varðar einkamála- og framkvæmdarvaldslögsögu þess, nema þegar um er að ræða:
   a. mál varðandi eigin fasteign í landi móttökuríkisins, nema hann hafi vörslu
            hennar á vegum sendiríkisins til nota fyrir sendiráðið,
       b. mál varðandi erfðir, þar sem sendierindrekinn er skiptaforstjóri,
  búskilastjóri, erfingi eða gjafþegi sem einstaklingur, en ekki sem fulltrúi
                               fyrir sendiríkið,
   c. mál varðandi hvers konar atvinnu eða verslunarviðskipti sendierindrekans í
           móttökuríkinu, sem óviðkomandi eru opinberum störfum hans.
        2. Sendierindreki er ekki skyldur til að gefa skýrslu sem vitni.
  3. Ekki má framkvæma neina aðfarargjörð gagnvart sendierindreka, nema í þeim
 tilvikum sem falla undir liði a., b. og c. í 1. mgr. þessarar greinar, og með
því skilyrði að unnt sé að framkvæma þær aðgerðir, sem um er að ræða, án þess að
              skerða persónulega friðhelgi hans eða heimilishelgi.
 4. Friðhelgi sendierindreka gagnvart lögsögu móttökuríkisins leysir hann ekki
                          undan lögsögu sendiríkisins.
  32. gr. 1. Sendiríkið getur afsalað friðhelgi sendierindreka og þeirra, sem
                        njóta friðhelgi samkvæmt 37. gr.
                  2. Afsal skal ávallt vera gefið berum orðum.
3. Ef sendierindreki, eða sá sem nýtur friðhelgi samkvæmt 37. gr. hefur málssókn
  er hann firrtur rétti til að krefjast friðhelgi, að því er varðar sérhverja
            gagnkröfu, er stendur í beinum tengslum við aðalkröfuna.
4. Afsal friðhelgi í einkamálum eða framkvæmdarvaldsmálum felur ekki í sér afsal
friðhelgi að því er tekur til fullnustu dómsins; þá þarf sérstakt afsal að koma
                                      til.
33. gr. 1. Að undanteknum tilvikum sem 3. mgr. þessarar greinar tekur til, skal
         sendierindreki í starfi sínu fyrir sendiríkið vera undanþeginn
           almannatryggingaákvæðum, sem gilda kunna í móttökuríkinu.
  2. Undanþága sú, sem getið er í 1. mgr. þessarar greinar, skal einnig ná til
    einkaþjónustumanna, er eingöngu starfa í þjónustu sendierindreka, að því
                                   tilskildu:
   a. að þeir séu ekki ríkisborgarar móttökuríkisins, né hafi fasta búsetu þar;
                                       og
      b. að þeir njóti almannatryggingaréttinda þeirra, sem kunna að gilda í
                         sendiríkinu eða í þriðja ríki.
3. Sendierindreki sem hefur í þjónustu sinni menn, er undanþágurnar samkvæmt 2.
      mgr. þessarar greinar taka ekki til, skal bundinn þeim skyldum, sem
     almannatryggingaákvæði móttökuríkisins leggja vinnuveitendum á herðar.
4. Undanþágur þær sem getið er í 1. og 2. mgr. þessarar greinar, skulu ekki koma
 í veg fyrir sjálfviljuga aðild að almannatryggingum móttökuríkisins, svo fremi
                 að slík aðild sé heimiluð af hálfu þess ríkis.
   5. Ákvæði þessarar greinar skulu ekki hafa áhrif á tvíhliða eða marghliða
    samninga sem áður eru gerðir um almannatryggingar, né hindra gerð slíkra
                            samninga í framtíðinni.
    34. gr. Sendierindreki skal vera undanþeginn öllum gjöldum og sköttum á
einstaklinga og eignir, hvort sem um er að ræða álögur til ríkis, sveitarfélaga
                           eða annarra umdæma, nema:
       a. þeim óbeinu sköttum, sem eru yfirleitt innifaldir í verði vara eða
                                   þjónustu;
   b. gjöldum eða sköttum á fasteignum í einkaeign í landi móttökuríkisins, nema
    hann hafi vörslu þeirra á vegum sendiríkisins til nota fyrir sendiráðið;
       c. dánarbús- og erfðafjársköttum, sem móttökuríkið leggur á, með þeim
                 fyrirvara sem felst í ákvæðum 4. mgr. 39. gr.;
    d. gjöldum og sköttum af einkatekjum, sem eiga upphaf sitt í móttökuríkinu,
     og eignasköttum af fjárfestingu í atvinnufyrirtækjum í móttökuríkinu;
           e. gjöldum, sem lögð eru á fyrir tilgreinda veitta þjónustu;
    f. þinglýsinga- og réttargjöldum og veð- og stimpilgjöldum vegna fasteigna,
                 með þeim fyrirvara sem felst í ákvæðum 23. gr.
   35. gr. Móttökuríkið skal undanþiggja sendierindreka allri persónubundinni
  þjónustu, hvers konar opinberri þjónustu og hernaðarskyldu svo sem þeim sem
           tengdar eru upptöku, hernaðarframlögum og vistun herliðs.
 36. gr. 1. Móttökuríkið skal heimila, í samræmi við lög og reglur sem það kann
  að setja, innflutning á og undanþágur frá öllum tollum, sköttum og svipuðum
  gjöldum, öðrum en geymslugjöldum, akstursgjöldum og líkum gjöldum að því er
                                    snertir:
             a. muni sem ætlaðir eru til opinberra nota sendiráðsins;
   b. muni sem ætlaðir eru til persónulegra nota sendierindreka eða venslamanna
  hans er teljast til heimilisfólks hans, þar á meðal muni sem ætlaðir eru til
                       bústofnunar hans í móttökuríkinu.
   2. Persónulegur farangur sendierindreka skal vera undanþeginn skoðun, nema
  gildar ástæður séu til þess að ætla, að í honum séu munir sem undanþágurnar
 samkvæmt 1. mgr. þessarar greinar taka ekki til, eða munir, sem er bannað með
  lögum að flytja inn eða út, eða lúta sóttvarnarreglum móttökuríkisins. Slík
  skoðun má einungis fara fram í návist sendierindrekans eða umboðsmanns hans.
 37. gr. 1. Þeir venslamenn sendierindreka, sem teljast til heimilisfólks hans,
 skulu njóta þeirra forréttinda og friðhelgi, sem 29.36. gr. taka til, ef þeir
                    eru ekki ríkisborgarar móttökuríkisins.
 2. Skrifstofu- og tæknistarfsmenn sendiráðsins, ásamt venslamönnum þeirra sem
 teljast til heimilisfólks þeirra, skulu njóta þeirra forréttinda og friðhelgi,
 sem getið er í 29.35. gr., ef þeir eru ekki ríkisborgarar móttökuríkisins né
 hafa fast heimilisfang þar, en þó með þeirri undantekningu að friðhelgi að því
er snertir einkamálaréttar- og framkvæmdavaldslögsögu móttökuríkisins sem greind
     er í 1. mgr. 31. gr., skal ekki taka til athafna, sem framdar eru utan
skyldustarfa þeirra. Þeir skulu einnig njóta þeirra forréttinda, sem greind eru
í 1. mgr. 36. gr., að því er varðar muni, sem fluttir eru inn, þegar þeir fyrst
                           stofna bú í móttökuríkinu.
 3. Þjónustustarfsmenn sendiráðsins, sem ekki eru ríkisborgarar móttökuríkisins
   né hafa þar fast heimilisfang, skulu njóta friðhelgi, að því er tekur til
    athafna, sem þeir framkvæma innan skyldustarfa sinna, og jafnframt njóta
undanþágu frá gjöldum og sköttum af launum, sem þeir fá fyrir störf sín, svo og
                njóta þeirrar undanþágu, sem getið er í 33. gr.
      4. Ef einkaþjónustustarfsmenn sendiráðsmanna eru ekki ríkisborgarar
   móttökuríkisins né hafa þar fast heimilisfang, skulu þeir vera undanþegnir
 gjöldum og sköttum af launum, sem þeir fá fyrir störf sín. Að öðru leyti njóta
    þeir aðeins þeirra forréttinda og friðhelgi, sem móttökuríkið heimilar.
Móttökuríkið verður þó að fara svo með lögsögu sína yfir mönnum þessum, að ekki
               valdi óeðlilegum truflunum á störfum sendiráðsins.
 38. gr. 1. Sendierindreki, sem er ríkisborgari móttökuríkisins eða hefur fast
heimilisfang þar, skal einungis njóta undanþágu frá lögsögu og friðhelgi að því
er varðar opinber störf, sem innt eru af hendi innan takmarka skyldustarfa hans,
           nema móttökuríkið veiti frekari forréttindi og friðhelgi.
2. Aðrir starfsmenn sendiráðs, og einkaþjónustustarfsmenn sem eru ríkisborgarar
   móttökuríkisins eða hafa þar fast heimilisfang, skulu aðeins njóta þeirra
 forréttinda og friðhelgi sem móttökuríkið heimilar. Móttökuríkið verður þó að
fara svo með lögsögu sína yfir mönnum þessum að ekki valdi óeðlilegum truflunum
                            á störfum sendiráðsins.
  39. gr. 1. Sérhver maður sem á rétt á forréttindum og friðhelgi, skal njóta
 þeirra frá þeirri stundu er hann kemur í land móttökuríkisins til þess að taka
við stöðu sinni, eða, ef hann er þegar kominn í land móttökuríkisins, frá þeirri
 stundu sem skipun hans er tilkynnt utanríkisráðuneytinu eða öðru ráðuneyti sem
                             samkomulag verður um.
 2. Þegar störfum manns sem notið hefur forréttinda og friðhelgi er lokið, skal
   slíkum forréttindum og friðhelgi að jafnaði lokið á þeirri stundu, er hann
 hverfur úr landi, eða eftir að liðinn er hæfilegur frestur til brottfarar, en
 halda gildi til þeirrar stundar, jafnvel þótt hernaðarástand ríki. Friðhelgin
  skal samt haldast að því er tekur til athafna, sem framkvæmdar eru af slíkum
           manni sem þáttur í skyldustörfum hans sem sendiráðsmanns.
 3. Í því tilviki að dauða sendiráðsmanns beri að höndum, skal fjölskylda hans
halda áfram að njóta forréttinda og friðhelgi þeirrar sem hún á rétt á, þar til
            liðinn er hæfilegur frestur til þess að halda úr landi.
4. Í því tilviki að sendiráðsmaður sem hvorki er ríkisborgari móttökuríkisins né
  hefur fast heimilisfang þar eða heimilisfastur venslamaður hans andist, skal
móttökuríkið heimila brottflutning lausafjár hins látna, að undantekinni hverri
þeirri eign sem aflað var í því landi og bannað var að flytja út þegar andlátið
bar að höndum. Ekki skal leggja skiptagjöld né erfðafjárskatt á lausafé, sem var
í móttökuríkinu einungis vegna þess að hinn látni var þar sem sendiráðsmaður eða
                       einn af fjölskyldu sendiráðsmanns.
  40. gr. 1. Ef sendierindreki er á ferð eða dvelst í landi þriðja ríkis, sem
hefur veitt honum vegabréfsáritun, ef áskilin er, þeirra erinda að taka við eða
  hverfa aftur til starfs síns eða er á leið til heimalands síns, skal þriðja
   ríkið veita honum friðhelgi og önnur forréttindi, sem nauðsynleg eru vegna
      ferðalags hans eða heimferðar. Hið sama á við um sérhvern venslamann
sendierindrekans sem nýtur forréttinda og friðhelgi og er í för með honum, eða á
      leið til hans eða heimalands síns, þótt ekki sé hann honum samferða.
 2. Þegar svo stendur á, sem greint er í 1. mgr. þessarar greinar, skulu þriðju
  ríki ekki hindra för skrifstofu- og tæknistarfsmanna eða þjónustustarfsmanna
                 sendiráðs né venslamanna þeirra, um lönd sín.
 3. Þriðju ríki skulu veita embættisbréfum og öðrum opinberum skilaboðum sem um
   lönd þeirra eru send, þ. á m. tilkynningum á dulmáli eða merkjamáli, sama
 frjálsræði og vernd og móttökuríkið veitir. Þau skulu veita stjórnarpóstberum
 sem hafa hlotið vegabréfsáritun, ef slík áritun er áskilin og stjórnarpósti á
leið til áfangastaðar, sömu friðhelgi og vernd sem móttökuríkinu ber skylda til
                                   að veita.
   4. Þær skuldbindingar sem á þriðju ríkjum hvíla samkvæmt 1., 2. og 3. mgr.
 þessarar greinar, skulu einnig taka til þeirra manna sem þar eru greindir, svo
og stjórnarpósts og opinberra skilaboða, sem komin eru í land þriðja ríkisins af
                             force majeure ástæðum.
 41. gr. 1. Það er skylda allra þeirra, sem njóta forréttinda og friðhelgi, að
  virða lög og reglur móttökuríkisins, en þó þannig að forréttindi þeirra eða
 friðhelgi skerðist eigi. Á þeim hvílir einnig sú skylda að skipta sér ekki af
                          innanlandsmálum þess ríkis.
   2. Öll opinber erindi, sem móttökuríkið varða og falin eru sendiráðinu af
  sendiríkinu, skulu rekin hjá utanríkisráðuneyti móttökuríkisins eða hjá öðru
       ráðuneyti, sem samkomulag verður um, eða fyrir milligöngu þeirra.
   3. Ekki má nota sendiráðssvæðið á nokkurn þann hátt sem ósamrýmanlegur er
 störfum sendiráðsins svo sem þau eru skilgreind í þessum samningi eða í öðrum
    reglum hins almenna þjóðaréttar eða sérsamningum milli sendiríkisins og
                                móttökuríkisins.
   42. gr. Sendierindreka er ekki heimilt að stunda í eigin ágóðaskyni neina
                atvinnu eða viðskiptastarfsemi í móttökuríkinu.
               43. gr. Störfum sendierindreka lýkur meðal annars:
    a. þegar sendiríkið tilkynnir móttökuríkinu að störfum sendierindrekans sé
                                     lokið;
      b. þegar móttökuríkið tilkynnir sendiríkinu að það neiti að viðurkenna
           sendierindrekann sem sendiráðsmann samkvæmt 2. mgr. 9. gr.
  44. gr. Móttökuríkið verður, jafnvel á hernaðartímum, að auðvelda þeim, sem
  njóta forréttinda og friðhelgi og ekki eru ríkisborgarar móttökuríkisins, og
 venslamönnum þeirra, án tillits til ríkisfangs þeirra, að hverfa úr landi svo
 fljótt sem unnt er. Sérstaklega verður móttökuríkið að útvega þeim nauðsynleg
      samgöngutæki til nota fyrir þá sjálfa og eigur þeirra, sé þess þörf.
 45. gr. Ef stjórnmálasamband er rofið milli tveggja ríkja, eða ef sendiráði er
                lokað fyrir fullt og allt, eða til bráðabirgða:
        a. verður móttökuríkið, jafnvel á hernaðartímum, að virða og vernda
               sendiráðssvæðið, ásamt eignum þess og skjalasafni;
   b. getur sendiríkið falið þriðja ríki, sem móttökuríkið samþykkir, umsjá með
             sendiráðssvæðinu, eignum sendiráðsins og skjalasafni;
    c. getur sendiríkið falið þriðja ríki, sem móttökuríkið samþykkir, að gæta
                 hagsmuna sinna og hagsmuna ríkisborgara sinna.
46. gr. Sendiríki getur að fengnu samþykki móttökuríkisins og samkvæmt tilmælum
þriðja ríkis, sem ekki hefur fulltrúa í móttökuríkinu, tekið að sér að gæta til
           bráðabirgða hagsmuna þriðja ríkisins og ríkisborgara þess.
 47. gr. 1. Við framkvæmd ákvæða samnings þessa skal móttökuríkið ekki mismuna
                                    ríkjum.
               2. Þó skal mismunun ekki vera talin eiga sér stað:
    a. þegar móttökuríkið beitir þröngri túlkun við framkvæmd einhvers ákvæðis
 samnings þessa sökum þess að hlutaðeigandi ákvæði er túlkað þröngt í framkvæmd
                     gagnvart sendiráði þess í sendiríkinu;
   b. þegar ríki á grundvelli venju eða samnings, veita hvort öðru betri kjör en
                    mælt er fyrir í ákvæðum þessa samnings.
   48. gr. Samningur þessi skal liggja frammi til undirskrifta af hálfu allra
  aðildarríkja Sameinuðu þjóðanna, sérstofnana þeirra, aðildarríkja samþykkta
Alþjóðadómstólsins og allra annarra ríkja sem allsherjarþing Sameinuðu þjóðanna
        býður að gerast aðili að samningnum, á þann hátt sem hér segir:
   til 31. október 1961 í utanríkisráðuneyti Austurríkis, og síðan í aðalstöðvum
                Sameinuðu þjóðanna í New York til 31. mars 1962.
    49. gr. Fullgilda þarf samning þennan. Fullgildingarskjölin skulu afhent
              framkvæmdastjóra Sameinuðu þjóðanna til varðveislu.
50. gr. Sérhverju ríki í einhverjum hinna fjögurra flokka, sem taldir eru í 48.
   gr., skal heimilt að gerast aðili að samningi þessum. Aðildarskjölin skulu
           afhent framkvæmdastjóra Sameinuðu þjóðanna til varðveislu.
51. gr. 1. Samningur þessi skal taka gildi á þrítugasta degi eftir að tuttugasta
 og annað fullgildingar- eða aðildarskjalið hefur verið afhent framkvæmdastjóra
                       Sameinuðu þjóðanna til varðveislu.
  2. Að því er varðar hvert ríki sem fullgildir samninginn eða gerist aðili að
honum eftir að tuttugasta og annað fullgildingar- eða aðildarskjalið hefur verið
 afhent til varðveislu, skal samningurinn taka gildi á þrítugasta degi eftir að
    hlutaðeigandi ríki hefur afhent fullgildingar- eða aðildarskjal sitt til
                                  varðveislu.
52. gr. Framkvæmdastjóri Sameinuðu þjóðanna skal tilkynna öllum þeim ríkjum, sem
      eru í einhverjum hinna fjögurra flokka, sem greindir eru í 48. gr.:
    a. undirskriftir undir samning þennan og að fullgildingar- eða aðildarskjöl
      hafi verið afhent til varðveislu í samræmi við 48., 49. og 50. gr.;
         b. dag þann sem samningur þessi tekur gildi í samræmi við 51. gr.
   53. gr. Frumrit samnings þessa, sem gerður er á ensku, frönsku, kínversku,
     rússnesku og spönsku, og allir textarnir jafngildir, skal varðveitt af
 framkvæmdastjóra Sameinuðu þjóðanna; hann skal senda staðfest eftirrit af því
til allra þeirra ríkja, sem eru í einhverjum þeirra fjögurra flokka, sem nefndir
                                 eru í 48. gr.

                                 Fylgiskjal II.
              Kjörfrjáls bókun varðandi öflun ríkisborgararéttar.
       Þau ríki, sem aðilar eru að þessari bókun og að Vínarsamningnum um
    stjórnmálasamband,  sem hér á eftir verður nefndur samningurinn , er
  samþykktur var á ráðstefnu Sameinuðu þjóðanna, sem haldin var í Vínarborg 2.
mars til 14. apríl 1961, láta í ljós þá ósk að setja reglur sín á milli um öflun
  ríkisborgararéttar að því er snertir sendiráðsmenn og venslamenn þeirra, sem
teljast til heimilisfólks þeirra, og gera samkomulag um það sem hér fer á eftir:
    1. gr. Í bókun þessari skal orðið sendiráðsmenn hafa þá merkingu, sem
skilgreind er í lið b í 1. gr. samningsins, þ.e.a.s. forstöðumaður sendiráðs og
                               starfsmenn þess.
2. gr. Sendiráðsmenn, sem eru ekki ríkisborgarar móttökuríkisins, og venslamenn
    sem teljast til heimilisfólks þeirra, skulu ekki öðlast ríkisborgararétt
           móttökuríkisins eingöngu á grundvelli laga sem þar gilda.
3. gr. Bókun þessi skal liggja frammi til undirskrifta af hálfu allra ríkja, sem
                gerast aðilar að samningnum, eins og hér segir:
   til 31. október 1961 í utanríkisráðuneyti Austurríkis, og síðan í aðalstöðvum
                Sameinuðu þjóðanna í New York til 31. mars 1962.
    4. gr. Bókun þessa þarf að fullgilda. Fullgildingarskjölin skulu afhent
              framkvæmdastjóra Sameinuðu þjóðanna til varðveislu.
   5. gr. Öllum ríkjum, sem gerast aðilar að samningnum, er heimilt að gerast
aðilar að bókun þessari. Aðildarskjölin skulu afhent framkvæmdastjóra Sameinuðu
                            þjóðanna til varðveislu.
 6. gr. 1. Bókun þessi skal taka gildi þann dag, er hið síðara af þessu tvennu
                                    verður:
   gildistaka samningsins eða þrítugasti dagur eftir að annað fullgildingar- eða
   aðildarskjalið hefur verið afhent framkvæmdastjóra Sameinuðu þjóðanna til
                                  varðveislu.
  2. Að því er varðar hvert ríki um sig sem fullgildir bókun þessa eða gerist
 aðili að henni eftir að hún tekur gildi samkvæmt 1. lið þessarar greinar, skal
  bókun taka gildi á þrítugasta degi eftir að hlutaðeigandi ríki hefur afhent
              fullgildingar- eða aðildarskjal sitt til varðveislu.
7. gr. Framkvæmdastjóri Sameinuðu þjóðanna skal tilkynna öllum ríkjum, sem verða
                             aðilar að samningnum:
   a. undirskriftir undir bókun þessa og að fullgildingar- eða aðildarskjöl hafi
             verið afhent til varðveislu samkvæmt 3., 4. og 5. gr.;
              b. dag þann er bókun þessi tekur gildi samkvæmt 6. gr.
   8. gr. Frumrit bókunar þessarar, sem gerð er á ensku, frönsku, kínversku,
     rússnesku og spönsku, og allir textarnir jafngildir, skal varðveitt af
 framkvæmdastjóra Sameinuðu þjóðanna; hann skal senda staðfest eftirrit af því
                  til allra ríkja, sem tilgreind eru í 3. gr.

                                Fylgiskjal III.
            Kjörfrjáls bókun varðandi skyldubundna lausn deilumála.
       Þau ríki, sem aðilar eru að þessari bókun og að Vínarsamningnum um
    stjórnmálasamband,  sem hér á eftir verður nefndur samningurinn , er
  samþykktur var á ráðstefnu Sameinuðu þjóðanna, sem haldin var í Vínarborg 2.
mars til 14. apríl 1961, láta í ljós þá ósk að hlíta hinni skyldubundnu lögsögu
Alþjóðadómstólsins í öllum málum er þau varða í sambandi við sérhverja deilu um
túlkun eða framkvæmd samningsins, nema aðilar hafi komið sér saman um einhverja
 aðra aðferð til lausnar deilunni innan hæfilegs frests, og gera samkomulag um
                            það sem hér fer á eftir:
1. gr. Deilur sem rísa um túlkun og framkvæmd samningsins skulu falla undir hina
 skyldubundnu lögsögu Alþjóðadómstólsins, og má því skjóta þeim til dómstólsins
       samkvæmt kröfu hvers þess deiluaðila, sem hlut á að þessari bókun.
2. gr. Áður en tveir mánuðir eru liðnir frá því að annar aðilinn hefur tilkynnt
 hinum þá skoðun sína að um deilu sé að ræða, geta aðilarnir samið um að leggja
málið til gerðardóms og ekki til Alþjóðadómstólsins. Að þeim fresti liðnum getur
      hvor aðilinn um sig krafist þess, að deilan sé lögð til dómstólsins.
 3. gr. 1. Áður en sama tveggja mánaða tímabil er liðið geta aðilarnir samið um
                          að taka upp sáttaumleitanir.
2. Sáttanefndin skal leggja fram tillögur sínar áður en fimm mánuðir eru liðnir
  frá því að hún var tilnefnd. Ef aðilar samþykkja ekki tillögur hennar innan
   tveggja mánaða tímabils frá því að þær koma fram, getur hvor aðila um sig
                krafist þess að deilan sé lögð til dómstólsins.
 4. gr. Ríki sem eru aðilar að samningnum, að hinni kjörfrjálsu bókun varðandi
öflun ríkisborgararéttar og að þessari bókun, geta hvenær sem er lýst yfir því,
  að þau vilji rýmka ákvæði þessarar bókunar svo, að þau taki til deilna út af
túlkun eða framkvæmd kjörfrjálsu bókunarinnar varðandi öflun ríkisborgararéttar.
    Slíkum yfirlýsingum skal beint til framkvæmdastjóra Sameinuðu þjóðanna.
5. gr. Bókun þessi skal liggja frammi til undirskrifta af hálfu allra ríkja sem
                gerast aðilar að samningnum, eins og hér segir:
   til 31. október 1961 í utanríkisráðuneyti Austurríkis, og síðan í aðalstöðvum
                Sameinuðu þjóðanna í New York til 31. mars 1962.
    6. gr. Bókun þessa þarf að fullgilda. Fullgildingarskjölin skulu afhent
              framkvæmdastjóra Sameinuðu þjóðanna til varðveislu.
7. gr. Öllum ríkjum sem gerast aðilar að samningnum er heimilt að gerast aðilar
    að bókun þessari. Aðildarskjölin skulu afhent framkvæmdastjóra Sameinuðu
                            þjóðanna til varðveislu.
 8. gr. 1. Bókun þessi skal taka gildi þann dag, er hið síðara af þessu tvennu
                                    verður:
   gildistaka samningsins eða þrítugasti dagur eftir að annað fullgildingar- eða
   aðildarskjalið hefur verið afhent framkvæmdastjóra Sameinuðu þjóðanna til
                                  varðveislu.
  2. Að því er varðar hvert ríki um sig sem fullgildir bókun þessa eða gerist
 aðili að henni eftir að hún tekur gildi samkvæmt 1. lið þessarar greinar, skal
 bókunin taka gildi á þrítugasta degi eftir að hlutaðeigandi ríki hefur afhent
              fullgildingar- eða aðildarskjal sitt til varðveislu.
9. gr. Framkvæmdastjóri Sameinuðu þjóðanna skal tilkynna öllum ríkjum, sem verða
                             aðilar að samningnum:
   a. undirskriftir undir bókun þessa og að fullgildingar- og aðildarskjöl hafi
             verið afhent til varðveislu samkvæmt 5., 6. og 7. gr.;
          b. yfirlýsingar sem gefnar eru samkvæmt 4. gr. í bókun þessari;
              c. dag þann er bókun þessi tekur gildi samkvæmt 8. gr.
   10. gr. Frumrit bókunar þessarar, sem gerð er á ensku, frönsku, kínversku,
     rússnesku og spönsku, og allir textarnir jafngildir, skal varðveitt af
 framkvæmdastjóra Sameinuðu þjóðanna; hann skal senda staðfest eftirrit af því
                  til allra ríkja, sem tilgreind eru í 5. gr.

References

   Visible links
   1. http://www.althingi.is/dba-bin/lawformpr.pl?lnr=1971016
