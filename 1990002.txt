
   --------------------------------------------------------------------------

                                                        Lög um Íslenska málnefnd

                             1990 nr. 2 31. janúar

   --------------------------------------------------------------------------

                                     1. gr.
        Íslensk málnefnd er málræktar- og málverndarstofnun og rekur Íslenska
                                      málstöð í samvinnu við Háskóla Íslands.

                                     2. gr.
                                      Hlutverk nefndarinnar er sem hér segir:

   1.
           Íslensk málnefnd hefur það meginhlutverk að vinna að eflingu
           íslenskrar tungu og varðveislu hennar í ræðu og riti.
   2.
           Málnefndin er stjórnvöldum til ráðuneytis um íslenskt mál. Leita
           skal umsagnar nefndarinnar áður en settar eru reglugerðir eða
           annars konar fyrirmæli um íslenska tungu, að svo miklu leyti sem
           einstök atriði heyra ekki undir aðra samkvæmt öðrum lögum.
   3.
           Nefndin skal hafa samvinnu við stofnanir sem afskipti hafa af
           íslenskum manna- og staðanöfnum. Hún skal enn fremur leitast við
           að hafa góða samvinnu við þá sem mikil áhrif hafa á málfar
           almennings, svo sem fjölmiðla og skóla.
   4.
           Íslenskri málnefnd ber að veita opinberum stofnunum og almenningi
           leiðbeiningar um málfarsleg efni á fræðilegum grundvelli.
           Fyrirspurnir og svör skulu geymd í plöggum nefndarinnar.

           Ef ástæða þykir til getur málnefndin átt frumkvæði að athugasemdum
           um meðferð íslenskrar tungu á opinberum vettvangi.

   5.
           Íslensk málnefnd gefur út rit til fræðslu og leiðbeiningar um
           íslenskt mál, þ. á m. stafsetningarorðabók og önnur hagnýt
           orðasöfn.

           Nefndin getur beitt sér fyrir fræðslu um málið og meðferð þess í
           opinberum stofnunum eða annars staðar, bæði með fundarhöldum og
           námskeiðum.

   6.
           Íslensk málnefnd skal annast söfnun nýyrða og útgáfu þeirra og
           jafnframt vera til aðstoðar við val nýrra orða og við nýyrðasmíð.
           Auk þess skal nefndin leitast við að fylgjast með því hvaða nýyrði
           ná festu í málinu.

           Málnefndin skal vinna að skipulagðri nýyrðastarfsemi í landinu.
           Hún skal hafa samvinnu við orðanefndir sem félög eða stofnanir
           hafa komið á fót og vera þeim til aðstoðar. Hún skal stuðla að
           samræmingu í vinnubrögðum þeirra sem fást við myndun orða til
           útgáfu í sérstökum orðasöfnum eða gefa út staðla.

   7.
           Íslensk málnefnd skal hafa samstarf við aðrar málnefndir á
           Norðurlöndum, m.a. með aðild að Norrænni málstöð, og eiga fulltrúa
           á hinum árlegu þingum þeirra ef við verður komið.

           Nefndin skal einnig, eftir ástæðum, hafa samvinnu við erlendar
           stofnanir sem gefa út sérhæfð orðasöfn, þ. á m. staðla.

           Að öðru leyti skal málnefndin leitast við að kynna sér starfsemi
           erlendra málræktarstofnana og alþjóðlegt starf til eflingar
           þjóðtungum.

                                     3. gr.
            Skrifstofa Íslenskrar málnefndar ber heitið Íslensk málstöð og er
                   miðstöð þeirrar starfsemi sem málnefndin hefur með höndum.

                                     4. gr.
           Rekstur Íslenskrar málstöðvar annast sérfróður forstöðumaður. Hann
      skal jafnframt vera prófessor í íslenskri málfræði í heimspekideild með
    takmarkaða kennsluskyldu. Um veitingu starfsins fer eftir sömu reglum sem
           um önnur prófessorsembætti. Enn fremur skal leita álits Íslenskrar
                         málnefndar um umsækjendur áður en embættið er veitt.
        [Forstöðumaður ræður annað starfsfólk. Hann stjórnar daglegum rekstri
    málstöðvarinnar, gefur árlega skýrslu um starfsemi stöðvarinnar og leysir
                  af hendi önnur þau verkefni sem málnefndin felur honum.]^1)
                                                                          ^1)

   ^1)[2]L. 83/1997, 121. gr.

                                     5. gr.
        Starfsemi Íslenskrar málnefndar er kostuð af ríkisfé samkvæmt því sem
   veitt er í fjárlögum og hefur hún sjálfstæðan fjárhag.
        Aðrar tekjur málnefndar eru:

   a.
           styrkir til einstakra verkefna,
   b.
           greiðslur fyrir aðstoð eða verk sem unnin eru á vegum málnefndar,
   c.
           tekjur af útgáfu rita,
   d.
           gjafir.

                                     6. gr.
        Í Íslenskri málnefnd eiga sæti fimmtán menn, skipaðir af
   menntamálaráðherra. Auk þess er málnefndinni heimilt að bjóða
   einstaklingi, einum eða tveimur, setu í nefndinni ef hún telur það
   nefndarstarfinu til gagns.
        Háskólaráð, heimspekideild Háskóla Íslands og Orðabók Háskólans
   tilnefna einn mann hvert í nefndina og skipar ráðherra úr þeirra hópi
   formann og varaformann nefndarinnar.
        Níu nefndarmenn skipar ráðherra samkvæmt tilnefningu Örnefnanefndar,
   Kennaraháskóla Íslands, Ríkisútvarpsins, Þjóðleikhússins, Staðlaráðs
   Íslands, Samtaka móðurmálskennara, Rithöfundasambands Íslands,
   Blaðamannafélags Íslands og Hagþenkis. Loks skal ráðherra skipa þrjá menn
   frá öðrum stofnunum, félögum eða samtökum sem fást við málrækt eða hafa
   mikil áhrif á málfar almennings og skal að minnsta kosti einn þeirra vera
   úr röðum íðorðafólks.
        Innan málnefndar starfar fimm manna stjórn. Í stjórninni eiga sæti
   þeir þrír menn sem skipaðir eru skv. 2. mgr. og tveir menn sem málnefndin
   kýs úr hópi nefndarmanna. Formaður og varaformaður málnefndar eru
   jafnframt formaður og varaformaður stjórnar.
        Skipunartími nefndarinnar er fjögur ár.

                                     7. gr.
        Íslensk málnefnd kemur saman eigi sjaldnar en einu sinni á ári og
   ella þegar formaður boðar til fundar eða meiri hluti málnefndarmanna óskar
   þess.
        Stjórn málnefndarinnar hefur forustu fyrir starfsemi nefndarinnar.
   Stjórnin beitir sér fyrir einstökum málræktarverkefnum og annast í umboði
   nefndarinnar og í samvinnu við málstöðina afgreiðslu þeirra mála er
   nefndinni berast. Stjórnin heldur fundi eftir þörfum. Skylt er formanni að
   boða til stjórnarfundar ef stjórnarmaður eða forstöðumaður málstöðvar
   óskar þess.
        Málnefndin er ályktunarfær ef meiri hluti nefndarmanna er á fundi.
        Nú eru atkvæði jöfn og ræður þá atkvæði formanns.

                                     8. gr.
        Ef ágreiningur verður innan málnefndarinnar um túlkun þessara laga
   sker menntamálaráðherra úr.

                                     9. gr.
        Menntamálaráðherra er heimilt að setja nánari ákvæði í reglugerð^1)
   um Íslenska málnefnd og starfsemi Íslenskrar málstöðvar.

   ^1)Rg. 159/1987.

References

   Visible links
   1. http://www.althingi.is/dba-bin/lawformpr.pl?lnr=1990002
   2. file:///altext/stjt/1997.083.html
