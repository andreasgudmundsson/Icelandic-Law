                                    dálkum.

   --------------------------------------------------------------------------

  Lög um framkvæmd tiltekinna þátta í varnarsamstarfi Íslands og Bandaríkjanna

                              2000 nr. 82 23. maí

   --------------------------------------------------------------------------

              [2]Ferill málsins á Alþingi.   [3]Frumvarp til laga.

 Tóku gildi 2. júní 2000. Breytt með [4]l. 129/2004 (tóku gildi 31. des. 2005).

                    I. kafli. Orðskýringar og almenn ákvæði.
                             1. gr. Skilgreiningar.
     Í lögum þessum hafa eftirfarandi orð og hugtök merkingu sem hér segir:
       a. Varnarsamningurinn: Varnarsamningur milli lýðveldisins Íslands og
Bandaríkja Ameríku á grundvelli Norður-Atlantshafssamningsins frá 5. maí 1951 og
viðbætir við hann um réttarstöðu liðs Bandaríkjanna og eignir þeirra frá 8. maí
            1951 sem veitt var lagagildi með [5]lögum nr. 110/1951.
   b. Afleiddir samningar: Samningar milli Íslands og Bandaríkjanna sem byggðir
         eru á varnarsamningnum samkvæmt orðanna hljóðan eða eðli máls.
          c. Varnarliðið: Liðsmenn í varnarstöð Atlantshafsbandalagsins á
 Keflavíkurflugvelli úr herliði Bandaríkjanna og starfslið sem herliðinu fylgir
og er í þjónustu þess, enda hafi menn þessir hvorki ríkisfang né fasta búsetu á
 Íslandi heldur dveljist þar vegna framkvæmdar varnarsamningsins, og skyldulið
 þeirra. Til varnarliðsins teljast einnig liðsmenn herafla annarra aðildarríkja
    Norður-Atlantshafssamningsins sem uppfylla sömu skilyrði. Þá teljast til
   varnarliðsins í skilningi laga þessara einstakar samningsstofnanir herliðs
 Bandaríkjanna, hvort heldur sjóhers, landhers eða flughers, og aðrir aðilar er
    fara með gerð samninga fyrir bandarísk stjórnvöld vegna varnarliðsins og
   starfsemi því tengdrar, hvort sem þau eru staðsett hér á landi eða í öðrum
                                    löndum.
   d. Verksamningar: Samningar íslenskra aðila við varnarliðið um framkvæmdir á
   Íslandi í þágu varna landsins sem unnar eru á kostnað Bandaríkjanna og/eða
                            Atlantshafsbandalagsins.
     e. Samningar um kaup á vöru: Samningar við varnarliðið um kaup á vöru af
                             hendi íslenskra aðila.
   f. Samningar um kaup á þjónustu: Samningar við varnarliðið um kaup á þjónustu
                           af hendi íslenskra aðila.
     g. Starfssamningar: Vinnuréttarsamningar íslenskra aðila við varnarliðið.
          h. Forval: Opið forval til vals hæfra bjóðenda eftir auglýsingu
                            utanríkisráðuneytisins.
        i. Samningstilkynning: Tilkynning varnarliðsins um lausa samninga á
              grundvelli varnarsamningsins eða afleiddra samninga.
   j. Íslensk fyrirtæki: Fyrirtæki, óháð rekstrarfyrirkomulagi, sem uppfylla öll
                             eftirfarandi skilyrði:
       1. Eru skráð á Íslandi og starfrækja höfuðstöðvar sínar hér á landi.
        2. Eru landfræðilega staðsett á Íslandi og lúta íslenskri lögsögu.
     3. Fyrirsvarsmenn og lykilstarfsfólk fyrirtækjanna eru búsett á Íslandi.
   4. Önnur skilyrði sem leiðir af einstökum afleiddum samningum, eftir því sem
                                     við á.
    Heimilt er eftir eðli máls og í ljósi þeirra verkefna sem um ræðir í hverju
                  tilviki að setja enn fremur skilyrði um að:
         1. Meiri hluti stjórnarmanna fyrirtækjanna sé búsettur á Íslandi.
      2. Allt að 50 af hundraði veltu fyrirtækjanna séu af starfsemi þeirra á
                                    Íslandi.
     3. Allt að 80 af hundraði starfsliðs fyrirtækjanna séu búsett á Íslandi.
    k. Tengdir aðilar: Fyrirtæki eða einstaklingar sem falla undir eftirfarandi
                                 skilgreiningu:
     1. Aðilar, þar sem annar aðilinn, einstaklingur eða lögaðili, á beint eða
 óbeint meiri hluta hlutafjár eða stofnfjár í hinum aðilanum eða fer með meiri
     hluta atkvæðisréttar. Fyrrnefndi aðilinn telst móðurfyrirtæki en hinn
                          síðarnefndi dótturfyrirtæki.
   2. Aðilar, þar sem annar aðilinn, einstaklingur eða lögaðili, hefur með öðrum
hætti en greinir í 1. tölul. raunveruleg yfirráð yfir hinum. Fyrrnefndi aðilinn
           telst móðurfyrirtæki en hinn síðarnefndi dótturfyrirtæki.
        3. Lögaðilar, þar sem svo háttar til að sami aðili eða sömu aðilar,
  einstaklingar eða lögaðilar, eða tengdir aðilar skv. 1. eða 2. tölul., eiga
     meiri hluta hlutafjár, stofnfjár eða atkvæðisréttar í báðum eða öllum
 lögaðilunum, enda nemi eignarhlutur hvers þeirra um sig a.m.k. 10% af hlutafé,
   stofnfé eða atkvæðafjölda í viðkomandi lögaðilum. Sama á við ef aðili eða
 aðilar, einstaklingar eða lögaðilar, eða tengdir aðilar skv. 1. eða 2. tölul.,
sem eiga meiri hluta hlutafjár, stofnfjár eða atkvæðisréttar í lögaðila og hver
um sig á a.m.k. 10% hlutafjár, stofnfjár eða atkvæðisréttar í lögaðilanum, eiga
ásamt viðkomandi lögaðila meiri hluta hlutafjár, stofnfjár eða atkvæðisréttar í
   öðrum lögaðila. Til eignarhluta og atkvæðisréttar einstaklinga í lögaðilum
 samkvæmt þessum tölulið telst jafnframt eignarhluti og atkvæðisréttur maka og
                           skyldmenna í beinan legg.
             l. Íslenskir aðilar: Íslensk fyrirtæki og einstaklingar.
        m. Tilnefning íslenskra aðila: Tilkynning íslenskra stjórnvalda til
varnarliðsins um þau íslensku fyrirtæki eða einstaklinga sem heimilt er að semja
við skv. 2.4. tölul. 6. gr. viðbætis við varnarsamninginn og ákvæðum afleiddra
                                   samninga.
     n. Varnarsvæði: Landsvæði þau sem íslensk stjórnvöld hafa lagt til varna
landsins og lýst hafa verið samningssvæði samkvæmt ákvæðum varnarsamningsins og
  utanríkisráðherra fer með yfirstjórn á, sbr. ákvæði [6]laga nr. 106/1954, um
yfirstjórn mála á varnarsvæðunum o.fl., og ákvæði 10. tölul. 14. gr. auglýsingar
um staðfestingu forseta Íslands á reglugerð um Stjórnarráð Íslands, nr. 96/1969.
                             2. gr. Almenn ákvæði.
   Ekkert ákvæði laga þessara skal skýrt þannig að það raski úrslitayfirráðum
                        Íslands yfir íslenskum málefnum.
Ef brýnir öryggishagsmunir krefjast skal utanríkisráðherra heimilt að víkja frá
                       málsmeðferðarreglum laga þessara.
                               3. gr. Gildissvið.
  Lög þessi taka til allra samninga milli íslenskra aðila og varnarliðsins sem
   byggjast á ákvæðum varnarsamningsins og afleiddra samninga. Til samninga í
  þessum skilningi teljast allir samningar, hverju nafni sem nefnast, þar með
taldir verksamningar, samningar um kaup á vöru, samningar um kaup á þjónustu og
                                starfssamningar.
                              4. gr. Meginreglur.
Utanríkisráðuneytið tekur á móti öllum samningstilkynningum varnarliðsins sem í
    felst beiðni um tilnefningu íslenskra aðila. Heimild íslenskra aðila til
   samninga við varnarliðið er bundin því skilyrði að þeir hljóti tilnefningu
    utanríkisráðuneytisins sem samningsaðilar, í samræmi við ákvæði gildandi
milliríkjasamninga, sbr. nánar II. og III. kafla laga þessara. Utanríkisráðherra
 er þó heimilt í reglugerð að undanþiggja minni háttar samninga þessu skilyrði.
   Samningar íslenskra aðila við varnarliðið, sem gerðir eru án undanfarandi
   tilnefningar, eru ógildir. Sama gildir ef forsendur tilnefningar bresta á
   samningstíma eða ef tilnefnd fyrirtæki brjóta gegn ákvæðum 3. mgr. 8. gr.
 Samningar íslenskra og erlendra aðila við varnarliðið sem stríða gegn ákvæðum
        varnarsamningsins eða afleiddra samninga eru enn fremur ógildir.
           Utanríkisráðherra úrskurðar um gildi samninga skv. 2. mgr.
  Óheimilt er að vinna verk, flytja inn eða selja vöru, eða selja þjónustu eða
vinnu á grundvelli samninga sem utanríkisráðherra hefur úrskurðað ógilda skv. 3.
mgr. Þá er óheimilt að tollafgreiða vöru eða hafa milligöngu um greiðslu til eða
 frá útlöndum fyrir vöru eða þjónustu sem innt er af hendi á grundvelli slíkra
                                   samninga.

                          II. kafli. Starfssamningar.
                    5. gr. Starfsauglýsingar og mat umsókna.
    Utanríkisráðuneytið auglýsir laus störf hjá varnarliðinu og tekur á móti
umsóknum um þau, sbr. 4. tölul. 6. gr. viðbætis við varnarsamninginn. Ráðuneytið
          tilnefnir hæfa umsækjendur með hliðsjón af öryggishagsmunum.
                  6. gr. Skipan og starfsemi kaupskrárnefndar.
Íslenskir starfsmenn varnarliðsins á Íslandi skulu búa við sambærileg starfskjör
   og aðrir íslenskir launamenn. Utanríkisráðherra skipar kaupskrárnefnd sem
  úrskurðar um ráðningarkjör, launakjör og vinnuskilyrði íslenskra starfsmanna
       varnarliðsins þar sem varnarliðið er ekki aðili að kjarasamningum.
   Kaupskrárnefnd skal skipuð þremur mönnum til tveggja ára í senn. Einn skal
   skipaður að fenginni tilnefningu Alþýðusambands Íslands, annar að fenginni
   tilnefningu Samtaka atvinnulífsins og formaður án tilnefningar. Úrskurðir
kaupskrárnefndar eru fullnaðarúrskurðir á stjórnsýslustigi, nema í þeim tilvikum
      þar sem utanríkisráðherra heimilar í reglugerð kæru til kærunefndar
                               kaupskrárnefndar.
   Utanríkisráðherra skal í reglugerð kveða nánar á um skipan, starfshætti og
       viðmiðunarreglur kaupskrárnefndar og kærunefndar kaupskrárnefndar.

      III. kafli. Verksamningar og samningar um kaup á vöru eða þjónustu.
                   7. gr. Skipan og starfsemi forvalsnefndar.
 Sérstök forvalsnefnd er utanríkisráðuneytinu til aðstoðar við meðferð annarra
                          samninga en starfssamninga.
Forvalsnefnd skal skipuð þremur mönnum til tveggja ára í senn. Utanríkisráðherra
skipar fulltrúa utanríkisráðuneytisins sem formann nefndarinnar og tvo sérfróða
   menn á sviði útboða og samningsgerðar til viðbótar. Úrskurðum nefndarinnar
                    verður ekki skotið til æðra stjórnvalds.
   Utanríkisráðherra skal í reglugerð kveða nánar á um skipan, starfshætti og
                        viðmiðunarreglur forvalsnefndar.
                    8. gr. Verklagsreglur við mat samninga.
   Utanríkisráðuneytið metur samningstilkynningar varnarliðsins í samráði við
  forvalsnefnd með hliðsjón af öryggishagsmunum og tilgreinir þau skilyrði sem
   fyrirtæki þurfa að uppfylla til að teljast íslensk fyrirtæki, sbr. ákvæði
   j-liðar 1. gr., þar með talin sértæk skilyrði sem leiða kann af einstökum
afleiddum samningum.^1) Ráðuneytið auglýsir opið forval íslenskra viðskiptaaðila
 með hæfilegum fyrirvara og á áberandi hátt þar sem fram koma almenn og sértæk
                     skilyrði, nema ákvæði 9. gr. eigi við.
 Að loknum forvalsfresti skal forvalsnefnd leggja mat á þá aðila sem tekið hafa
 þátt í forvalinu og velja hæfa aðila. Þeir skulu vera íslensk fyrirtæki, hafa
   viðhlítandi verkreynslu á samningssviðinu og tæknilega getu, tækjabúnað og
 nægilega fjárhagslega burði til að efna þann samning sem í boði er. Við mat á
fyrirtækjum ber enn fremur að taka mið af íslenskum öryggishagsmunum og almennum
    öryggissjónarmiðum. Einnig skal ganga úr skugga um að fyrirtæki uppfylli
      sérstakar kröfur sem kann að leiða af einstökum afleiddum samningum.
 Utanríkisráðuneytið tilnefnir hæfa aðila samkvæmt ákvörðun forvalsnefndar til
                                 varnarliðsins.
   Tilnefndum fyrirtækjum er óheimilt að hafa samráð um tilboðsgerð við önnur
fyrirtæki, sbr. ákvæði [7]10. gr. samkeppnislaga, nr. 8/1993. Tengdum aðilum er
      óheimilt að taka þátt í sama útboði vegna samninga við varnarliðið.
    Við framkvæmd forvals skal að öðru leyti byggt á verklagsreglum laga og
          reglugerða um opinber innkaup, eftir því sem við getur átt.
                                ^1)[8]Rg. 493/2003.
                    9. gr. Undantekningar frá forvalsskyldu.
 Þrátt fyrir ákvæði 8. gr. er utanríkisráðuneytinu heimilt, að fenginni umsögn
forvalsnefndar, að víkja frá skyldunni um opið forval og tilnefna viðskiptaaðila
   án forvals þegar um sérstakar gerðir samninga er að ræða. Þetta gildir um
                              eftirfarandi tilvik:
       1. Þegar ljóst er að aðeins einn aðili uppfyllir nauðsynleg skilyrði.
        2. Þegar um er að ræða samninga sem stafa af þeim lagaskyldum sem á
 sveitarfélög eru lagðar að íslenskum rétti og varnarliðinu ber að sinna fyrir
                          hönd íbúa á varnarsvæðunum.
    3. Þegar um er að ræða samninga sem lúta að verkframkvæmd eða þjónustu sem
felur í sér aðgang að trúnaðarupplýsingum í ríkum mæli og öryggishagsmunir mæla
                                 gegn forvali.
Heimilt er utanríkisráðherra í reglugerð^1) að kveða á um frekari undanþágur frá
                forvalsskyldu ef sérstakar ástæður mæla með því.
                                ^1)[9]Rg. 493/2003.

                            IV. kafli. Ýmis ákvæði.
                   10. gr. Aðgangur og umferð um varnarsvæði.
 Íslenskum starfsmönnum og öðrum sem eru ekki á ábyrgð varnarliðsins er heimill
   aðgangur að varnarsvæðunum ef þeir eiga þangað lögmæt erindi og hafa gilda
 aðgangsheimild, útgefna af sýslumanninum á Keflavíkurflugvelli, í samræmi við
ákvæði laga þessara og ákvæði loftferðalaga. Heimilt er að takmarka eða synja um
      aðgangsheimild af öryggisástæðum eða ef allsherjarregla krefst þess.
 Utanríkisráðherra skal í reglugerð^1) kveða nánar á um för manna inn og út af
   varnarsvæðunum og um dvöl manna á þeim. Brot á reglunum varða tímabundinni
   sviptingu aðgangsheimildar samkvæmt ákvörðun sýslumanns eða varanlegri við
 ítrekuð brot. Sérlega alvarleg brot varða sektum eða fangelsi allt að tveimur
                                     árum.
                               ^1)[10]Rg. 293/2002.
            11. gr. Undanþága varnarliðsins frá sköttum og gjöldum.
 Varnarliðið skal undanþegið sköttum og gjöldum með þeim hætti sem greinir í 7.
gr. viðbætis við varnarsamninginn, sbr. og [11]48. gr. laga um virðisaukaskatt,
 nr. 50/1988, með síðari breytingum. Að fenginni staðfestingu utanríkisráðherra
nær undanþága þessi einnig til erlendra fyrirtækja sem starfa einvörðungu innan
  varnarsvæðanna og reka þar starfsemi í þágu varnarliðsins. Þá skal starfsemi
 Ratsjárstofnunar undanþegin sköttum og gjöldum á sama hátt. Einstakir liðsmenn
varnarliðsins og skyldulið njóta [tekjuskattsfrelsis],^1) sbr. 1. tölul. 7. gr.
  viðbætis við varnarsamninginn, en greiða óbeina skatta og gjöld eins og menn
    heimilisfastir á Íslandi, sbr. 1. tölul. 6. gr. viðbætisins, þó með þeim
  undanþágum sem leiðir af 8. gr. hans og endurgreiðsluheimild 43. gr. laga um
                    virðisaukaskatt, með síðari breytingum.
                           ^1)[12]L. 129/2004, 138. gr.
                              12. gr. Gildistaka.
                         Lög þessi öðlast þegar gildi.

                            Ákvæði til bráðabirgða.
 I. Þrátt fyrir ákvæði 12. gr. laga þessara taka ákvæði þeirra um samninga við
      varnarliðið, aðra en starfssamninga, ekki gildi fyrr en 1. maí 2001.
 Þrátt fyrir ákvæði laga þessara skal utanríkisráðuneytinu heimilt að tilnefna
 verktaka til samninga við varnarliðið án forvals og með óbreyttum kjörum vegna
verklegra framkvæmda sem greiddar eru af bandarískum stjórnvöldum, í samræmi við
               samninga Íslands og Bandaríkjanna þar að lútandi.
II. Áður en samningar við varnarliðið, sem getið er um í lögum þessum og gerðir
   hafa verið fyrir gildistöku laganna og ekki sætt forvalsmeðferð, koma til
  framlengingar er heimilt, að tillögu forvalsnefndar, að ákveða að fram skuli
fara forval og hæfir aðilar tilnefndir skv. III. kafla laganna. Sé þessi heimild
   nýtt gilda ákvæði 4. gr., svo og önnur ákvæði laganna eftir því sem við á.

References

   Visible links
   1. http://www.althingi.is/dba-bin/lawformpr.pl?lnr=2000082
   2. http://www.althingi.is/dba-bin/ferill.pl?ltg=125&mnr=405
   3. http://www.althingi.is/altext/125/s/0663.html
   4. file:///altext/stjt/2004.129.html
   5. file://1951110.html
   6. file://1954106.html
   7. file://1993008.html
   8. file://ekkitil/ekkitil.html?REGL/2003493
   9. file://ekkitil/ekkitil.html?REGL/2003493
  10. file://ekkitil/ekkitil.html?REGL/2002293
  11. file://1988050.html#g48
  12. file:///altext/stjt/2004.129.html
