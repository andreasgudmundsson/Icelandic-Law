
   --------------------------------------------------------------------------

                             Lög um listamannalaun

                             2009 nr. 57 27. apríl

   --------------------------------------------------------------------------

                 Ferill málsins á Alþingi.   Frumvarp til laga.

                            Tóku gildi 1. maí 2009.
                                1. gr. Hlutverk.
    Í þeim tilgangi að efla listsköpun í landinu veitir Alþingi árlega fé af
    fjárlögum til þess að launa listamenn í samræmi við ákvæði laga þessara.
                              2. gr. Launasjóðir.
                Starfslaun listamanna skulu veitt úr sex sjóðum:
                              a. launasjóði hönnuða,
                          b. launasjóði myndlistarmanna,
                             c. launasjóði rithöfunda,
                          d. launasjóði sviðslistafólks,
                         e. launasjóði tónlistarflytjenda,
                             f. launasjóði tónskálda.
           Auk starfslauna er sjóðunum heimilt að veita ferðastyrki.
Yfirumsjón með sjóðunum er í höndum stjórnar listamannalauna. Sérstakar nefndir
                    annast úthlutun starfslauna úr sjóðunum.
                                 3. gr. Stjórn.
 Menntamálaráðherra skipar þrjá menn í stjórn listamannalauna til þriggja ára í
 senn, einn samkvæmt tilnefningu Bandalags íslenskra listamanna, einn samkvæmt
    tilnefningu Listaháskóla Íslands og einn án tilnefningar. Varamenn skulu
    skipaðir með sama hætti. Ráðherra skipar formann og varaformann úr hópi
aðalmanna. Ekki er heimilt að skipa sama mann aðalmann í stjórn listamannalauna
                     lengur en tvö samfelld starfstímabil.
     Stjórnin gerir tillögu til ráðherra um stefnu og áherslur við úthlutun
  listamannalauna til þriggja ára í senn og hefur eftirlit með að skilyrðum um
starfslaun sé fylgt. Stjórninni er heimilt að færa umsóknir á milli sjóða, sbr.
                                     2. gr.
Ráðherra er heimilt að fela stjórninni að reka sérstaka skrifstofu eða semja við
                til þess bæra aðila að annast umsýslu sjóðanna.
Kostnaður vegna umsýslu sjóðanna greiðist af fjárveitingum til listamannalauna.
                               4. gr. Starfslaun.
Starfslaun skulu nema 266.737 kr. á mánuði á verðlagi fjárlaga 2009. Starfslaun
   eru veitt til listamanns sem telst sjálfstætt starfandi í listgrein sinni.
Fjárhæð starfslauna skal koma til endurskoðunar við afgreiðslu fjárlaga ár hvert
            með tilliti til þróunar launa, verðlags og efnahagsmála.
  Þeir sem taka starfslaun skulu vera á skrá hjá stjórn listamannalauna og fá
   greidd starfslaun mánaðarlega. Þeir sem njóta starfslauna í sex mánuði eða
    lengur skulu ekki gegna fullu starfi meðan á starfslaunatímanum stendur.
  Starfslaunaþegar skulu skila skýrslu um störf sín á starfslaunatímanum eigi
    síðar en ári eftir að honum lýkur. Stjórn listamannalauna má fella niður
starfslaun sem veitt eru til lengri tíma en sex mánaða ef talið er að viðkomandi
               listamaður sinni ekki list sinni að mati stjórnar.
                           5. gr. Fjöldi starfslauna.
     Samanlögð starfslaun miðast við 1.600 mánaðarlaun eða 133,33 árslaun.
                          6. gr. Launasjóður hönnuða.
    Launasjóður hönnuða veitir árlega starfslaun og styrki sem svara til 50
                                 mánaðarlauna.
   Þriggja manna nefnd, sem ráðherra skipar árlega samkvæmt tillögum samtaka
hönnuða og arkitekta, úthlutar fé úr launasjóði hönnuða. Varamenn skulu skipaðir
           með sama hætti. Úthlutunarnefndin skiptir með sér verkum.
                      7. gr. Launasjóður myndlistarmanna.
Launasjóður myndlistarmanna veitir árlega starfslaun og styrki sem svara til 435
                                 mánaðarlauna.
   Þriggja manna nefnd, sem ráðherra skipar árlega samkvæmt tillögum Sambands
 íslenskra myndlistarmanna, úthlutar fé úr launasjóði myndlistarmanna. Varamenn
    skulu skipaðir með sama hætti. Úthlutunarnefndin skiptir með sér verkum.
                         8. gr. Launasjóður rithöfunda.
  Launasjóður rithöfunda veitir árlega starfslaun og styrki sem svara til 555
                                 mánaðarlauna.
       Þriggja manna nefnd, sem ráðherra skipar árlega samkvæmt tillögum
Rithöfundasambands Íslands, úthlutar fé úr launasjóði rithöfunda. Varamenn skulu
       skipaðir með sama hætti. Úthlutunarnefndin skiptir með sér verkum.
                      9. gr. Launasjóður sviðslistafólks.
Launasjóður sviðslistafólks veitir árlega starfslaun og styrki sem svara til 190
                                 mánaðarlauna.
       Þriggja manna nefnd, sem ráðherra skipar árlega samkvæmt tillögum
Leiklistarsambands Íslands, úthlutar fé úr launasjóði sviðslistafólks. Varamenn
    skulu skipaðir með sama hætti. Úthlutunarnefndin skiptir með sér verkum.
                    10. gr. Launasjóður tónlistarflytjenda.
Launasjóður tónlistarflytjenda veitir árlega starfslaun og styrki sem svara til
                               180 mánaðarlauna.
   Þriggja manna nefnd, sem ráðherra skipar árlega, úthlutar fé úr launasjóði
  tónlistarflytjenda. Skulu tveir nefndarmanna tilnefndir af Félagi íslenskra
  hljómlistarmanna og einn af Félagi íslenskra tónlistarmanna. Varamenn skulu
       skipaðir með sama hætti. Úthlutunarnefndin skiptir með sér verkum.
                         11. gr. Launasjóður tónskálda.
   Launasjóður tónskálda veitir árlega starfslaun og styrki sem svara til 190
                                 mánaðarlauna.
    Ráðherra skipar árlega þriggja manna nefnd sem úthlutar fé úr launasjóði
 tónskálda. Tónskáldafélag Íslands tilnefnir tvo fulltrúa og Félag tónskálda og
 textahöfunda tilnefnir einn fulltrúa. Varamenn skulu skipaðir með sama hætti.
                   Úthlutunarnefndin skiptir með sér verkum.
                           12. gr. Lengd starfslauna.
  Starfslaun skulu veitt til 6, 9, 12, 18 eða 24 mánaða. Heimilt er að úthluta
  starfslaunum til skemmri tíma en hálfs árs, þó aldrei skemur en til þriggja
  mánaða. Sú upphæð sem varið er til þessa, sem og til ferðastyrkja, skal ekki
vera hærri en nemur 10% þeirra mánaðarlauna sem hver sjóður hefur til úthlutunar
                                    árlega.
   Ef starfslaunum er úthlutað til einstaklinga vegna afmarkaðra verkefna er
                      heimilt að víkja frá ákvæðum 1. mgr.
Miða skal við að fjórðungur heildarstarfslauna hvers sjóðs samkvæmt lögum þessum
   verði að jafnaði veittur til listamanna sem taka laun í eitt ár eða meira.
   Heimilt er að úthluta starfslaunum til lengri tíma en 24 mánaða, þó aldrei
                            lengur en til 36 mánaða.
                          13. gr. Reglugerðarheimild.
Ráðherra er heimilt að setja með reglugerð nánari ákvæði um framkvæmd laganna í
  heild eða einstakar greinar þeirra, þar á meðal um skilgreiningu á því hvað
 teljist fullt starf, sbr. 2. mgr. 4. gr., og um tilhögun tilnefninga af hálfu
tilnefningaraðila í úthlutunarnefndir, sbr. 6.11. gr. Þá skal enn fremur setja
nánari ákvæði í reglugerð um skilmála fyrir veitingu starfslauna, þar með talið
           um endurgreiðslu þeirra ef gegn þeim skilmálum er brotið.
Við framkvæmd þessarar greinar skal haft samráð við samtök listamanna eftir því
                            sem við á hverju sinni.
                              14. gr. Málsmeðferð.
 Ákvarðanir skv. 6.11. gr. eru endanlegar á stjórnsýslustigi og sæta ekki kæru
                                 til ráðherra.
                              15. gr. Gildistaka.
 Lög þessi öðlast þegar gildi. Fyrirmæli um úthlutun úr launasjóðum listamanna
                       koma til framkvæmda á árinu 2010.
                            Ákvæði til bráðabirgða.
  I. Þrátt fyrir ákvæði 5. gr. skulu samanlögð starfslaun árið 2010 miðast við
             1.325 mánaðarlaun og árið 2011 við 1.465 mánaðarlaun.
  II. Þrátt fyrir ákvæði 6.11. gr. skulu starfslaun og styrkir til listamanna
                     árin 2010 og 2011 vera sem hér segir:
   a. Starfslaun og styrkir hönnuða árið 2010 skulu miðast við 20 mánaðarlaun og
                         árið 2011 við 35 mánaðarlaun.
      b. Starfslaun og styrkir myndlistarmanna árið 2010 skulu miðast við 360
                 mánaðarlaun og árið 2011 við 400 mánaðarlaun.
        c. Starfslaun og styrkir rithöfunda árið 2010 skulu miðast við 505
                 mánaðarlaun og árið 2011 við 530 mánaðarlaun.
      d. Starfslaun og styrkir sviðslistafólks árið 2010 skulu miðast við 160
                 mánaðarlaun og árið 2011 við 175 mánaðarlaun.
    e. Starfslaun og styrkir tónlistarflytjenda árið 2010 skulu miðast við 150
                 mánaðarlaun og árið 2011 við 165 mánaðarlaun.
   f. Starfslaun og styrkir tónskálda árið 2010 skulu miðast við 130 mánaðarlaun
                       og árið 2011 við 160 mánaðarlaun.
 III. Listamenn sem notið höfðu listamannalauna í nokkur ár fyrir 31. desember
   1991 og höfðu þá náð 60 ára aldri skulu njóta sérstakra framlaga samkvæmt
                       ákvörðun stjórnar listamannalauna.
