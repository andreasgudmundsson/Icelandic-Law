
   --------------------------------------------------------------------------

   Lög um fullnustu refsidóma, sem kveðnir hafa verið upp í Danmörku, Finnlandi,
                                                       Noregi eða Svíþjóð, o.fl.

                            1963 nr. 69 12. desember

   --------------------------------------------------------------------------

                                   I. kafli.
                         Fullnusta sektarrefsinga o.fl.
                                     1. gr.
        Fullnægja má hér á landi sektarrefsingu, sem aðila hefur verið gerð í
                                     Danmörku, Finnlandi, Noregi eða Svíþjóð.
          Sama gildir um ákvarðanir, sem varða upptöku eignar, sakarkostnað í
   opinberum refsimálum og einkarefsimálum og hald á eignum grunaðs manns til
         tryggingar sektargreiðslu, eignarupptöku, skaðabótum, miskabótum eða
                                                  sakarkostnaði í refsimálum.

                                     2. gr.
           Fullnægja má í Danmörku, Finnlandi, Noregi eða Svíþjóð ákvörðunum,
       sem gerðar hafa verið hér á landi og eru sams konar þeim, sem í 1. gr.
                                                                       getur.

                                   II. kafli.
                        Fullnusta refsivistardóma o.fl.
                                     3. gr.
              Fullnægja má hér á landi dönskum dómum um fængsel og hæfte,
     finnskum dómum um tukthus og fängelse, norskum dómum um fengsel og
            hefte og sænskum dómum um straffarbete og fängelse, enda sé
       dómfelldi íslenskur ríkisborgari eða heimilisfastur hér á landi, þegar
   fullnusta skal fram fara. Sama gildir, ef dómfelldi er staddur hér á landi
                               og haganlegast þykir að fullnægja dóminum hér.
         Ákvæði 1. mgr. taka einnig til þess, eftir því sem við á, er afplána
                                                   skal fésekt með refsivist.

                                     4. gr.
          Færa skal refsingu til samsvarandi refsitegundar að íslenskum lögum
             og um jafnlangan tíma. Skal þá fængsel í Danmörku, tukthus í
          Finnlandi, fengsel í Noregi og straffarbete í Svíþjóð svara til
       fangelsis, en hæfte í Danmörku, fängelse í Finnlandi og Svíþjóð og
     hefte í Noregi svara til varðhalds. Dómsmálaráðherra getur þó ákveðið,
           að fangelsisrefsing komi í stað hinna síðarnefndu refsitegunda, ef
                         refsivist hefur verið dæmd 3 mánuði eða lengri tíma.

                                     5. gr.
        Fangelsisrefsingu eða varðhalds, sem dæmd hefur verið hér á landi, má
       fullnægja í Danmörku, Finnlandi, Noregi eða Svíþjóð, enda sé dómfelldi
     ríkisborgari viðkomandi lands eða eigi þar heimilisfang, þegar fullnusta
   skal fram fara. Sama gildir, ef dómfelldi er staddur í viðkomandi landi og
                                  haganlegast þykir að fullnægja dóminum þar.
         Ákvæði 1. mgr. taka einnig til þess, eftir því sem við á, er afplána
                                                   skal fésekt með refsivist.

                                     6. gr.
        Nú er maður fluttur samkvæmt ákvæðum 5. gr. til Danmerkur, Finnlands,
     Noregs eða Svíþjóðar til að taka út refsivist, og skal þá, eftir því sem
   við á, farið eftir ákvæðum [2]7. og [3]17. gr. laga nr. 7/1962, um framsal
                     sakamanna til Danmerkur, Finnlands, Noregs og Svíþjóðar.

                                  III. kafli.
         Umsjón með mönnum, sem dæmdir hafa verið skilorðsbundnum dómi.
                                     7. gr.
            Ákveða má, að umsjón fari fram hér á landi með mönnum, sem umsjón
    skulu sæta samkvæmt skilorðsbundnum refsidómum, er upp hafa verið kveðnir
    í Danmörku, Finnlandi, Noregi eða Svíþjóð. Skilyrði, sem sett eru í hinum
      skilorðsbundna dómi, skulu þá hafa gildi hér á landi, eftir því sem við
                                                                   getur átt.

                                     8. gr.
        Nú hefur umsjón verið ákveðin eftir 7. gr., og skal þá, eftir því sem
       við á, beita ákvæðum VI. kafla almennra [4]hegningarlaga, nr. 19/1940,
    sbr. [5]lög nr. 22/1955. Ef dómstóll ákveður fullnustu refsingar samkvæmt
     skilorðsbundnum dómi, fer um tegund og lengd refsivistar eftir reglum 4.
                                                                          gr.

                                     9. gr.
           Nú hefur maður, sem dæmdur hefur verið skilorðsbundnum refsidómi í
     Danmörku, Finnlandi, Noregi eða Svíþjóð, orðið sannur að sök hér á landi
     um refsivert atferli, og er þá heimilt, enda þótt umsjón hafi ekki verið
     ákveðin hér eftir 7. gr., að dæma bæði málin í einu lagi eftir reglum 3.
   og 4. málsl. [6]60. gr. laga nr. 19/1940, sbr. [7]7. gr. laga nr. 22/1955.

                                    10. gr.
        Dómsmálaráðherra er heimilt þegar atvik mæla með því, að fela þar til
    bærum opinberum aðila í því landi, þar sem skilorðsdómur var upp kveðinn,
     að veita úrlausnir í málum, þegar til álita kemur eftir ákvæðum 8. og 9.
                                          gr. að breyta skilorðsbundnum dómi.

                                    11. gr.
                       Umsjón og aðrar ráðstafanir, sem ákveðnar hafa verið í
           skilorðsbundnum refsidómi, upp kveðnum hér á landi, má framkvæma í
                                     Danmörku, Finnlandi, Noregi eða Svíþjóð.
           Nú hafa opinberir aðilar í Danmörku, Finnlandi, Noregi eða Svíþjóð
    tekið við umsjón með dómfelldum manni samkvæmt 1. mgr., og koma þá ákvæði
           íslenskra hegningarlaga um skilorðsbundna refsidóma því aðeins til
       framkvæmdar, að dómfelldi verði sannur að sök hér á landi um refsivert
     atferli, eða að þar til bær opinber aðili í einhverju áðurgreindra ríkja
                feli íslenskum dómstóli að veita úrlausn um breytingu á hinum
                                                         skilorðsbundna dómi.
                Ef þar til bær opinber aðili í því landi, sem tekið hefur við
            umsjóninni, ákveður lengingu skilorðstímans eða breytingu á öðrum
        skilyrðum, sem mælt eru í dóminum, hafa slíkar ákvarðanir gildi hér á
                                                                       landi.

                                    12. gr.
         Ákvarðanir, sem teknar eru í Danmörku, Finnlandi, Noregi eða Svíþjóð
        um fullnustu refsingar fyrir verknað, sem skilorðsbundinn dómur hefur
            gengið um hér á landi, skulu hafa sömu réttaráhrif og samsvarandi
             ákvarðanir, sem gerðar eru eftir reglum íslenskra hegningarlaga.
                 Nú hefur maður, sem hlotið hefur hér á landi skilorðsbundinn
       refsidóm, verið dæmdur í Danmörku, Finnlandi, Noregi eða Svíþjóð fyrir
      refsivert atferli, framið á skilorðstímanum, en ekki hefur í hinum nýja
      dómi verið haggað við ákvæðum skilorðsbundna dómsins, og skal þá, eftir
      því sem við á, beita reglum [8]59. og [9]60. gr. laga nr. 19/1940, sbr.
                                       [10]6. og [11]7. gr. laga nr. 22/1955.

                                   IV. kafli.
         Umsjón með mönnum, sem fengið hafa reynslulausn úr refsivist.
                                    13. gr.
          Heimilt er að koma á umsjón hér á landi með mönnum, sem hlotið hafa
       reynslulausn, eftir að hafa tekið út refsivist í fængsel í Danmörku,
                 tukthus eða fängelse í Finnlandi, fengsel í Noregi eða
                                     straffarbete eða fängelse í Svíþjóð.

                                    14. gr.
                Nú hefur umsjón samkvæmt 13. gr. verið ákveðin og koma þá til
   framkvæmdar um hana, eftir því sem við á, reglur almennra hegningarlaga um
                                                    reynslulausn úr fangelsi.
        Heimilt er dómsmálaráðherra, þegar sérstakar ástæður mæla með því, að
     fella niður eitt eða fleiri settra skilyrða, eða setja ný í þeirra stað,
          er svari til hinna settu skilyrða, eftir því, sem við verður komið.
           Nú hefur verið tekin lögmæt ákvörðun um, að viðkomandi maður skuli
         taka út refsingu þá, sem eftir stendur, og fer þá um tegund og lengd
                                              refsivistar eftir reglum 4. gr.

                                    15. gr.
        Ef maður, sem fengið hefur reynslulausn í Danmörku, Finnlandi, Noregi
   eða Svíþjóð, verður hér á landi dæmdur sekur um refsivert atferli, má láta
      hann taka út refsingu þá, sem eftir stendur, og fer um það eftir reglum
         almennra hegningarlaga um reynslulausn. Skiptir hér ekki máli, þó að
                             umsjón samkvæmt 13. gr. hafi ekki verið ákveðin.

                                    16. gr.
           Dómsmálaráðherra er heimilt, þegar atvik mæla með því, að fela þar
    til bærum opinberum aðila í því landi, þar sem reynslulausn var veitt, að
   taka ákvarðanir um málefni, sem varða brot á skilyrðum fyrir reynslulausn.

                                    17. gr.
            Umsjón með mönnum, sem fengið hafa reynslulausn úr fangelsi hér á
        landi, má framkvæma í Danmörku, Finnlandi, Noregi og Svíþjóð. Nú hafa
         opinberir aðilar í Danmörku, Finnlandi, Noregi eða Svíþjóð tekið við
    umsjón samkvæmt 1. mgr. með manni, sem reynslulausn hefur hlotið, og koma
   þá ákvæði íslenskra hegningarlaga um brot gegn reynslulausnarskilyrðum því
        aðeins til framkvæmdar, að viðkomandi maður verði sannur að sök hér á
    landi um refsivert atferli, eða að þar til bær opinber aðili í því landi,
   sem umsjón hefur á hendi, feli dómsmálaráðherra Íslands að taka ákvarðanir
                                             varðandi önnur brot á skilyrðum.
                Ef þar til bær opinber aðili í því landi, sem tekið hefur við
      umsjóninni, breytir skilyrðum reynslulausnar, skulu þær ákvarðanir hafa
                                                           gildi hér á landi.

                                    18. gr.
        Ákvarðanir, sem teknar eru í Danmörku, Finnlandi, Noregi eða Svíþjóð,
        um að maður, sem reynslulausn hefur hlotið hér á landi, skuli að nýju
   settur í refsivist, skulu hafa sömu réttaráhrif og samsvarandi ákvarðanir,
                         sem gerðar eru eftir reglum íslenskra hegningarlaga.

                                   V. kafli.
            Umsjón með mönnum, sem fengið hafa skilorðsbundna náðun.
                                    19. gr.
           Nú hefur maður hlotið uppgjöf á refsivist að öllu eða nokkru leyti
     með náðun, en það skilyrði sett, að hann skuli háður umsjón, og gilda þá
                  ákvæði 13.16. gr. og 1. mgr. 17. gr., eftir því sem við á.

                                   VI. kafli.
                                 Almenn ákvæði.
                                    20. gr.
         Fullnusta refsingar o.fl. og ákvörðun um umsjón hér á landi samkvæmt
   1., 3., 7., 13. og 19., sbr. 13. gr., kemur því aðeins til framkvæmdar, að
            tilmæli um það komi frá þar til bærum opinberum aðila í Danmörku,
   Finnlandi, Noregi eða Svíþjóð. Dómsmálaráðherra ákveður, hvort verða skuli
                                                              við tilmælunum.

                                    21. gr.
          Tilmæli, sem um getur í 20. gr., verða því aðeins tekin til greina,
    að fullnægja megi ákvörðun þeirri, sem tilmælin lúta að, í því landi, þar
                                                            sem hún var gerð.

                                    22. gr.
            Nú hefur verið ákveðið, að maður skuli taka út refsivist eða sæta
     umsjón hér á landi samkvæmt lögum þessum, og getur hann þá borið lögmæti
     þeirrar ákvörðunar undir dómstóla. Með málið skal fara eftir reglum laga
                                                   um meðferð opinberra mála.
         Þó að ákvörðun sé borin undir dómstóla samkvæmt framansögðu, frestar
            það ekki framkvæmd hennar, nema svo verði ákveðið í dómsúrskurði.

                                    23. gr.
             Fullnusta refsingar o.s.frv. eftir 1. og 3. gr. skal fara fram í
                                       samræmi við fyrirmæli íslensks réttar.
        Reglur íslensks réttar um reynslulausn og náðun skulu einnig koma til
                                                 greina, eftir því sem við á.

                                    24. gr.
            Eftir að fullnusta refsingar eða umsjón hefur verið ákveðin hér á
        landi samkvæmt lögum þessum, verður saksókn til refsingar ekki höfðuð
    fyrir verknað, sem um er fjallað í ákvörðun þeirri, sem tekin hefur verið
                                   í Danmörku, Finnlandi, Noregi eða Svíþjóð.

                                    25. gr.
           Um kostnað af ráðstöfunum, sem gerðar eru eftir lögum þessum hér á
   landi á grundvelli ákvarðana, sem teknar hafa verið í Danmörku, Finnlandi,
       Noregi eða Svíþjóð, fer eftir sömu reglum og um kostnað af samsvarandi
     ráðstöfunum, sem framkvæmdar eru eftir ákvörðunum, sem teknar hafa verið
                                                                 hér á landi.

                                    26. gr.
              Dómsmálaráðuneytið ber fram tilmæli til stjórnvalda í Danmörku,
   Finnlandi, Noregi eða Svíþjóð um fullnustu refsingar o.fl. og um framkvæmd
           umsjónar eftir ákvæðum 2., 5., 11., 17. eða 19., sbr. 17. gr. laga
                                                                     þessara.

                                    27. gr.
              Dómsmálaráðherra ákveður, hvenær lög þessi koma til framkvæmdar
                        gagnvart hverju einstöku ríki, sem í 1. gr. getur.^1)

   ^1)Lög þessi öðluðust gildi gagnvart Danmörku, Finnlandi, Noregi og
   Svíþjóð hinn 1. janúar 1964, skv. augl. B 224/1963.

References

   Visible links
   1. http://www.althingi.is/dba-bin/lawformpr.pl?lnr=1963069
   2. file://1962007.html#g7
   3. file://1962007.html#g17
   4. file://1940019.html
   5. file:///altext/stjtnr.html#1955022
   6. file://1940019.html#g60
   7. file:///altext/stjtnr.html#1955022?g7
   8. file://1940019.html#g59
   9. file://1940019.html#g60
  10. file:///altext/stjtnr.html#1955022?g6
  11. file:///altext/stjtnr.html#1955022?g7
