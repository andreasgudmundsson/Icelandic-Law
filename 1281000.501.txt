
   --------------------------------------------------------------------------

                                                                         Jónsbók

                                      1281

   --------------------------------------------------------------------------

                                  Kaupabálkr.
                                    Kap. 20.
                 Ef menn tveir eða fleiri eigu einn grip saman.

   Alla þá gripi er menn eigu saman, hvárt sem þat er akr eða teigar, hús eða
   aðra hluti, þá er skipti fær á komit, þá skal sá skipti ráða er skipta
   vill En þar sem tveir menn eða fleiri eigu einn grip saman, þann eigi fær
   skipti á komit svá at eigi verði skaði af, eða þann er annarr vill gagn af
   hafa, en annarr órækir eða má eigi, bjóði þeim fyrst er til móts eigu við
   hann. Nú vilja þeir eigi kaupa, þá hluti, hverr kaupa skal, ok leysi sá er
   hlýtr eptir því sem skynsamir menn meta, eða seli hverjum er hann vill, ok
   lúki þeim sinn hluta verðs. Vilja þeir eigi við taka, hafi at ósekju þar
   til er hinir heimta ok ábyrgist sem sitt fé

                                  Þjófabálkr.

                                    Kap. 14.
                         Um fund, ef maðr finnr fémætt.

   Ef maðr finnr fjárhlut manns ok hefir eigandi glatat, þá skal hann lýsa
   fyrir mönnum. Nú skal maðr í ljósi fé hafa ok nýta sér, ok þó at eigandi
   komi þá eptir er slitit er, þá bætir hann engu fyrir. En sá er sér kallar,
   hann skal hafa til tveggja skilríkra manna vitni, at þat er hans fé , þá
   lætr hinn at lögum laust, ellar eignast hann. Nú fara fleiri menn at götu
   saman ok finnr sá fund er fyrstr gengr, þá eigu þeir allir saman ok þeir
   er eptir fara. Ekki eigu þeir í er um ganga. Nú fara menn á skipi saman ok
   finna fund þann er fjár er verðr, þá skulu þeir skipta at jafnaði sín á
   milli.

References

   Visible links
   1. http://www.althingi.is/dba-bin/lawformpr.pl?lnr=1281000.501
