
   --------------------------------------------------------------------------

                                       Lög um Myndlista- og handíðaskóla Íslands

                              1965 nr. 38 11. maí

   --------------------------------------------------------------------------

                                   I. kafli.
                          Tilgangur og skipan deilda.
                                     1. gr.
                           Skólinn heitir Myndlista- og handíðaskóli Íslands.

                                     2. gr.
                                                        Tilgangur skólans er:

   1.
           Að veita kennslu og þjálfun í myndlistum,
   2.
           listiðnum og
   3.
           búa nemendur undir kennarastörf í vefnaði, teiknun og öðrum
           greinum myndrænna lista, sem kenndar eru í skólum landsins.

                                     3. gr.
                                               Í skólanum eru þessar deildir:

   1.
           Myndlistadeild, en til hennar teljast forskóli og námsflokkar til
           framhaldsnáms í þessum greinum: frjálsri myndlist, rítlist,
           mótlist og veggmyndalist. Enn fremur námsflokkar til undirbúnings
           að námi í tæknifræðum og húsagerðarlist.
   2.
           Kennaradeild, er greinist í teiknikennaradeild og
           vefnaðarkennaradeild.
   3.
           Listiðnadeild.
   4.
           Námskeið.

                                   II. kafli.
                     Inntökuskilyrði, námsdeildir og próf.
                                     4. gr.
             Myndlistadeild. 1. Rétt til inngöngu í forskóla myndlistadeildar
        veitir landspróf miðskóla, gagnfræðapróf eða hliðstæð próf með þeirri
     einkunn, sem stjórn skólans metur gilda. Ef sérstaklega stendur á, getur
            skólastjórn veitt undanþágu frá þessum ákvæðum að fengnu samþykki
                                                     menntamálaráðuneytisins.

           Við inntöku í forskólann skal höfð hliðsjón af hæfileikum
           umsækjanda á sviði myndrænna listgreina.
           Forskólinn veitir tveggja ára undirbúningsmenntun í almennum
           myndlistum. Aðalkennslugreinar skulu vera teiknun, málun og
           myndmótun.

                2.
                        Rétt til framhaldsnáms í myndlistadeild eiga þeir,
                        sem lokið hafa forskólanámi með fullnægjandi árangri,
                        eða hlotið hliðstæðan undirbúning annars staðar.

                                     Þessir skulu vera flokkar framhaldsnáms:

   a.
           Frjáls myndlist. Aðalgreinar eru teiknun, málun og myndmótun.
   b.
           Frjáls rítlist. Aðalgreinar eru teiknun og almennar greinar
           rítlistar.
   c.
           Hagnýt rítlist. Aðalgreinar eru teiknun, letrun, sérgreinar
           ríttækni og gerð auglýsinga.
   d.
           Veggmyndalist. Aðalgreinar eru teiknun, málun og gerð veggmynda.
   e.
           Mótlist. Aðalgreinar eru teiknun og myndmótun.
   f.
           Undirbúningur að námi í tæknifræðum og húsagerðarlist. Aðalgreinar
           eru fríhendisteiknun, tækni- og rúmsæisteiknun og hagnýt mótun.
           Nám í flokkum ae tekur tvö ár og lýkur með prófi.

                                     5. gr.
         Kennaradeild. 1. Teiknikennaradeildin veitir tveggja ára undirbúning
    að kennarastarfi í teiknun og skyldum greinum í barna- og framhaldsskólum
                                                                    landsins.

           Inntökuskilyrði eru, að umsækjandi hafi áður lokið tveggja ára
           forskólanámi myndlistadeildar, eða hlotið hliðstæða
           undirbúningsmenntun.

                2.
                        Vefnaðarkennaradeildin veitir tveggja ára undirbúning
                        að kennarastarfi í vefnaði.

           Inntökuskilyrði eru, að umsækjandi hafi áður stundað
           undirbúningsnám í vefnaði með þeim árangri, sem skólastjóri metur
           gildan.

                3.
                        Nám í öðrum greinum kennaradeildanna en sérgreinum
                        skal vera hið sama eða hliðstætt námi í
                        undirbúningsdeild sérnáms í Kennaraskóla Íslands.
                        Námi í kennaradeild lýkur með kennaraprófi.

                                     6. gr.
                Listiðnadeild. Listiðnadeildin veitir kennslu í listiðnum eða
                einstökum þáttum þeirra, svo sem listvefnaði, tískuteiknun og
      leirmunagerð. Um inntökuskilyrði, námstíma og próf fer samkvæmt ákvæðum
                                                         reglugerðar skólans.

                                     7. gr.
                   Námskeið. Skólinn heldur uppi kennslu á skemmri eða lengri
                                                                  námskeiðum:

   a.
           Fyrir almenning í einstökum greinum myndrænna lista og handíða, og
   b.
           í sérgreinum kennaradeildanna fyrir starfandi kennara.

                                     8. gr.
            Heimilt er að fjölga eða fækka kennsludeildum að fengnum tillögum
          skólastjóra og fræðsluráðs og með samþykki menntamálaráðuneytisins.

                                  III. kafli.
                       Skólastjórn, kennarar og skólaráð.
                                     9. gr.
                             Menntamálaráðuneytið fer með yfirstjórn skólans.
        Skólastjórn er skipuð skólastjóra og föstum kennurum skólans, og skal
                                 starfssvið hennar nánar ákveðið í reglugerð.
            Skólastjóri og fastir kennarar skólans eru embættismenn ríkisins.
               Þeir skulu skipaðir af menntamálaráðherra, að fengnum tillögum
                                                                 fræðsluráðs.
              Um launakjör og kennsluskyldu skólastjóra og kennara fari eftir
      ákvæðum [2]laga nr. 55/1962,^1) um kjarasamninga opinberra starfsmanna.

   ^1)Sjá nú [3]l. 94/1986.

                                    10. gr.
        Heimilt er að skipa, auk skólastjóra, fjóra fasta kennara við
   skólann. Fjölgi eða fækki kennslugreinum eða -deildum, er heimilt, að
   fengnum tillögum skólastjóra og fræðsluráðs og með samþykki
   menntamálaráðuneytisins að breyta tölu fastra kennara.
        ...^1)

   ^1)[4]L. 51/1978, 18. gr.

                                    11. gr.
        Skólastjóri ræður stundakennara og aðra starfsmenn skólans, samkvæmt
   nánari ákvæðum í reglugerð.

                                    12. gr.
        Til þess að stuðla að sem nánustum tengslum skólans við þróun þeirra
   þátta í atvinnu- og menningarlífi þjóðarinnar, sem mestu skipta starf hans
   og tilgang, skal skipa sérstakt skólaráð.
        Skólaráð skal vera stjórn skólans til ráðuneytis um ýmis mál er
   skólastarfsemina varða, samkvæmt nánari ákvæðum í reglugerð. Skólaráð skal
   skipað fimm mönnum til þriggja ára í senn. Borgarráð Reykjavíkur,
   Landssamband iðnaðarmanna, Kvenfélagasamband Íslands og Bandalag íslenskra
   listamanna tilnefna hvert um sig einn fulltrúa í ráðið og sé fulltrúi
   B.Í.L. myndlistamaður. Menntamálaráðherra skipar formann skólaráðs án
   tilnefningar. Skólaráðið starfar án launa.

                                   IV. kafli.
                           Kostnaður og önnur ákvæði.
                                    13. gr.
        Ríkissjóður greiðir einn allan kennslu- og rekstrarkostnað, er af
   kennaradeildunum leiðir.
        Ríkissjóður greiðir laun skólastjóra og fastra kennara.
        Nú eru fastir kennarar skólans færri en heimilt er skv. 10. gr., og
   greiðir þá ríkissjóður stundakennslu, sem því nemur, að fullu.
        Kostnaður við stundakennslu umfram það, sem fram er tekið í 3. mgr.
   þessarar greinar, svo og annar kostnaður við rekstur skólans, að
   frádregnum tekjum, skiptist að jöfnu milli ríkissjóðs og borgarsjóðs.

                                    14. gr.
        Menntamálaráðuneytið setur nánari ákvæði um framkvæmd laga
   þessara.^1)

   ^1)Starfsreglur 130/1991. [5]Rg. 393/1996.

References

   Visible links
   1. http://www.althingi.is/dba-bin/lawformpr.pl?lnr=1965038
   2. file:///altext/stjtnr.html#1962055
   3. file://1986094.html
   4. file:///altext/stjtnr.html#1978051?g18
   5. http://brunnur.stjr.is/interpro/mrn/mrn.nsf/pages/logogregl-3931996
