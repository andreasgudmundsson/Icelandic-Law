
   --------------------------------------------------------------------------

                                                     Lög um Landmælingar Íslands

                              1985 nr. 31 7. júní

   --------------------------------------------------------------------------

                                   I. kafli.
                         Skipulag Landmælinga Íslands.
                                     1. gr.
                  Landmælingar Íslands eru sjálfstæð stofnun sem heyrir undir
                                                    [umhverfisráðuneytið].^1)

   ^1)[2]L. 47/1990, 17. gr.

                                     2. gr.
        Stjórn Landmælinga Íslands skal vera í höndum forstjóra sem ráðherra
   skipar til 5 ára í senn.

                                     3. gr.
        Ráðherra ræður aðra starfsmenn stofnunarinnar að fengnum tillögum
   forstjóra.

                                     4. gr.
        Um skipulag og starfsháttu Landmælinga Íslands skal nánar ákveðið í
   reglugerð, þ. á m. skulu vera ákvæði um að þeir aðilar, sem stunda
   landmælingar og kortagerð, hafi samráð sín á milli um samræmi í
   vinnubrögðum og skipulagi mælinga og kortagerðar.

                                   II. kafli.
                                   Verkefni.
                                     5. gr.
        Verkefni Landmælinga Íslands eru:

   1.
           Setning staðla fyrir landmælingar og kortagerð og gerð
           landfræðilegra og staðfræðilegra grundvallarmælinga til
           kortalagningar á Íslandi og umsjón með þeim. Mælingar skulu gerðar
           eftir skipulögðu mælingakerfi.
   2.
           Taka loftmynda vegna landmælinga, kortagerðar eða annarra tækni-
           og vísindalegra nota.
   3.
           Útgáfa almennra korta af Íslandi. Með almennu korti er átt við
           kort sem eru til sölu og dreifingar á almennum markaði.
   4.
           Endurskoðun útgefinna korta Landmælinga Íslands í þeim tilgangi að
           kortin sýni sem réttasta mynd af landinu.
   5.
           Söfnun, varðveisla og skráning fjarkönnunargagna sem tengjast
           landmælingum, kortagerð og skyldum vísindagreinum.
   6.
           Söfnun upplýsinga um örnefni og staðsetningu þeirra í samráði við
           Örnefnastofnun.
   7.
           Annað það er ráðherra kann að ákveða.

                                     6. gr.
        Ríkisstofnanir og stofnanir, sem vinna fyrir almannafé, skulu
   tilkynna Landmælingum Íslands um fyrirhuguð meiri háttar mælinga- og
   kortagerðarverkefni og skila um þau áætlun.

                                     7. gr.
        Hverjum þeim aðila, er lætur mæla land, mynda eða gera uppdrætti
   þannig að gögn fáist sem hafa gildi fyrir landmælingar eða vísindagreinar
   tengdar landmælingum, er skylt að skila til skráningar og geymslu
   frumgögnum eða fullkomnum afritum ásamt kortum og uppdráttum til
   Landmælinga Íslands í því formi sem ákveðið er með reglugerð.

                                     8. gr.
        Landmælingar Íslands veita þeim aðilum, sem þess þurfa, upplýsingar
   og aðgang að gögnum í vörslu stofnunarinnar eftir reglum sem um það verða
   settar.

                                  III. kafli.
                                Verkefnaáætlun.
                                     9. gr.
        Landmælingar Íslands láta gera til fjögurra ára í senn áætlun um
   verkefni stofnunarinnar. Skal áætlunin byggjast á raunhæfum
   fjárhagsforsendum og skal framkvæmdum raðað eftir forgangsröð.
        Áætlun þessa skal endurskoða árlega þannig að ávallt liggi fyrir
   áætlun til fjögurra ára.
        Landmælingar Íslands skulu senda [umhverfisráðuneytinu]^1)
   verkefnaáætlunina eigi síðar en 31. maí á undan fyrsta ári
   áætlunartímabilsins. [Umhverfisráðherra]^1) leggur verkefnaáætlunina fyrir
   Alþingi og skal hún höfð til hliðsjónar við afgreiðslu fjárlaga.

   ^1)[3]L. 47/1990, 17. gr.

                                   IV. kafli.
                           Höfunda- og útgáfuréttur.
                                    10. gr.
        Höfundaréttur og útgáfuréttur Landmælinga Íslands á öllu því efni,
   sem stofnunin hefur eignast, unnið eða gefið út í sambandi við kort eða
   ljósmyndir af Íslandi, er ótímabundinn.
        Enginn má án leyfis Landmælinga Íslands fjölfalda eða gefa út kort
   eða ljósmyndir sem byggjast að hluta til eða öllu leyti á efni sem
   Landmælingar Íslands eiga útgáfurétt á.

                                    11. gr.
        Landmælingar Íslands geta leyft afnot af gögnum stofnunarinnar til
   korta- eða ljósmyndaútgáfu gegn greiðslu.

                                   V. kafli.
                                  Fjármögnun.
                                    12. gr.
        Landmælingar Íslands afla sér tekna á eftirfarandi hátt:

           Með sölu korta og þjónustu.
           Með innheimtu sérstaks stimpilgjalds af hverju korti sem gefið er
           út af landinu öllu eða einstökum hlutum þess og boðið er til sölu
           eða dreift án endurgjalds.

        Undanþegin greiðslu stimpilgjalds eru:

   1.
           kort sem gefin eru út eða unnin af ríkisstofnunum eða
           sveitarfélögum eða fyrir þau,
   2.
           uppdrættir í dagblöðum, tímaritum eða bókum sem framar öllu er
           ætlað að vera til skýringar á rituðum texta,
   3.
           kort til notkunar í vísindalegum tilgangi eða til kennslu.

        Gjöld samkvæmt 2. mgr.^1) skulu innheimt til ríkissjóðs.
        Tekjum samkvæmt þessari grein skal einungis varið til landmælinga og
   kortagerðar á vegum Landmælinga Íslands.
        Kostnaður við starfrækslu Landmælinga Íslands umfram ofangreindar
   tekjur skal greiddur úr ríkissjóði.

   ^1)Á væntanlega að vera 3. málsl. 1. mgr.

                                    13. gr.
        Ráðherra ákveður með gjaldskrá stimpilgjald samkvæmt 12. gr.
        Enn fremur skal söluverð korta og gjald fyrir þjónustu háð samþykki
   ráðherra.

                                   VI. kafli.
                                  Ýmis ákvæði.
                                    14. gr.
        Eigendum jarða og annarra landareigna og ábúendum jarða, svo og
   sveitarstjórnum sem afréttarlönd heyra undir, er skylt að heimila þá för
   um landareignina og uppsetningu mælingamerkja/punkta sem nauðsynleg getur
   talist vegna landmælinga.

                                    15. gr.
        Ráðherra setur nánari reglur um framkvæmd laga þessara.

                                    16. gr.
        Lög þessi öðlast þegar gildi.

                            Ákvæði til bráðabirgða.
        ...
        Lög þessi skal endurskoða eigi síðar en að þremur árum liðnum.

References

   Visible links
   1. http://www.althingi.is/dba-bin/lawformpr.pl?lnr=1985031
   2. file:///altext/stjt/1990.047.html
   3. file:///altext/stjt/1990.047.html
