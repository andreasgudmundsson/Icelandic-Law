                                    dálkum.

   --------------------------------------------------------------------------

                               Lög um húsafriðun

                              2001 nr. 104 31. maí

   --------------------------------------------------------------------------

                           Tóku gildi 17. júlí 2001.

                        I. kafli Yfirstjórn og skipulag.
  1. gr. Tilgangur þessara laga er að varðveita íslenska byggingararfleifð sem
                         hefur menningarsögulegt gildi.
  Lögin kveða á um friðun húsa og annarra mannvirkja og skipulag húsafriðunar.
      2. gr. Menntamálaráðherra fer með yfirstjórn húsafriðunar í landinu.
      Menntamálaráðherra skipar húsafriðunarnefnd til fjögurra ára í senn.
Arkitektafélag Íslands tilnefnir einn fulltrúa, Samband íslenskra sveitarfélaga
tilnefnir einn og þrír fulltrúar skulu skipaðir án tilnefningar. Varamenn skulu
    skipaðir með sama hætti. Ráðherra skipar formann og varaformann úr hópi
                                 nefndarmanna.
  3. gr. Húsafriðunarnefnd stuðlar að varðveislu byggingararfs þjóðarinnar og
   metur hvaða hús er rétt að friða hverju sinni og gerir um það tillögur til
    menntamálaráðherra. Nefndin hefur samráð við embætti þjóðminjavarðar og
  minjavörð þess landsvæðis sem hús tilheyrir þegar fjallað er um friðun húss.
  Húsafriðunarnefnd fer með yfirstjórn og veitir styrki úr húsafriðunarsjóði.
 Jafnframt er húsafriðunarnefnd umsagnaraðili fyrir ráðherra í málum er snerta
                                  húsafriðun.
 Þjóðminjavörður eða fulltrúi hans hefur seturétt á fundum húsafriðunarnefndar.
Menntamálaráðherra skipar forstöðumann húsafriðunarnefndar til fimm ára í senn.
             Kveða skal á um störf hans að öðru leyti í reglugerð.

                  II. kafli Friðun húsa og annarra mannvirkja.
  4. gr. Friða má mannvirki, hús eða húshluta, sem hafa menningarsögulegt eða
listrænt gildi. Friðun getur náð til nánasta umhverfis friðaðs mannvirkis. Friða
 má samstæður húsa sem hafa sama gildi og að framan greinir og gilda þá reglur
  friðunar um hvert einstakt þeirra. Tilgangur friðunarinnar er að tryggja sem
                    besta varðveislu friðaða mannvirkisins.
   5. gr. Menntamálaráðherra ákveður friðun eða brottfall friðunar að fengnum
  tillögum húsafriðunarnefndar. Ráðherra getur að tillögu húsafriðunarnefndar
          ákveðið að afnema friðun sem byggist á aldursákvæðum 6. gr.
           Friðun sem ákveðin var í tíð eldri laga heldur gildi sínu.
   6. gr. Öll hús, sem reist eru fyrir 1850, eru friðuð, svo og allar kirkjur
                              reistar fyrir 1918.
      Eigendum húsa, sem reist eru fyrir 1918, er skylt að leita álits hjá
húsafriðunarnefnd með góðum fyrirvara ef þeir hyggjast breyta húsi sínu, flytja
                                 það eða rífa.
   Húsafriðunarnefnd skal innan fjögurra vikna tilkynna viðkomandi aðilum, að
       fenginni umsögn minjavarðar, hvort hún telur ástæðu til friðunar.
Byggingarfulltrúum ber að fylgjast með því að eigendur húsa, sem fjallað er um í
þessari grein, leiti eftir áliti húsafriðunarnefndar og minjavarða áður en leyfi
                            er veitt til framkvæmda.
    7. gr. Ákvörðun um friðun skal tilkynna húseiganda, öðrum þeim sem eiga
   þinglesin réttindi yfir eigninni, hlutaðeigandi lögreglustjóra, bæjar- eða
 sveitarstjórn og byggingarnefnd. Greina skal í tilkynningu til hvers friðunin
                                      nær.
  Þinglýsa skal friðun sem kvöð á fasteign sem í hlut á og auglýsa friðunina í
    Stjórnartíðindum. Þinglýsingarstjóri skal tilkynna húsafriðunarnefnd ef
                þinglesin eru eigendaskipti að friðaðri húseign.
          Heimilt er að fella niður fasteignagjöld af friðuðum húsum.
 8. gr. Telji húsafriðunarnefnd hættu á að hús, sem hefur menningarsögulegt eða
listrænt gildi en hefur þó ekki verið friðað, verði rifið eða gildi þess rýrt á
          nokkurn hátt getur hún ákveðið skyndifriðun viðkomandi húss.
Skyndifriðun tekur gildi þegar húsafriðunarnefnd hefur tilkynnt með tryggilegum
  hætti öllum hlutaðeigandi aðilum, sbr. 7. gr., ákvörðun sína og gildir hún í
                tvær vikur. Skyndifriðun þarf ekki að þinglýsa.
    Meðan á skyndifriðun stendur gilda að öðru leyti allar reglur um friðun.
 Menntamálaráðherra ákveður að fengnum tillögum húsafriðunarnefndar hvort friða
                skuli viðkomandi hús áður en skyndifriðun lýkur.
   9. gr. Óheimilt er að gera nokkrar breytingar á friðaðri húseign án leyfis
                              húsafriðunarnefndar.
  Við endurbætur og viðhald friðaðra fasteigna skal leitað álits og samþykkis
   húsafriðunarnefndar. Leyfi nefndarinnar þarf til að setja skilti eða aðrar
                            áletranir á friðuð hús.
 Vilji eigandi friðaðrar eignar ráðast í framkvæmd, sem leyfi þarf til skv. 1.
     mgr., skal hann í umsókn sinni til húsafriðunarnefndar lýsa nákvæmlega
 fyrirhuguðum framkvæmdum og láta uppdrátt fylgja. Nefndin skal svo fljótt sem
   við verður komið, og í síðasta lagi innan fjögurra vikna frá því að umsókn
berst, gera eiganda grein fyrir afstöðu sinni. Setji nefndin það skilyrði fyrir
 samþykki sínu að verk sé framkvæmt á tiltekinn annan hátt en tilgreindur er í
 umsókn er eiganda skylt að hlíta því. Skal eigandi fá greiddan aukakostnað sem
                       leiðir af fyrirmælum nefndarinnar.
        10. gr. Ef breytingar hafa verið gerðar á friðuðu húsi án leyfis
húsafriðunarnefndar getur nefndin lagt fyrir eiganda að færa húsið í fyrra horf
 innan hæfilegs frests. Nú sinnir eigandi ekki fyrirmælum nefndarinnar og getur
 hún þá að fengnu samþykki menntamálaráðherra látið framkvæma verkið á kostnað
                                    eiganda.
 11. gr. Ef vanrækt er viðhald friðaðs húss getur húsafriðunarnefnd lagt fyrir
eiganda að gera umbætur innan hæfilegs frests. Nú líður frestur án þess að úr sé
 bætt og getur þá húsafriðunarnefnd að fengnu samþykki menntamálaráðherra látið
                      framkvæma verkið á kostnað eiganda.
 12. gr. Nú verður friðuð eign fyrir spjöllum af eldi eða öðrum ástæðum og skal
 eigandi eða sá er afnot hefur af eigninni þá gera húsafriðunarnefnd viðvart um
það þegar í stað. Lætur nefndin þá fara fram skoðunargerð og mat á spjöllum. Ef
               ráðist verður í endurbyggingu gilda ákvæði 9. gr.
13. gr. Nú vill eigandi friðaðs húss rífa húsið eða flytja það af stað sínum og
 skal hann þá sækja um leyfi til þess til húsafriðunarnefndar. Nefndin skal svo
 fljótt sem við verður komið, og í síðasta lagi innan fjögurra vikna frá því að
  umsókn berst, senda menntamálaráðherra umsóknina með tillögum sínum um hvort
 fella skuli niður friðun og aflýsa friðunarkvöðinni eða skilgreina að nýju til
                        hvaða þátta friðun hússins nær.
   14. gr. Ef byggingarnefnd verður vör við að friðuð eign hefur orðið fyrir
  spjöllum eða að henni er ekki vel við haldið skal hún gera húsafriðunarnefnd
                                    viðvart.
15. gr. Húsafriðunarnefnd hefur rétt til að framkvæma eiganda að kostnaðarlausu
 hvers konar eftirlit með friðaðri eign og skoðanir sem gera þarf vegna ákvæða
                                  þessa kafla.

                        III. kafli Um húsafriðunarsjóð.
16. gr. Starfrækja skal húsafriðunarsjóð til að stuðla að varðveislu og viðhaldi
                      friðaðra húsa. Tekjur sjóðsins eru:
            a. framlag ríkissjóðs eftir því sem ákveðið er í fjárlögum,
                             b. framlag sveitarfélaga,
                                c. frjáls framlög.
     Framlag sveitarfélaga skal miðað við að það nemi 150 kr. á hvern íbúa
                          hlutaðeigandi sveitarfélags.
         Framlög sveitarfélaga greiðast úr Jöfnunarsjóði sveitarfélaga.
17. gr. Hlutverk húsafriðunarsjóðs er að veita styrki til viðhalds og endurbóta
á friðuðum húsum og mannvirkjum. Heimilt er að veita styrki til viðhalds annarra
  húsa en friðaðra sem að dómi húsafriðunarnefndar hafa menningarsögulegt eða
listrænt gildi. Sjóðnum ber að stuðla að byggingarsögulegum rannsóknum og útgáfu
                                  rita um þær.
18. gr. Húsafriðunarnefnd stjórnar húsafriðunarsjóði og ákveður styrki úr honum
samkvæmt sérstökum úthlutunarreglum sem menntamálaráðherra staðfestir. Skal þar
m.a. kveðið á um skyldur þeirra sem fjárframlög fá úr sjóðnum. Slík framlög eru
                            undanþegin tekjuskatti.
          Húsafriðunarnefnd ber ábyrgð á fjárreiðum húsafriðunarsjóðs.

                            IV. kafli Almenn ákvæði.
19. gr. Hver sá sem verður fyrir fjártjóni vegna framkvæmda húsafriðunarnefndar,
 sbr. II. kafla, á rétt til skaðabóta úr ríkissjóði. Ef samkomulag næst ekki um
            bætur skulu þær ákveðnar eftir reglum laga um eignarnám.
20. gr. Ekki ber að greiða stimpilgjöld eða þinglýsingargjöld af skjölum sem út
                   eru gefin vegna framkvæmda á lögum þessum.
   21. gr. Brot gegn ákvæðum 2. mgr. 6. gr., 9. gr., 12. gr. og 14. gr. varða
   sektum til ríkissjóðs nema þyngri refsing liggi við broti skv. [2]177. gr.
                      almennra hegningarlaga, nr. 19/1940.
    22. gr. Ráðherra setur með reglugerð nánari ákvæði um framkvæmd laganna.
                     23. gr. Lög þessi öðlast þegar gildi.
Ákvæði til bráðabirgða. Starfandi húsafriðunarnefnd við gildistöku laga þessara
  skal sitja áfram eftir gildistöku þeirra þar til ný húsafriðunarnefnd hefur
   verið skipuð í samræmi við ákvæði þessara laga, þó ekki lengur en til 31.
  desember 2000. Hlutverk hennar skal þá einvörðungu vera að hafa eftirlit með
   framvindu þegar styrktra verkefna, að framvinda þeirra og framkvæmd séu í
                samræmi við umsóknir og forsendur styrkveitinga.
     Við gildistöku laga þessara skal þegar hafinn undirbúningur að skipan
  húsafriðunarnefndar í samræmi við ákvæði þeirra og skipunartími nefndarinnar
                     hefjast eigi síðar en 1. janúar 2001.
Þeir starfsmenn sem eru fastráðnir hjá Þjóðminjasafni Íslands og starfa á vegum
       húsafriðunarnefndar við gildistöku laga þessara skulu halda öllum
starfsréttindum sínum óbreyttum, þar með töldum réttindum sem byggjast á starfs-
og þjónustualdri. Breyting á stöðu starfsmanns sem lög þessi hafa í för með sér
felur því ekki í sér að staða sé lögð niður í skilningi [3]starfsmannalaga, nr.
                                    70/1996.

References

   Visible links
   1. http://www.althingi.is/dba-bin/lawformpr.pl?lnr=2001104
   2. file://1940019.html#g177
   3. file://1996070.html
