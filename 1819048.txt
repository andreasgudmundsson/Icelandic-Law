
   --------------------------------------------------------------------------

                   Tilskipun um skyldu manna að bjarga mönnum, sem sýnast dauðir

                              1819, nr. , 4. ágúst

   --------------------------------------------------------------------------

                                       1)
           Bæði eftir hlutarins eðli og grundvallarreglum laga Vorra verður
   að álíta það almenna borgaraskyldu hvers þess, er býðst færi á að bjarga
   manni, sem er í lífsháska, að beita til þess þeim meðulum, er hann fær til
   náð, og sérstaklega skal það því vera skylda hvers þess, sem sér mann vera
   að drukkna, að gera tafarlaust sjálfur eða með tilstyrk annarra, sem hann
   kallar til hjálpar, allt það, er unnt er eftir atvikum, til þess að ná
   manninum upp úr og fá gerðar við hann lífgunartilraunir þær, er best eiga
   við, og má heldur enginn, þegar svo stendur á, skorast undan að veita þá
   hjálp, sem hann getur í té látið.

                                       2)
           Það skal einnig vera almenn skylda að annast um, að hengdir menn
   séu teknir niður hið bráðasta, og að allra þeirra bjargarmeðala sé neytt,
   sem kostur er á, og yfir höfuð að gera það, sem unnt er, til að bjarga
   hverjum þeim, sem á voveiflegan hátt hefur slasast eða af öðrum sökum
   getur enga björg sér veitt.

                                       3)
           Auk þess sem það, samkvæmt 1. og 2. gr., er skylda að annast
   tafarlaust um, að hinum drukknaða sé komið á land, og að hinn hengdi sé
   niður skorinn, og að beitt sé bráðabirgðabjargráðum, skal það enn fremur
   vera skylda hlutaðeiganda, að leita hið fyrsta læknishjálpar, ef eigi er
   svo ástatt, að þeir séu fullvissir þess að geta lífgað manninn án
   læknishjálpar. Einnig á þegar í stað að skýra lögreglustjóranum frá
   atburðinum, eða til sveita sóknarpresti eða hreppstjóra, ef skemmra er til
   þeirra, og skal það gert sumpart til þess, að embættismenn þessir eða
   sýslunarmenn geti, þangað til læknir kemur, séð um rétta meðferð á hinum
   sjúka, og sumpart til þess að þeir geti gert ráðstafanir þær, er þörf er
   á, ef einhver kynni að hafa til ábyrgðar unnið.

References

   Visible links
   1. http://www.althingi.is/dba-bin/lawformpr.pl?lnr=1819048
