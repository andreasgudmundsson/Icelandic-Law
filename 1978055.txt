
   --------------------------------------------------------------------------

                                                           Lög um búnaðarfræðslu

                              1978 nr. 55 11. maí

   --------------------------------------------------------------------------

                                   I. kafli.
                        Um hlutverk, skipulag og stjórn.
                                     1. gr.
                                                   Markmið búnaðarfræðslu er:

   a.
           að veita bændaefnum og öðrum hagnýta fræðslu um landbúnað;
   b.
           að stuðla að aukinni fræðslu og endurmenntun þeirra, er við og
           fyrir landbúnað starfa;
   c.
           að veita vísindalega fræðslu í búfræði og undirstöðugreinum
           hennar.

                     Almenn búnaðarfræðsla samkvæmt liðum a og b fer fram við
       búnaðarskóla, sbr. II. kafla. Enn fremur getur hún farið fram við aðra
        framhaldsskóla, í bréfaskóla, með námskeiðahaldi og á hvern þann hátt
        annan, sem hagkvæmt þykir og samþykkt er af yfirstjórn búfræðslumála.
            Fræðsla samkvæmt lið c fer fram við búvísindadeild bændaskólans á
                            Hvanneyri í Borgarfirði, sbr. III. kafla laganna.

                                     2. gr.
           Landbúnaðarráðherra fer með yfirstjórn búnaðarfræðslunnar samkvæmt
                                                                lögum þessum.

                                     3. gr.
           Búfræðslunefnd skal marka stefnu í búfræðslumálum og samræma störf
      þeirra, er að þeim vinna. Landbúnaðarráðherra skipar búfræðslunefnd til
       fjögurra ára í senn. Í nefndinni eiga sæti: skólastjórar búnaðarskóla,
     einn fulltrúi úr hópi búfræðikennara, tilnefndur af félagi þeirra, tveir
                    fulltrúar kosnir á Búnaðarþingi og fulltrúi tilnefndur af
    menntamálaráðuneytinu. Nefndarmenn starfi á kostnað þeirrar stofnunar sem
                                                    þeir eru fulltrúar fyrir.
             Landbúnaðarráðherra skipar formann nefndarinnar án tilnefningar.

                                     4. gr.
        Á skólastöðum eða í tengslum við þá skal reka fjölbreyttan búskap, er
      fullnægi sem flestum þörfum kennslu og verkþjálfunar, skapi aðstöðu til
     rannsókna og sé til fyrirmyndar, hvað snertir rekstrarhætti og umgengni.

                                     5. gr.
                           Rannsóknir við skólana skulu skipulagðar með öðrum
                                             landbúnaðarrannsóknum í landinu.

                                   II. kafli.
                                 Um búnaðarnám.
                                     6. gr.
               Í landinu skal starfrækja a.m.k. þrjá búnaðarskóla, að Hólum í
             Hjaltadal, á Hvanneyri í Borgarfirði og í Odda á Rangárvöllum. Á
   búnaðarskólum skal veita bóklega og verklega fræðslu um alla þætti almenns
       búrekstrar svo og um aukabúgreinar, eftir því sem við verður komið við
                                                                 hvern skóla.
            Landbúnaðarráðherra getur ákveðið verkaskiptingu á milli skóla og
                                                    skólabúa, ef þurfa þykir.

                                     7. gr.
        [Ráðherra skipar skólastjóra til fimm ára í senn og hafa þeir á hendi
         stjórn skóla, skólabús, rannsókna og annarrar starfsemi skólans.]^1)

   ^1)[2]L. 83/1997, 82. gr.

                                     8. gr.
        Við hvern skóla skal starfa ráðgefandi skólanefnd, tilnefnd af
   stjórnum búnaðarsambanda viðkomandi landshluta til fjögurra ára í senn.
   Skólanefnd skal m.a. efla tengsl skólanna við bændur og búnaðarsamtök á
   svæðinu og vera skólastjóra til fulltingis við uppbyggingu skólasetursins.
   Nánar skal kveða á um skipun og starfsvið hverrar skólanefndar í
   reglugerð. Skólanefndir séu ólaunaðar.

                                     9. gr.
        [Skólastjóri ræður fasta kennara og stundakennara.]^1)
        Kennarar við hvern skóla skulu vera eigi færri en 6 auk skólastjóra.
   Af þeim skal einn hafa yfirumsjón með skipulagningu á verkþjálfun og
   verknámi nemendanna, sbr. 12. gr. þessara laga.
        [Ráða má bústjóra við skólabúin með sömu kjörum og kennara, enda hafi
   þeir sambærilega menntun.]^1)

   ^1)[3]L. 83/1997, 83. gr.

                                    10. gr.
        Fastir kennarar búnaðarskólanna skulu vinna fullt ársstarf. Auk
   kennslu skulu þeir vinna að rannsóknum, kennslubókagerð og öðrum
   hliðstæðum störfum í þágu skólastofnunarinnar. Nánar skal kveðið á um
   störf skólastjóra og kennara í erindisbréfi.

                     Inntökuskilyrði, námstilhögun og próf.
                                    11. gr.
        Almenn deild búnaðarskóla nefnist bændadeild og lýkur námi í henni
   með búfræðiprófi.
        Inntökuskilyrði í bændadeild eru:

   1.
           Umsækjandi hafi lokið grunnskólaprófi eða aflað sér á annan hátt
           jafngildrar undirbúningsþekkingar að dómi skólastjóra.
   2.
           Umsækjandi hafi öðlast reynslu við landbúnaðarstörf og að jafnaði
           stundað þau eigi skemur en eitt ár, bæði vetur og sumar.

                                    12. gr.
        Nám við bændadeild skal skipuleggja sem tveggja ára nám. Árlegur
   námstími skal eigi vera skemmri en 27 vikur. Námið skiptist í eftirtalin
   þrjú svið:

   1.
           Grunnnám með aðaláherslu á undirstöðuatriði búfræði og búrekstrar.
   2.
           Verknám og verkþjálfun, er farið getur fram jöfnum höndum á
           skólastöðunum og á bændabýlum eða öðrum búum, og þá undir
           eftirliti skólans.
   3.
           Nám í hinum einstöku greinum búfræði og tengdum greinum.

                                    13. gr.
        Námsefni til búfræðiprófs skal ákveðið með námsskrá, sem
   landbúnaðarráðherra staðfestir.
        Auk búfræðigreina og tengdra greina skal til búfræðiprófs kenna
   íslensku og stærðfræði. Enn fremur skal gefa nemendum kost á kennslu í
   ensku og einu Norðurlandamáli eftir ákvörðun búfræðslunefndar. Sú kennsla
   skal sniðin eftir námsefni almennra framhaldsskóla.
        Nám til búfræðiprófs skal metið til eininga, hverfi nemandi úr
   búnaðarskóla að öðru framhaldsnámi.
        Um tímalengd og skiptingu námsins, svo og fyrirkomulag þess og
   námsmat, skal nánar kveðið á í reglugerð.

                                    14. gr.
        Nú sækja nemendur, sem stundað hafa nám við aðra framhaldsskóla, um
   inngöngu í bændadeild búnaðarskóla, og skal þá meta til eininga það af
   fyrra námi þeirra, sem nýtist fyrir búfræðipróf, og minnka námsskylduna,
   er því nemur.

                                    15. gr.
        Nú er í almennum framhaldsskóla stofnað til námsbrautar í búfræði, og
   skal þá námsskrá slíkrar kennslu og fyrirkomulag á verknámi og námsmat
   hljóta samþykki búfræðslunefndar.
        Búfræðslunefnd ákveður, hvort eða hvenær slíkur skóli getur útskrifað
   búfræðinga.

                        Um bútæknanám og námskeiðahald.
                                    16. gr.
        Heimilt er að koma á framhaldsnámi í búfræði eftir búfræðipróf,
   bútæknanámi, við einn eða fleiri af búnaðarskólunum, þegar aðstæður eru
   fyrir hendi.

                                    17. gr.
        Framhaldsnám þetta skal miða við, að það veiti fyllri fræðslu í
   búfræðigreinum, einkum bútækni, bústjórn og búnaðarhagfræði, og standi
   eigi skemur en 30 vikur.
        Námsefni til bútæknaprófs skal ákveða með námsskrá, er
   landbúnaðarráðherra staðfestir. Nánar skal kveða á um fyrirkomulag náms og
   námsmat í reglugerð.

                                    18. gr.
        Búnaðarskólarnir skulu halda námskeið fyrir bændur og starfsmenn
   landbúnaðarins. Námsefni skal miðast við, að það henti starfandi bændum og
   öðrum, er við landbúnað vinna, hvort sem þeir hafa lokið búfræðiprófi eða
   ekki.

                                  III. kafli.
                                Um búvísindanám.
                                    19. gr.
        Við Bændaskólann á Hvanneyri skal starfrækt búvísindadeild, sem er
   vísindaleg fræðslu- og rannsóknastofnun á sviði landbúnaðar.
        Búvísindadeild veitir nemendum sínum fræðslu og vísindalega þjálfun í
   búfræði, er miðast við það, að þeir geti tekið að sér sérfræðistörf fyrir
   íslenskan landbúnað og unnið að rannsóknum í þágu hans.

                                    20. gr.
        Skólastjóri bændaskólans er yfirmaður búvísindadeildar. Deildarstjórn
   er skólastjóra til ráðuneytis um stjórn deildarinnar og skipulagningu
   kennslu og rannsókna.
        Deildarstjórn skipa fulltrúar kennara á öllum námssviðum (sbr. 24.
   gr.) og 2 fulltrúar nemenda við deildina.
        Kveða skal nánar á um vald og verksvið deildarstjórnar í reglugerð.

                                    21. gr.
        [Skólastjóri ræður fasta kennara sem fullnægja skulu sömu kröfum og
   gerðar eru til háskólakennara og njóta sömu kjara.
        Skólastjóri ræður kennara og annað starfslið.]^1)
        Aðalkennarar hafa umsjón með kennslu hver á sínu námssviði og
   skipuleggja rannsóknir og þjálfun nemenda á því sviði.

   ^1)[4]L. 83/1997, 84. gr.

                                    22. gr.
        Skipa skal hverju sinni þriggja manna dómnefnd, er fjalli um hæfni
   umsækjenda til að gegna stöðu kennara við búvísindadeild. Einn skal
   skipaður eftir tilnefningu deildarstjórnar, annar eftir tilnefningu Félags
   íslenskra búfræðikandídata, ráðherra skipar formann án tilnefningar. Skipa
   má þá eina í dómnefnd, sem lokið hafa háskólaprófi í viðkomandi grein eða
   eru viðurkenndir sérfræðingar í greininni.

                     Um inntökuskilyrði, námsefni og próf.
                                    23. gr.
        Skilyrði til inntöku í búvísindadeild eru þessi:

   a.
           að umsækjandi hafi lokið búfræðiprófi með fyrstu einkunn,
   b.
           að umsækjandi hafi lokið stúdentsprófi eða öðru
           framhaldsskólanámi, sem deildarstjórn telur jafngilt og mælir með.

                                    24. gr.
        Námsefni deildarinnar er skipt í eftirtalin fimm svið:

   1.
           undirstöðugreinar,
   2.
           búfjárfræði,
   3.
           jarðræktarfræði,
   4.
           bútækni,
   5.
           búnaðarhagfræði og félagsfræði.

           Hverju námssviði er skipt í námsgreinar. Efni hverrar námsgreinar
           skal skilgreina í námsskrá, er landbúnaðarráðherra staðfestir.

                                    25. gr.
        Árlegur námstími við búvísindadeild skal eigi vera skemmri en 34
   vikur. Ákveða má einstök námskeið utan reglulegs námstíma. Leyfi og önnur
   kennsluhlé skal ákveða í reglugerð.

                                    26. gr.
        Lokapróf frá búvísindadeild er kandídatspróf í búfræði (B.S.-próf).
        Námsskrá miðast við 3 ára nám og 4 ára nám.
        Heimilt er að brautskrá búfræðikandídata að loknum tilskildum prófum
   eftir þrjú námsár.
        Auk þess skal á fjórða námsári gefinn kostur á sérhæfðu námi og
   rannsóknaþjálfun.

                                    27. gr.
        Hafa skal samvinnu við Háskóla Íslands um kennslu nemenda
   búvísindadeildar eftir því sem henta þykir, með tilliti til kennslukrafta
   og kennsluaðstöðu.
        Um þá samvinnu skal gera sérstakt samkomulag á milli Bændaskólans á
   Hvanneyri og Háskóla Íslands.

                                    28. gr.
        Landbúnaðarráðherra skipar prófdómara við búvísindadeild.
        Í reglugerð skal kveða á um námsmat og réttindi nemenda til að ganga
   undir próf.

                                    29. gr.
        Starfrækja skal við búvísindadeild fræðilegt bókasafn varðandi
   landbúnað. Það skal vera nemendum og kennurum til afnota svo og þeim sem
   vinna að landbúnaðarrannsóknum.

                                   IV. kafli.
                               Embættisbústaðir.
                                    30. gr.
        Á landi skólanna skal reisa bústaði fyrir skólastjóra, kennara og
   aðra fasta starfsmenn skólanna, eftir því sem landbúnaðarráðherra ákveður
   og fé er veitt til á fjárlögum.

                                    31. gr.
        Nú vill fastur starfsmaður skóla reisa sér íbúðarhús, og á hann þá
   rétt á lóð undir það í landi skólans. Lóðir skulu ákveðnar í samræmi við
   skipulagsuppdrátt staðarins. Leita skal í hvert sinn samþykkis ráðherra
   fyrir byggingunni og þeirri teikningu, sem byggt er eftir.

                                   V. kafli.
                                  Ýmis ákvæði.
                                    32. gr.
        Kostnaður við stofnun og starfrækslu búnaðarskóla, búvísindadeildar
   og skólabúa greiðist úr ríkissjóði. Verði reksturshalli á skólabúunum,
   skal hann greiðast úr ríkissjóði.
        [Skólanefnd og skólastjórar skólanna ákveða upphæð gjalda er nemendum
   er gert að greiða við innritun í námsáfanga, svo sem innritunargjöld,
   efnisgjöld, pappírsgjöld og nemendasjóðsgjöld. Upphæð gjalda er háð
   samþykki ráðherra.]^1)

   ^1)[5]L. 127/1993, 5. gr.

                                    33. gr.
        Skólastjórar skólanna sjá um, að nemendur geti haft sameiginlegt
   mötuneyti, ella selji skólarnir þeim fæði á kostnaðarverði.

                                    34. gr.
        Í reglugerð,^1) sem ráðherra setur, að fengnum tillögum
   búfræðslunefndar, skal kveða nánar á um starfsemi búnaðarskólanna,
   búvísindadeildar og annað, er að framkvæmd laga þessara lýtur.

   ^1)Rg. 462/1984, sbr. 574/1989 (um búnaðarfræðslu).

                                    35. gr.


                                    36. gr.
        Lög þessi öðlast gildi 1. september 1978. Ákvæði 12. gr. skulu koma
   til framkvæmda eigi síðar en 4 árum frá gildistöku laganna.

References

   Visible links
   1. http://www.althingi.is/dba-bin/lawformpr.pl?lnr=1978055
   2. file:///altext/stjt/1997.083.html
   3. file:///altext/stjt/1997.083.html
   4. file:///altext/stjt/1997.083.html
   5. file:///altext/stjt/1993.127.html
