
   --------------------------------------------------------------------------

                                                           Lög um listamannalaun

                              1991 nr. 35 27. mars

   --------------------------------------------------------------------------

                                     1. gr.
        Alþingi veitir árlega fé á fjárlögum til að launa listamenn í samræmi
                                                     við ákvæði laga þessara.

                                     2. gr.
                          Almenn listamannalaun skulu veitt úr fjórum sjóðum:

   a.
           Launasjóði rithöfunda,
   b.
           Launasjóði myndlistarmanna,
   c.
           Tónskáldasjóði,
   d.
           Listasjóði.

        Þrír hinna fyrstnefndu sjóða eru sérgreindir sjóðir en Listasjóður er
   almennur sjóður í þágu allra listgreina. Allir sjóðirnir veita starfslaun,
                                                 svo og náms- og ferðastyrki.

                                     3. gr.
        Þriggja manna stjórn listamannalauna hefur yfirumsjón með sjóðum skv.
    2. gr. Stjórnin skal skipuð af menntamálaráðherra til þriggja ára í senn,
             einum samkvæmt tilnefningu Bandalags íslenskra listamanna, einum
      tilnefndum af Háskóla Íslands, en af Listaháskóla ef stofnaður yrði, og
          loks einum án tilnefningar. Stjórn sjóðsins skal m.a. annast vörslu
                                           sjóðanna og sjá um bókhald þeirra.
           Stjórnin úthlutar fé úr Listasjóði, en sérstakar úthlutunarnefndir
            fyrir hvern hinna sérgreindu sjóða veita fé úr þeim, sbr. 12. gr.

                                     4. gr.
         Starfslaun miðast við lektorslaun II við Háskóla Íslands eins og þau
       eru á hverjum tíma. Þeir sem taka starfslaun hverju sinni skulu vera á
             launaskrá hjá stjórn listamannalauna og greiðast laun til þeirra
                   mánaðarlega. Þeir skulu eiga kost á aðild að Söfnunarsjóði
    lífeyrisréttinda og stendur þá launagreiðandi skil á iðgjaldshluta þeirra
   ásamt mótframlagi sínu. Þeir skulu ekki gegna öðru föstu starfi meðan þeir
   njóta starfslauna og skila skýrslu um störf sín. Fella má niður starfslaun
            sem veitt hafa verið til lengri tíma en sex mánaða ef talið er að
                                 viðkomandi listamaður sinni ekki list sinni.

                                     5. gr.
          Samanlögð starfslaun miðast við 900 mánaðarlaun, eða 75 árslaun, og
                         síðan bætast við 60 mánaðarlaun á ári næstu fimm ár.

                                     6. gr.
            Launasjóður rithöfunda veitir árlega starfslaun sem svara til 360
      mánaðarlauna og bætast við 24 mánaðarlaun á ári næstu fimm ár. Rétt til
        greiðslu úr sjóðnum hafa íslenskir rithöfundar og höfundar fræðirita.
                Heimilt er og að greiða úr sjóðnum fyrir þýðingar á íslensku.
           Þriggja manna nefnd, sem menntamálaráðherra skipar árlega samkvæmt
   tillögum Rithöfundasambands Íslands, úthlutar fé úr Launasjóði rithöfunda.
               Ákvörðun úthlutunarnefndar er endanleg og verður ekki áfrýjað.

                                     7. gr.
           Launasjóður myndlistarmanna veitir árlega starfslaun sem svara til
           240 mánaðarlauna og bætast við 16 mánaðarlaun á ári næstu fimm ár.
           Þriggja manna nefnd, sem menntamálaráðherra skipar árlega samkvæmt
       tillögum Sambands íslenskra myndlistarmanna, úthlutar fé úr Launasjóði
       myndlistarmanna. Ákvörðun úthlutunarnefndar er endanleg og verður ekki
                                                                     áfrýjað.

                                     8. gr.
                    Tónskáldasjóður veitir árlega starfslaun sem svara til 60
             mánaðarlauna og bætast við átta mánaðarlaun á ári næstu fimm ár.
           Þriggja manna nefnd, sem menntamálaráðherra skipar árlega samkvæmt
    tillögum Tónskáldafélags Íslands, úthlutar fé úr Tónskáldasjóði. Ákvörðun
                        úthlutunarnefndar er endanleg og verður ekki áfrýjað.

                                     9. gr.
        Listasjóður veitir starfslaun og styrki er svara til 240 mánaðarlauna
         og bætast við 12 mánaðarlaun á ári næstu fimm ár. Listasjóður veitir
        einnig sérstök framlög til listamanna, m.a. til þeirra sem notið hafa
     listamannalauna undanfarin ár og náð hafa 60 ára aldri. Að minnsta kosti
         helmingur starfslauna úr Listasjóði skal veittur leikhúslistamönnum.

                                    10. gr.
          Starfslaun skulu veitt til hálfs eða eins árs, til þriggja eða fimm
         ára. Miða skal við að fjórðungur heildarstarfslauna verði að jafnaði
                     veittur til listamanna sem taka laun í meira en eitt ár.

                                    11. gr.
        Stjórn listamannalauna skal vinna markvisst að því að sveitarfélög og
        fyrirtæki veiti listamönnum starfslaun eða leggi fram fé í Listasjóð.

                                    12. gr.
          Menntamálaráðherra setur nánari reglur^1) um framkvæmd laga þessara
            að höfðu samráði við Rithöfundasamband Íslands, Samband íslenskra
    myndlistarmanna, Tónskáldafélag Íslands og Bandalag íslenskra listamanna.

   ^1)Rg. 50/1992.

                                    13. gr.
        ...

                                    14. gr.
        Lög þessi öðlast gildi 1. september 1991 nema fjárhagsákvæði þeirra
   sem taka gildi 1. janúar 1992. Lögin skal endurskoða að fimm árum liðnum
   frá gildistöku þeirra.

References

   Visible links
   1. http://www.althingi.is/dba-bin/lawformpr.pl?lnr=1991035
