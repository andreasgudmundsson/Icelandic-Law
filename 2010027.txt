
   --------------------------------------------------------------------------

                            Lög um framhaldsfræðslu

                              2010 nr. 27 31. mars

   --------------------------------------------------------------------------

                 Ferill málsins á Alþingi.   Frumvarp til laga.

                          Tóku gildi 1. október 2010.

                 I. kafli. Gildissvið, markmið, skilgreiningar.
                               1. gr. Gildissvið.
     Lög þessi taka til skipulags framhaldsfræðslu á vegum fræðsluaðila sem
viðurkenningu hljóta samkvæmt lögum þessum og þátttöku ríkissjóðs í kostnaði við
                               framkvæmd hennar.
                                2. gr. Markmið.
               Markmið framhaldsfræðslu samkvæmt lögum þessum er:
    a. að veita einstaklingum með stutta skólagöngu að baki aukin tækifæri til
                        virkrar þátttöku í samfélaginu,
    b. að veita einstaklingum á vinnumarkaði með stutta formlega skólagöngu að
      baki viðeigandi námstækifæri og auðvelda þeim að hefja nám að nýju,
      c. að gefa einstaklingum færi á að efla starfshæfni sína og efla ábyrgð
                             þeirra í því tilliti,
    d. að skapa svigrúm og úrræði til að mæta þörfum atvinnulífsins fyrir aukna
                         þekkingu og hæfni starfsmanna,
        e. að veita einstaklingum sem búa við skerta möguleika til náms eða
atvinnuþátttöku framhaldsfræðslu þar sem tekið er mið af ójafnri stöðu þeirra og
                                     hæfni,
       f. að afla viðurkenningar á gildi náms sem fellur utan hins formlega
                       framhaldsskóla- og háskólakerfis,
       g. að stuðla að því að nám og reynsla sem aflað er utan hins formlega
                    skólakerfis verði metin að verðleikum og
            h. að efla menntunarstig í landinu og íslenskt menntakerfi.
                             3. gr. Skilgreiningar.
                 Merking orða í lögum þessum er sem hér segir:
   a. Framhaldsfræðsla: Hvers konar nám, úrræði og ráðgjöf sem er ætlað að mæta
þörfum einstaklinga með stutta formlega skólagöngu að baki og er ekki skipulagt
                á grundvelli laga um framhaldsskóla eða háskóla.
    b. Raunfærnimat: Skipulegt ferli þar sem með formlegum hætti er lagt mat á
    alhliða þekkingu og færni einstaklings. Matið getur byggst á skólagöngu,
  starfsreynslu, starfsnámi, frístundanámi, framhaldsfræðslu, félagsstörfum og
                            lífsreynslu viðkomandi.
    c. Fræðsluaðili: Sjálfstæður lögaðili sem veitir framhaldsfræðslu og hefur
            hlotið viðurkenningu ráðherra á grundvelli laga þessara.

                     II. kafli. Um skipan framhaldsfræðslu.
                               4. gr. Yfirstjórn.
  Mennta- og menningarmálaráðherra fer með yfirstjórn málefna framhaldsfræðslu
                  samkvæmt lögum þessum. Í því felst ábyrgð á:
       a. almennri stefnumótun framhaldsfræðslu í samráði við hagsmunaaðila,
              b. almennri stjórnsýslu vegna framkvæmdar laga þessara,
                             c. málefnum Fræðslusjóðs,
          d. stuðningi við þróun og nýsköpun á sviði framhaldsfræðslu og
                               e. eftirliti og mati.
                                5. gr. Tilhögun.
   Framhaldsfræðslu skal miða við þarfir einstaklinga til virkrar þátttöku í
  samfélaginu, fyrirtækja og atvinnulífs. Að jafnaði skal námsframboði háttað
  þannig að hægt sé að leggja stund á nám samhliða atvinnuþátttöku. Haft skal
samráð við heildarsamtök launafólks og atvinnurekenda um framkvæmd laga þessara
og er ráðherra heimilt að fela stofnunum eða félögum á þeirra vegum verkefni er
                    tengjast framkvæmd þeirra, sbr. 15. gr.
Hafa skal reglulegt samráð við fræðsluaðila sem starfa á grundvelli laga þessara
       um framkvæmd framhaldsfræðslunnar. Leitast skal við að skipuleggja
 framhaldsfræðslu þannig að hún geti fallið að öðru námi og að hægt sé að meta
   nám sem skilgreint er sem framhaldsfræðsla til eininga innan hins almenna
    skólakerfis. Heimilt er ráðherra að setja sérstakar reglur um flokkun og
  þrepaskiptingu framhaldsfræðslu í samræmi við hæfni- og lokamarkmið hennar.
                            6. gr. Vottun námskráa.
        Gerðar skulu námskrár eða námslýsingar þar sem lýst er markmiðum
                framhaldsfræðslu, skipulagi námsins og inntaki.
 Ráðherra, eða aðili sem hann felur það verkefni skv. 15. gr., vottar einstakar
námskrár og námslýsingar. Í slíkri vottun felst staðfesting á að námið uppfylli
almennar kröfur um skipulag og gæði kennslu, ásamt þeim sértæku kröfum sem gera
                 má hverju sinni með tilliti til inntaks náms.
                       7. gr. Viðurkenning fræðsluaðila.
     Ráðherra, eða aðili sem hann felur það verkefni, veitir fræðsluaðilum
viðurkenningu til þess að annast framhaldsfræðslu. Viðurkenning skal byggjast á
                           mati á eftirtöldum þáttum:
                     a. aðstöðu til kennslu og námskeiðahalds,
                       b. skipulagi náms og umsjón með því,
                           c. námskrám eða námslýsingum,
   d. hæfni þeirra sem annast framhaldsfræðslu með tilliti til þekkingar þeirra
                                  og reynslu,
                       e. fjárhagsmálefnum og tryggingum og
               f. tilvist gæðakerfis með áherslu á nám fullorðinna.
   Í viðurkenningu ráðherra skv. 1. mgr. felst staðfesting á því að starfsemi
    viðkomandi fræðsluaðila uppfylli, á þeim tíma sem viðurkenning er veitt,
        skilyrði laga þessara og reglna sem settar eru með stoð í þeim.
    Í viðurkenningu felst ekki skuldbinding um fjárframlög úr ríkissjóði til
           viðkomandi fræðsluaðila eða ábyrgð á skuldbindingum hans.
Uppfylli fræðsluaðili, sem fengið hefur viðurkenningu, ekki lengur skilyrði laga
 þessara og reglur og skilyrði sem sett eru á grundvelli þeirra getur ráðherra
                          afturkallað viðurkenninguna.
Í reglugerð skal kveðið nánar á um skilyrði fyrir viðurkenningu, hvernig staðið
                     er að veitingu hennar og afturköllun.
   Reikningar fræðsluaðila skulu áritaðir af löggiltum endurskoðanda og vera
     aðgengilegir ríkisendurskoðanda eigi síðar en þremur mánuðum eftir lok
                                 reikningsárs.
                  8. gr. Raunfærnimat, náms- og starfsráðgjöf.
  Þeir sem hafa stutta formlega skólagöngu og kjósa að leggja stund á nám sem
skipulagt er á grundvelli laga þessara eða laga um framhaldsskóla eiga rétt á að
einstaklingsbundin raunfærni þeirra sé metin. Matið fer fram samkvæmt reglum sem
                ráðherra setur um raunfærnimat og tilhögun þess.
Þeim sem hyggjast leggja stund á nám sem uppfyllir skilyrði laga þessara stendur
til boða einstaklingsbundin náms- og starfsráðgjöf. Ráðherra er heimilt að setja
            reglur um náms- og starfsráðgjöf samkvæmt grein þessari.

        III. kafli. Opinber framlög til framhaldsfræðslu, Fræðslusjóður.
                             9. gr. Fjárveitingar.
  Alþingi veitir af fjárlögum fé til framhaldsfræðslu og viðfangsefna er henni
                    tengjast. Þau framlög greinast í tvennt:
      a. framlög til að mæta kostnaði við viðfangsefni og umsýslu er tengist
 framhaldsfræðslu með almennum hætti samkvæmt lögum þessum, þ.m.t. reglubundin
rekstrarframlög til aðila sem sinna framhaldsfræðslu og sérstökum viðfangsefnum
                       er varða menntunarmál fullorðinna,
                             b. framlög í Fræðslusjóð.
                        10. gr. Fræðslusjóður, hlutverk.
  Hlutverk Fræðslusjóðs er að stuðla að því að til séu viðeigandi námstækifæri
  fyrir einstaklinga með stutta formlega skólagöngu að baki. Jafnframt er það
 hlutverk sjóðsins að taka þátt í að skapa skilyrði fyrir því að einstaklingar
geti nýtt sér slík námstækifæri. Með því stuðlar sjóðurinn að þeim markmiðum sem
                               talin eru í 2. gr.
 Fræðslusjóður ráðstafar þeim framlögum sem Alþingi ákveður í fjárlögum hverju
    sinni. Úthlutanir Fræðslusjóðs greinast í meginatriðum í þrennt samkvæmt
                   úthlutunarreglum sem ráðherra staðfestir:
          a. framlög til fræðsluaðila til að mæta kostnaði við kennslu og
                                 námskeiðahald,
    b. framlög til að mæta kostnaði við raunfærnimat og náms- og starfsráðgjöf,
     c. styrkveitingar til nýsköpunar- og þróunarverkefna í framhaldsfræðslu.
 Stjórn Fræðslusjóðs ber ábyrgð á ráðstöfun fjár úr Fræðslusjóði. Auglýsa skal
eftir umsóknum frá fræðsluaðilum um framlög og stuðning til að mæta kostnaði við
kennslu og námskeiðahald. Heimilt er stjórn Fræðslusjóðs að veita fræðsluaðilum
 sem njóta framlaga úr sjóðnum vilyrði um framlög til allt að þriggja ára, með
                      fyrirvara um fjárveitingar Alþingis.
Stjórn Fræðslusjóðs skal setja sérstaka skilmála um fjárframlög til fræðsluaðila
og annarra sem njóta framlaga úr Fræðslusjóði sem ráðherra staðfestir. Sjóðurinn
            skal birta yfirlit yfir nám sem sjóðurinn veitir fé til.
Heimilt er ráðherra að semja við til þess bæra aðila um að annast fjárreiður og
umsýslu með sjóðnum. Jafnframt getur ráðherra falið stjórn Fræðslusjóðs að hafa
 umsjón með sérstökum verkefnum er tengjast framhaldsfræðslu og framkvæmd laga
                                    þessara.
                          11. gr. Stjórn Fræðslusjóðs.
Ráðherra skipar Fræðslusjóði níu manna stjórn til fjögurra ára í senn. Formaður
  er skipaður án tilnefningar, Alþýðusamband Íslands og Samtök atvinnulífsins
    tilnefna tvo fulltrúa hvort, Bandalag starfsmanna ríkis og bæja og Félag
  íslenskra framhaldsskóla tilnefna einn fulltrúa hvort, fjármálaráðuneyti og
 Samband íslenskra sveitarfélaga tilnefna einn fulltrúa sameiginlega og félags-
     og tryggingamálaráðherra einn. Varamenn skulu skipaðir með sama hætti.
     Stjórn Fræðslusjóðs setur sér starfs- og úthlutunarreglur sem ráðherra
 staðfestir. Í þeim skal koma fram hvernig meðferð umsókna er háttað og almenn
                  skilyrði fyrir veitingu framlaga úr sjóðnum.

                     IV. kafli. Mat og eftirlit með gæðum.
                                12. gr. Markmið.
            Markmið mats og eftirlits með gæðum framhaldsfræðslu er:
       a. að tryggja að starfsemi fræðsluaðila sé rekin í samræmi við ákvæði
 laganna, reglna sem settar kunna verða á grundvelli þeirra og námskráa skv. 6.
                                      gr.,
           b. að stuðla að gæðum fræðslustarfs samkvæmt lögum þessum og
     c. að virt séu réttindi einstaklinga sem nýta sér þjónustu sem rekin er á
                              grundvelli laganna.
                    13. gr. Miðlun og varðveisla upplýsinga.
   Ráðuneyti annast söfnun og miðlun upplýsinga um framhaldsfræðslu er varðar
    stefnumótunar- og eftirlitshlutverk þess. Fræðsluaðilum sem fengið hafa
     viðurkenningu og stuðning er skylt að veita ráðuneyti og Fræðslusjóði
   upplýsingar um fræðslustarfsemi sína, árangur hennar og þróun og aðrar þær
upplýsingar sem nauðsynlegar teljast, m.a. um ráðstöfun fjármuna og vegna vinnu
við tölfræði. Ráðuneyti getur jafnframt falið öðrum aðila með samningi verkefni
sín samkvæmt þessari grein. Við slíka ráðstöfun er fræðsluaðilum skylt að veita
                        þeim aðila umbeðnar upplýsingar.
  Fræðsluaðila ber að varðveita upplýsingar um það nám sem nemendur hafa lagt
               stund á og lokið og að veita þeim aðgang að þeim.
 Heimilt er ráðherra að setja í reglugerð nánari fyrirmæli um upplýsingaskyldu
fræðsluaðila samkvæmt grein þessari og um meðferð persónuupplýsinga, þar á meðal
                             um námsferil nemenda.
                    14. gr. Framkvæmd mats á fræðslustarfi.
       Fræðsluaðilar meta sjálfir með kerfisbundnum hætti árangur og gæði
   fræðslustarfsins og birta opinberlega upplýsingar um innra gæðamat sitt og
                      áætlanir um umbætur í kjölfar þess.
 Ráðherra hefur umsjón með úttektum, könnunum og rannsóknum sem miða að því að
tryggja almenn gæði framhaldsfræðslu og almennan skilning og þekkingu á málefnum
er henni tengjast. Framkvæmd slíkra verkefna skal að jafnaði falin óháðum aðila.

                 V. kafli. Ýmis ákvæði, reglugerð, gildistaka.
                                15. gr. Umsýsla.
 Heimilt er ráðherra að semja við félag eða stofnun um umsjón með verkefnum sem
    tilgreind eru í 6. gr., um vottun námskráa og námslýsinga, í 7. gr., um
  viðurkenningu fræðsluaðila, í 10. gr., um umsýslu með Fræðslusjóði, og í 13.
                      gr., um söfnun og miðlun upplýsinga.
                              16. gr. Kæruheimild.
Ákvarðanir fræðsluaðila og Fræðslusjóðs samkvæmt lögum þessum sæta ekki kæru til
                                   ráðherra.
                               17. gr. Reglugerð.
  Ráðherra er heimilt að setja í reglugerð nánari fyrirmæli um framkvæmd laga
                                    þessara.
                              18. gr. Gildistaka.
                    Lög þessi öðlast gildi 1. október 2010.
