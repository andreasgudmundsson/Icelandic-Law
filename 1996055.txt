
   --------------------------------------------------------------------------

                              Lög um tæknifrjóvgun

                              1996 nr. 55 29. maí

   --------------------------------------------------------------------------

                                Skilgreiningar.
   1. gr. Tæknifrjóvgun: Getnaður sem verður í framhaldi af tæknisæðingu eða
                                 glasafrjóvgun.
Tæknisæðing: Aðgerð þegar sæði er komið fyrir í eða nærri kynfærum konu á annan
                             hátt en með samförum.
 Glasafrjóvgun: Aðgerð þegar eggfruma, sem numin hefur verið úr líkama konu, er
                     frjóvguð með sæðisfrumu utan líkamans.
                      Kynfrumur: Eggfrumur og sæðisfrumur.
  Fósturvísir: Frjóvgað egg á öllum þroskastigum þess, allt frá því að það er
                  frjóvgað og þar til það kemst á fósturstig.
              Gjafi: Einstaklingur sem leggur öðrum til kynfrumur.
Staðgöngumæðrun: Tæknifrjóvgun framkvæmd á konu sem hyggst ganga með barn fyrir
aðra konu og hefur fallist á það fyrir meðgönguna að láta barnið af hendi strax
                                 eftir fæðingu.
                                 Almenn ákvæði.
2. gr. Tæknifrjóvgun má eingöngu framkvæma á heilbrigðisstofnun sem fengið hefur
   til þess leyfi ráðherra og undir eftirliti sérfræðinga í kvensjúkdómum og
                                 fæðingarhjálp.
Heilbrigðisstofnun sem fær leyfi skv. 1. mgr. er skylt að bjóða pörum sem sækja
um tæknifrjóvgunarmeðferð og væntanlegum gjöfum faglega ráðgjöf sérfræðinga, svo
                      sem félagsráðgjafa eða sálfræðinga.
                3. gr. Tæknifrjóvgun má því aðeins framkvæma að:
   a. konan, sem undirgengst aðgerðina, sé samvistum við karlmann, í hjúskap eða
 óvígðri sambúð, sem staðið hafa samfellt í þrjú ár hið skemmsta og að þau hafi
                bæði samþykkt aðgerðina skriflega og við votta,
      b. aldur parsins megi teljast eðlilegur, m.a. með tilliti til velferðar
                           barnsins á uppvaxtarárum,
     c. andleg og líkamleg heilsa og félagslegar aðstæður parsins séu góðar og
      d. aðrar aðgerðir til að sigrast á ófrjósemi hafi brugðist eða séu ekki
                                   tiltækar.
Áður en tæknifrjóvgun fer fram og samþykki skv. a-lið 1. mgr. er veitt skal gefa
     parinu upplýsingar um meðferðina og þau læknisfræðilegu, félagslegu og
                    lögfræðilegu áhrif sem hún kann að hafa.
 Læknir ákveður hvort tæknifrjóvgun fer fram. Synjun má kæra til landlæknis sem
 sendir kæruna tafarlaust til meðferðar sérstakrar nefndar sem ráðherra skipar
     til fjögurra ára í senn. Í nefndinni skulu eiga sæti þrír fulltrúar og
  jafnmargir til vara, einn lögfræðingur, einn læknir og einn félagsráðgjafi.
                       Ákvörðun nefndarinnar er endanleg.
Ráðherra setur nánari reglur^1) um framkvæmd ákvæðis þessa, m.a. um heimild til
     að leita umsagnar barnaverndarnefndar um félagslegar aðstæður parsins.
                          ^1)Rg. 568/1997, sbr. 585/1997.
        4. gr. Læknir, sem annast meðferð, skal velja viðeigandi gjafa.
  Óski gjafi eftir nafnleynd er heilbrigðisstarfsfólki skylt að tryggja að hún
 verði virt. Í þeim tilvikum má hvorki veita gjafa upplýsingar um parið sem fær
gjafakynfrumur eða um barnið né veita parinu eða barninu upplýsingar um gjafann.
 Óski gjafi ekki eftir nafnleynd skal stofnunin varðveita upplýsingar um hann í
    sérstakri skrá. Verði til barn vegna kynfrumugjafarinnar skal varðveita
      upplýsingar um það og parið sem fékk gjafakynfrumurnar í sömu skrá.
   Barnið, sem verður til vegna kynfrumugjafar þar sem gjafi óskar ekki eftir
  nafnleynd, getur er það nær 18 ára aldri óskað eftir aðgangi að skrá skv. 3.
     mgr. til að fá upplýsingar um nafn gjafans. Nú fær barn upplýsingar um
    kynfrumugjafa hjá stofnuninni og ber henni þá eins fljótt og auðið er að
                      tilkynna honum um upplýsingagjöfina.
                           Tæknisæðing með gjafasæði.
     5. gr. Tæknisæðingu með gjafasæði má því aðeins framkvæma að frjósemi
     karlmannsins sé skert, hann haldinn alvarlegum erfðasjúkdómi eða aðrar
              læknisfræðilegar ástæður mæli með notkun gjafasæðis.
                                 Glasafrjóvgun.
 6. gr. Glasafrjóvgun má því aðeins framkvæma að notaðar séu kynfrumur parsins.
  Þó skal heimilt að nota gjafakynfrumur ef frjósemi karlsins eða konunnar er
 skert, annað þeirra haldið alvarlegum erfðasjúkdómi eða aðrar læknisfræðilegar
                    ástæður mæla með notkun gjafakynfrumna.
                          Gjöf fósturvísa er óheimil.
                          Staðgöngumæðrun er óheimil.
                        Geymsla kynfrumna og fósturvísa.
 7. gr. Geymsla kynfrumna og fósturvísa er eingöngu heimil á heilbrigðisstofnun
  sem fengið hefur leyfi ráðherra til að framkvæma tæknifrjóvgun, sbr. 2. gr.
            8. gr. Kynfrumur má því aðeins geyma að tilgangurinn sé:
                              a. eigin notkun síðar,
                           b. gjöf í rannsóknarskyni eða
                 c. gjöf kynfrumna til notkunar við tæknifrjóvgun.
  Sá sem leggur kynfrumur til skal veita skriflegt samþykki fyrir geymslunni í
 samræmi við tilgang hennar, enda hafi honum áður verið veittar upplýsingar um
  áhrif geymslunnar á kynfrumurnar og hin almennu skilyrði sem sett eru fyrir
           geymslu kynfrumna í lögum þessum og reglum samkvæmt þeim.
9. gr. Fósturvísa má geyma í þeim tilgangi að koma þeim fyrir í konu þeirri sem
lagði eggfrumurnar til eða eiginkonu eða sambýliskonu karlmannsins sem lagði til
          sæðisfrumur. Geymsla fósturvísa í öðrum tilgangi er óheimil.
   Geymsla fósturvísa er háð því skilyrði að karlmaður sá og kona, sem leggja
   kynfrumurnar til, veiti skriflegt samþykki fyrir geymslunni í samræmi við
     tilgang hennar, enda hafi þeim áður verið veittar upplýsingar um áhrif
 geymslunnar á fósturvísana og hin almennu skilyrði sem sett eru fyrir geymslu
        kynfrumna og fósturvísa í lögum þessum og reglum samkvæmt þeim.
Fósturvísa má eingöngu nota í samræmi við samþykki þeirra sem lögðu kynfrumurnar
                                      til.
    10. gr. Ráðherra skal setja reglur^1) um hve lengi má geyma kynfrumur og
    fósturvísa í samræmi við bestu læknisfræðilega þekkingu á hverjum tíma.
   Að hámarksgeymslutíma liðnum skal eyða ónotuðum kynfrumum og fósturvísum.
  Nú er hámarksgeymslutími kynfrumna ekki liðinn en sá sem lagði til kynfrumur
andast og skal þá eyða ónotuðum kynfrumum nema tilgangur geymslunnar hafi verið
                 gjöf kynfrumna til notkunar við tæknifrjóvgun.
  Nú er hámarksgeymslutími fósturvísa ekki liðinn en karlmaður sá og kona, sem
lögðu kynfrumurnar til, slíta hjúskap eða sambúð og skal þá eyða fósturvísunum.
   Sama gildir ef annað þeirra andast nema um gjöf kynfrumna til notkunar við
                       tæknifrjóvgun hafi verið að ræða.
                                 ^1)Rg. 568/1997.
                           Rannsóknir á fósturvísum.
 11. gr. Hvers konar rannsóknir, tilraunir og aðgerðir á fósturvísum skulu vera
                                   óheimilar.
               Þó skal heimilt að gera rannsóknir á fósturvísum:
                   a. ef þær eru liður í glasafrjóvgunarmeðferð,
     b. ef þeim er ætlað að greina arfgenga sjúkdóma í fósturvísunum sjálfum,
             c. ef þær miða að framförum í meðferð vegna ófrjósemi eða
    d. ef þær eru ætlaðar til aukins skilnings á orsökum meðfæddra sjúkdóma og
                                  fósturláta.
                              12. gr. Óheimilt er:
   a. að rækta eða framleiða fósturvísa eingöngu í þeim tilgangi að gera á þeim
                                  rannsóknir,
       b. að rækta fósturvísa lengur en í 14 daga utan líkamans eða eftir að
                             frumrákin kemur fram,
                 c. að koma mannlegum fósturvísum fyrir í dýrum og
                            d. að framkvæma einræktun.
                                  Lokaákvæði.
 13. gr. Ráðherra setur nánari reglur^1) um framkvæmd laga þessara. Í þeim skal
                                m.a. fjalla um:
   a. undirbúning væntanlegra foreldra vegna meðferðarinnar, m.a. aðgang þeirra
                                  að ráðgjöf,
     b. notkun gjafakynfrumna, m.a. um notkun gjafakynfrumna innan fjölskyldu,
                            c. geymslutíma fósturvísa,
         d. vísindarannsóknir á fósturvísum, sbr. c- og d-lið 11. gr., og
               vísindasiðanefnd sem fjalli um slíkar rannsóknir.
                                 ^1)Rg. 568/1997.
14. gr. Brot gegn lögum þessum eða reglum settum samkvæmt þeim varða sektum eða
                        fangelsi allt að þremur mánuðum.
  Fyrir hlutdeild í broti skal refsa á sama hátt nema þyngri refsing liggi við
                             samkvæmt öðrum lögum.
 15. gr. Lög þessi öðlast gildi 1. júní 1996, og skulu á sama tíma liggja fyrir
      reglur skv. 13. gr. um framkvæmd tæknifrjóvgunar sem ráðherra setur.
                            Ákvæði til bráðabirgða.

References

   Visible links
   1. http://www.althingi.is/dba-bin/lawformpr.pl?lnr=1996055
