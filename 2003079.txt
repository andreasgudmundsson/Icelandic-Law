                                    dálkum.

   --------------------------------------------------------------------------

                               Lög um námsstyrki

                              2003 nr. 79 26. mars

   --------------------------------------------------------------------------

              [2]Ferill málsins á Alþingi.   [3]Frumvarp til laga.

                            Tóku gildi 1. júlí 2003.
  1. gr. Ríkissjóður veitir námsstyrki til jöfnunar á fjárhagslegum aðstöðumun
    nemenda í framhaldsskólum að því leyti sem búseta veldur þeim misþungum
                fjárhagsbyrðum eða efnaleysi torveldar þeim nám.
    2. gr. Réttar til námsstyrkja samkvæmt lögum þessum njóta nemendur sem:
    1. eru íslenskir ríkisborgarar eða erlendir ríkisborgarar sem eiga rétt til
         námsstyrks samkvæmt samningi íslenska ríkisins við önnur ríki,
               2. stunda reglubundið framhaldsskólanám hér á landi,
   3. annaðhvort eru það efnalitlir að efnaleysi torveldar þeim nám eða verða að
  dveljast fjarri fjölskyldu sinni vegna námsins, enda sé ekki unnt að stunda
              sambærilegt nám frá lögheimili eða öðrum dvalarstað.
   Eigi skulu þeir njóta styrks sem eiga rétt til láns úr Lánasjóði íslenskra
                 námsmanna eða njóta hliðstæðrar fyrirgreiðslu.
                 3. gr. Námsstyrkir samkvæmt lögum þessum eru:
   1. Dvalarstyrkur sem samanstendur af ferðastyrk, fæðisstyrk og húsnæðisstyrk.
    Skilyrði dvalarstyrks er að nemandi verði að vista sig a.m.k. 30 km frá
  lögheimili og fjarri fjölskyldu sinni vegna námsins. Þó er heimilt að veita
dvalarstyrk þótt fjarlægð sé styttri en 30 km ef samgöngur til og frá skóla eru
  nemanda sérstaklega erfiðar, m.a. með tilliti til veðráttu, ástands vega eða
                         skorts á almenningssamgöngum.
    2. Skólaakstursstyrkur. Skilyrði skólaakstursstyrks er að nemandi verði að
      sækja skóla fjarri fjölskyldu sinni og eigi ekki rétt á dvalarstyrk.
     3. Sérstakir styrkir sem námsstyrkjanefnd er heimilt að veita efnalitlum
                                   nemendum.
 4. gr. Fjárhæð styrkja samkvæmt lögum þessum er ákveðin með hliðsjón af þeirri
       heildarfjárhæð sem veitt er til námsstyrkja á fjárlögum ár hvert.
  5. gr. Menntamálaráðherra skipar fimm manna námsstyrkjanefnd sem skal sjá um
     úthlutun námsstyrkja. Námsstyrkjanefnd er skipuð sem hér segir: Tveir
 nefndarmanna skulu skipaðir án tilnefningar og skal annar þeirra vera formaður
 nefndarinnar, einn skal skipaður eftir tilnefningu fjármálaráðuneytis og einn
 eftir tilnefningu Sambands íslenskra sveitarfélaga. Skulu þeir allir skipaðir
til fjögurra ára í senn. Auk þess skipar menntamálaráðherra einn mann í nefndina
 til eins árs í senn eftir tilnefningu samtaka framhaldsskólanemenda eða eftir
                           reglum sem ráðherra setur.
  6. gr. Námsstyrkjanefnd leggur fyrir menntamálaráðherra tillögur um árlegar
   fjárveitingar í samræmi við markmið laga þessara sem skulu grundvallast á
 upplýsingum um ferðakostnað, fæðiskostnað og húsnæðiskostnað nemenda, kostnað
nemenda vegna skólaaksturs sem og öðrum upplýsingum sem við eiga hverju sinni. Í
  tillögum nefndarinnar skal koma fram hvernig fjárveitingar skulu skiptast á
                              milli styrktegunda.
  Námsstyrkjanefnd auglýsir eftir umsóknum um styrki sérstaklega fyrir vor- og
  haustönn og úthlutar styrkjum að umsóknarfresti loknum. Útborgun námsstyrkja
 skal fara fram í tvennu lagi fyrir vor- og haustönn. Skilyrði úthlutunar er að
  viðkomandi skóli hafi staðfest námsástundun og námsárangur umsækjanda í lok
                         haustannar og í lok vorannar.
  7. gr. Ef nemandi gerir athugasemdir við niðurstöðu námsstyrkjanefndar skal
        nefndin taka mál hans fyrir að nýju. Athugasemdir við niðurstöðu
námsstyrkjanefndar skulu vera skriflegar og hafa borist nefndinni innan 30 daga
  frá því að nemanda var tilkynnt um niðurstöðuna. Ákvörðun nefndarinnar skal
         liggja fyrir eigi síðar en 30 dögum eftir að gagnaöflun lýkur.
 Ef nemandi sækir um styrk vegna efnaleysis er námsstyrkjanefnd heimilt að óska
     eftir nauðsynlegum upplýsingum um efnahag nemanda og foreldra hans hjá
                 skattyfirvöldum og öðrum opinberum stofnunum.
8. gr. Menntamálaráðherra setur með reglugerð^1) nánari ákvæði um framkvæmd laga
 þessara. Í reglugerðinni skal mælt fyrir um fresti til að skila umsóknum, form
 og efni skjala sem byggt skal á við umsókn styrkja, fyrirkomulag útborgunar á
    námsstyrkjum, hvaða upplýsingar umsækjandi skuli veita þegar sótt er um
       námsstyrk og aðrar reglur er varða nánari framkvæmd laga þessara.
               ^1)[4]Rg. 692/2003, sbr. [5]760/2004 og [6]829/2006.
                  9. gr. Lög þessi öðlast gildi 1. júlí 2003.

References

   Visible links
   1. http://www.althingi.is/dba-bin/lawformpr.pl?lnr=2003079
   2. http://www.althingi.is/dba-bin/ferill.pl?ltg=128&mnr=446
   3. http://www.althingi.is/altext/128/s/0629.html
   4. file://ekkitil/ekkitil.html?REGL/2003692
   5. file://ekkitil/ekkitil.html?REGL/2004760
   6. file://ekkitil/ekkitil.html?REGL/2006829
