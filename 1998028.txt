
   --------------------------------------------------------------------------

                            Lög um verslunaratvinnu

                              1998 nr. 28 8. apríl

   --------------------------------------------------------------------------

 Tóku gildi 1. janúar 1999. Breytt með [2]l. 82/1998 (tóku gildi 1. okt. 1998),
  [3]l. 76/2002 (tóku gildi 17. maí 2002) og [4]l. 94/2002 (tóku gildi 1. des.
                                     2002).

                            I. kafli. Almenn ákvæði.
 1. gr. Lög þessi taka til verslunar í atvinnuskyni hvort sem hún er gerð fyrir
 eigin reikning eða reikning annars manns eða í eigin nafni eða í nafni annars
                                     manns.
   Með orðinu verslun er átt við hvers kyns milligöngu um yfirfærslu á beinum
                            eignarrétti að lausafé.
  Lög þessi taka þó ekki til sérákvæða annarra laga sem setja sérstök skilyrði
             varðandi tilteknar vörur eða tilteknar atvinnugreinar.
     [Verði ágreiningur um hvort um verslun fari samkvæmt lögum þessum sker
skráningaraðili samkvæmt lögunum úr honum innan þrjátíu daga.]^1) Þeim úrskurði
má áfrýja til viðskiptaráðuneytisins innan þrjátíu daga frá því að kæranda berst
  tilkynning um úrskurð firmaskrárritara. Úrskurður ráðuneytisins skal liggja
             fyrir innan þrjátíu daga frá því að kæra er móttekin.
                             ^1)[5]L. 94/2002, 1. gr.
2. gr. [Til að stunda verslun á Íslandi eða í íslenskri landhelgi skal uppfylla
 skilyrði laga þessara og atvinnustarfsemin skal skráð í samræmi við löggjöf um
      skráningu firma, hlutafélaga og einkahlutafélaga, samvinnufélaga og
                 sjálfseignarstofnana, eftir því sem við á.]^1)
                             ^1)[6]L. 94/2002, 2. gr.
      3. gr. Í lögum þessum hafa eftirfarandi orð merkingu sem hér segir:
      föst starfsstöð: húsnæði eða annað rými þar sem rekin er, staðbundið og
                       reglulega, verslun í atvinnuskyni,
    hreyfanleg starfsstöð: rými sem er færanlegt og þar sem rekin er reglulega
          verslun í atvinnuskyni, svo sem bifreiðar og dráttarvagnar,
     markaður: verslun í atvinnuskyni sem fram fer utan fastrar starfsstöðvar,
            hvort heldur sem er innan eða utan húss (sala á torgum),
   farandsala: verslun í atvinnuskyni utan fastrar starfsstöðvar, þar með taldar
                    hreyfanlegar starfsstöðvar og markaðir,
        sjálfsali: tæki sem notað er til verslunar og afhendingar vöru gegn
                                  endurgjaldi.

         II. kafli. Almenn skilyrði fyrir rétti til að stunda verslun.
4. gr. [Skylt er að skrásetja verslun, sem stunduð er skv. 1. gr. laga þessara,
í firmaskrá, hlutafélagaskrá, samvinnufélagaskrá eða skrá á grundvelli löggjafar
               um sjálfseignarstofnanir, eftir því sem við á.]^1)
 Dánarbú eða gjaldþrotabú hefur rétt til að stunda áfram verslun í samræmi við
              ákvæði laga um verslanaskrár, firmu og prókúruumboð.
                             ^1)[7]L. 94/2002, 3. gr.
  5. gr. Á hinni föstu starfsstöð skal vera nafnspjald með nafni, kennitölu og
  heimilisfangi þess sem hefur skráð verslunarrekstur. Sjálfsalar skulu einnig
merktir með sama hætti. Á bréfsefni, pöntunareyðublöðum og svipuðum skjölum þess
sem skráð hefur verslun skal greina heiti verslunar, kennitölu og heimilisfang.
Sama á við um verslun með fjarskiptatækni (fjarsölu) að svo miklu leyti sem því
                               verður við komið.
 Ef kaupandi óskar þess er hverjum þeim sem stundar farandsölu samkvæmt ákvæðum
laga þessara og reglna settra samkvæmt þeim skylt að afhenda kaupanda nafnspjald
  með nafni, kennitölu og heimilisfangi þess sem skráð hefur verslunarrekstur.
 6. gr. [Skráningaraðili samkvæmt lögum þessum lætur í té staðfestingu á því að
              verslun hafi verið skráð samkvæmt lögum þessum.]^1)
                             ^1)[8]L. 94/2002, 4. gr.
    7. gr. Að því leyti sem ekki eru sett ákvæði um það í lögum þessum skulu
    samþykktir sveitarstjórna gilda um réttindi og skyldur þeirra sem stunda
         farandsölu, hvort sem hún er stunduð í atvinnuskyni eða ekki.

                   III. kafli. Um sölu notaðra lausafjármuna.
     8. gr. Þegar notuðum lausafjármunum er veitt móttaka til endursölu eða
                 umboðssölu skulu þeir skráðir og verðmerktir.
     9. gr. Heimilt er ráðherra með reglugerð að kveða nánar á um framkvæmd
                      skráningar og varðveislu skrárinnar.
   10. gr. Sá sem verslun rekur samkvæmt ákvæðum þessa kafla skal jafnan sýna
fyllstu aðgát við kaup og sölu notaðra lausafjármuna. Telji hann ástæðu til skal
                    hann krefja seljanda um persónuskilríki.
Óheimilt er að kaupa eða veita móttöku notuðum lausafjármunum til endursölu frá
                                ólögráða aðila.

                      IV. kafli. Um sölu notaðra ökutækja.
11. gr. Ákvæði þessa kafla gilda um sölu notaðra skráningarskyldra ökutækja sem
                       fram fer með eftirgreindum hætti:
   1. Milliganga um sölu notaðra skráningarskyldra ökutækja þegar slík viðskipti
                eru þáttur í atvinnustarfsemi milligönguaðilans.
    2. Sala á notuðum skráningarskyldum ökutækjum í eigu seljandans þegar slík
                 viðskipti eru þáttur í atvinnustarfsemi hans.
        Ákvæði þessa kafla taka ekki til nauðungarsölu notaðra ökutækja.
  12. gr. [Hver sá sem vill reka verslun eða umboðssölu með notuð ökutæki skal
  hafa til þess sérstakt leyfi lögreglustjóra í umdæmi þar sem föst starfsstöð
                              bifreiðasala er.]^1)
                                      ^1)
Verslun á grundvelli starfsleyfis skv. 1. mgr. skal rekin á fastri starfsstöð. Á
   fastri starfsstöð skal framkvæmdastjóri eða yfirmaður viðkomandi starfsemi
fullnægja skilyrðum 1.6. tölul. 1. mgr. 13. gr. Ákvæði 6. tölul. á þó ekki við
   um útibú hlutafélags eða einkahlutafélags sem hlotið hefur leyfi til sölu
                               notaðra ökutækja.
                             ^1)[9]L. 94/2002, 5. gr.
  13. gr. Leyfi skv. 12. gr. skal veitt til fimm ára í senn og verður einungis
veitt einstaklingum eða lögaðilum sem fullnægja eftirtöldum skilyrðum, [sbr. 2.
                                    gr.]:^1)
                            1. Eru búsettir á Íslandi.
                          2. Hafa náð tuttugu ára aldri.
       3. Eru lögráða og mega ekki á síðustu þremur árum hafa í tengslum við
     atvinnurekstur hlotið dóm fyrir refsiverðan verknað samkvæmt almennum
hegningarlögum eða lögum um hlutafélög, einkahlutafélög, bókhald, ársreikninga,
      gjaldþrot eða opinber gjöld, svo og lögum um sölu notaðra ökutækja.
                            4. Hafa forræði á búi sínu.
          5. Hafa lagt fram skírteini því til sönnunar að þeir hafi tekið
 ábyrgðartryggingu hjá viðurkenndu vátryggingafélagi, aflað sér bankatryggingar
eða lagt fram aðrar tryggingar sem ráðherra metur gildar og bæta viðskiptamönnum
  tjón er þeir kunna að baka þeim með störfum sínum sem bifreiðasalar. Nánari
ákvæði um ábyrgðartrygginguna, m.a. um lágmarksfjárhæð og vátryggingarskilmála,
                        skulu ákveðin með reglugerð.^2)
   6. Hafa sótt námskeið og lokið þar prófi samkvæmt prófkröfum sem settar eru í
reglugerð^3) sem ráðherra ákveður. Kostnað vegna námskeiða og prófa skal greiða
með kennslu- og prófgjöldum er viðskiptaráðuneytið ákveður. Ráðherra er heimilt
      að veita undanþágu frá þessu ákvæði mæli sérstakar ástæður með því.
 [Allir stjórnarmenn]^1) lögaðila skal fullnægja skilyrðum 1.4. tölul. 1. mgr.
Þó eru stjórnarmenn, sem búsettir eru í aðildarríkjum Evrópska efnahagssvæðisins
  [eða aðildarríkjum stofnsamnings Fríverslunarsamtaka Evrópu],^4) undanþegnir
búsetuskilyrðum 1. tölul. Ráðherra getur veitt ríkisborgurum annarra ríkja sömu
                                   undanþágu.
Aðili sem sviptur hefur verið leyfi skv. 19. gr. skal sitja námskeið og standast
      prófkröfur, sbr. 6. tölul., áður en honum er veitt starfsleyfi á ný.
    ^1)[10]L. 94/2002, 6. gr. ^2)[11]Rg. 46/2003. ^3)[12]Rg. 45/2003. ^4)[13]L.
                                76/2002, 86. gr.
  14. gr. Bifreiðasali skal afla upplýsinga, sem staðfestar skulu skriflega af
 seljanda, um akstur og ástand skráningarskylds ökutækis, svo og annarra þeirra
upplýsinga sem kaupanda eru nauðsynlegar vegna kaupanna. Gögn þessi skulu fylgja
   afsali og skal bifreiðasali jafnframt varðveita þau í eitt ár frá söludegi
                              viðkomandi ökutækis.
Þá skal fylgja vottorð úr ökutækjaskrá sem sýnir ótvírætt að seljandi sé eigandi
    þess ökutækis sem selt er eða hafi umboð til sölunnar. Bifreiðasali skal
 staðfesta að fullnægjandi ástandslýsing, sbr. 1. mgr., fylgi ökutæki og einnig
    skal hann staðreyna upplýsingar um eiganda þess og hvort veðbönd hvíli á
                                   ökutækinu.
 Ráðherra er heimilt með reglugerð^1) að mæla fyrir um þær lágmarksupplýsingar
     sem lagðar skulu fram við sölu notaðra ökutækja og fram eiga að koma í
  kaupsamningi og afsali vegna sölu þeirra. Þar á meðal er ráðherra heimilt að
    kveða á um sérstaka skrá þar sem fram komi fyrri eigendur og tjónaferill
                              viðkomandi ökutækis.
                                ^1)[14]Rg. 44/2003.
  15. gr. Bifreiðasali skal í hvívetna leysa störf sín af hendi svo sem góðar
viðskiptavenjur bjóða. Hann skal gæta þess að viðskiptamenn hans njóti jafnræðis
   um upplýsingar, verð og önnur viðskiptakjör, svo og þess að aðila séu eigi
      settir ólögmætir, ósanngjarnir eða óeðlilegir skilmálar í samningum.
 Bifreiðasali ber ábyrgð á verkum starfsmanna sinna við sölu ökutækja sem væru
  þau verk hans sjálfs. Bifreiðasali skal, áður en gengið er frá afsali notaðs
  ökutækis, greina kaupanda með sannanlegum hætti frá þeim rétti hans að láta
 óháðan aðila meta ástand ökutækis, svo sem faggilta skoðunarstofu eða faggilt
  skoðunarverkstæði. Kostnað við slíkt mat skal kaupandi greiða nema um annað
                                  verði samið.
Bifreiðasali skal með áberandi hætti vekja athygli á gjaldskrá fyrir söluþóknun,
     þar á meðal þegar um skipti á bifreiðum er að ræða. Einnig er skylt að
           leyfisbréf vegna starfseminnar liggi frammi á starfsstöð.
Hafi bifreiðasali ástæðu til að ætla að ástandi ökutækis sé ábótavant ber honum
                   að vekja athygli kaupanda á þeim annmarka.
  16. gr. Bifreiðasali skal annast um að endanlega sé gengið frá kaupsamningi,
    afsali og öðrum skjölum vegna viðskipta á hans vegum og skal geta þess í
 skjölunum, þar á meðal í kauptilboðum, kaupsamningum, afsölum og skuldabréfum,
        hver samið hafi og greina nafn hans svo að eigi verði um villst.
Bifreiðasali skal ábyrgjast að tilkynning um eigendaskipti sé send ökutækjaskrá
                                   án tafar.
17. gr. Hyggist bifreiðasali, fyrirtæki er hann starfar við eða aðrir starfsmenn
við sölu notaðs ökutækis selja eigið ökutæki eða kaupa ökutæki sem þessum aðila
hefur verið falið að annast sölu á skal viðskiptamanni kynnt það sérstaklega og
  þess jafnframt getið í kaupsamningi. Sama gildir um maka og náin skyldmenni
                    bifreiðasala eða starfsmanna við söluna.
18. gr. Þeim einum er rétt að nefna sig bifreiðasala sem fengið hefur leyfi til
                  sölu notaðra ökutækja samkvæmt lögum þessum.
  19. gr. Eftirlit með starfsemi bifreiðasala er í höndum lögreglustjóra í því
                   umdæmi þar sem starfsstöð bifreiðasala er.
  [Lögreglustjórum, sbr. 1. mgr., ber að halda skrá yfir þá sem leyfi hafa til
              starfsemi samkvæmt þessum kafla í umdæmi þeirra.]^1)
[Nú fylgir bifreiðasali ekki lögum og reglum sem um starfsemi þessa gilda þrátt
   fyrir tilmæli lögreglustjóra eða fullnægir ekki skilyrðum laganna og skal
   lögreglustjóri þá að undangenginni aðvörun svipta viðkomandi starfsleyfi.
Ákvörðun um sviptingu starfsleyfis er unnt að skjóta til viðskiptaráðherra. Enn
                    fremur má leita úrskurðar dómstóla.]^1)
Nú rekur aðili starfsemi sem leyfi þarf til samkvæmt lögum þessum án tilskilinna
réttinda og skal þá lögreglustjóri þegar í stað stöðva þá starfsemi, þar á meðal
                            með lokun starfsstöðvar.
                             ^1)[15]L. 94/2002, 7. gr.

                            V. kafli. Frjáls uppboð.
20. gr. Þeim sem hafa skráð verslunarrekstur samkvæmt lögum þessum er heimilt að
selja lausafjármuni á frjálsu uppboði nema aðrar takmarkanir séu gerðar í lögum
                        eða reglum settum samkvæmt þeim.
 Frjáls uppboð utan fastrar starfsstöðvar eru háð leyfi lögreglustjóra í umdæmi
því þar sem uppboð skal haldið hverju sinni. Rétt er lögreglustjóra að synja um
  leyfi ef almannahagsmunir krefjast eða hann telur að skipulagi uppboðsins sé
 verulega áfátt. Þetta á þó ekki við frjálst uppboð á listmunum sem fram fer í
                       öðru húsnæði en fastri starfsstöð.
     21. gr. Sá sem ber ábyrgð á frjálsu uppboði er í kafla þessum nefndur
                                 uppboðsstjóri.
22. gr. Uppboðsstjórar mega hvorki gera boð á uppboði sjálfir né láta aðra gera
                              það fyrir sína hönd.
23. gr. Uppboðsstjóri skal kynna uppboðsskilmála skriflega og skulu þeir lesnir
                             áður en uppboð hefst.
 Í uppboðsskilmálum skal gera grein fyrir gjöldum, er leggjast ofan á söluverð,
greiðsluskilmálum, ef ekki er um staðgreiðslu að ræða, ásamt öðrum skilmálum sem
uppboðsstjóra er skylt að geta og því hvenær ábyrgð á hinu selda flyst úr hendi
                             seljanda til kaupanda.
Kaupandi uppboðsmunar getur ekki borið fyrir sig galla á honum, nema hann svari
 ekki til þess heitis er hann var auðkenndur með við söluna, seljandi hafi haft
   svik í frammi eða almennt sé talið óheiðarlegt að skjóta sér undan ábyrgð.
Uppboð eru opin almenningi og skulu munir vera til sýnis og skoðunar í hæfilegan
                              tíma fyrir uppboðið.
  [Þegar sérstaklega stendur á getur lögreglustjóri veitt aðilum leyfi til að
 halda lokað uppboð í umdæmi sínu í því skyni að styrkja viðurkennt líknarstarf
 og kirkjustarf, menntir, vísindi og menningu, m.a. íþróttastarfsemi. Þegar um
  lokað uppboð á listmunum er að ræða skal vekja sérstaka athygli á ákvæðum V.
  kafla laga þessara varðandi frjáls uppboð og reglugerð menntamálaráðherra um
  fylgiréttargjald. Jafnframt skal innheimtuaðila, Myndhöfundasjóði Íslands 
                 Myndstefi, tilkynnt um veitingu leyfisins.]^1)
Á málverk, myndir og listmuni sem seldir eru á listmunauppboðum skal leggja 10%
 gjald er renni til listamannanna eða erfingja þeirra samkvæmt höfundalögum. Sé
   höfundaréttur fallinn niður eða fénu verður ekki ráðstafað rennur það til
   starfslauna handa myndlistarmönnum. [Menntamálaráðherra getur sett nánari
  reglur^2) um fylgiréttargjald að höfðu samráði við Myndhöfundasjóð Íslands 
Myndstef og kveðið þar á um viðurlög við brotum á reglunum, sbr. 24. gr.]^1) Um
 undanþágu frá virðisaukaskatti vegna sölu á listmunauppboði vísast til [16]4.
                   gr. laga nr. 50/1988, um virðisaukaskatt.
  [Uppboðsstjórar skulu ársfjórðungslega senda skilagreinar um sölu listmuna á
 næstliðnu tímabili, staðfestar af löggiltum endurskoðanda, til innheimtuaðila
  skv. 6. mgr. Skylt er þeim uppboðsstjórum, sem stunda uppboð á listmunum, að
    senda einnig skilagrein fyrir þau tímabil þegar engin sala fer fram hjá
        uppboðsstjóra nema þeir hafi sannanlega tilkynnt innheimtuaðila,
  Myndhöfundasjóði Íslands  Myndstefi, að þeir hafi hætt slíkum uppboðum.]^1)
                  ^1)[17]L. 94/2002, 8. gr. ^2)[18]Rg. 486/2001.

                        VI. kafli. Viðurlög við brotum.
      24. gr. [Með brot á lögum þessum skal farið að hætti opinberra mála.
         Sá sem vanrækir tilkynningar til firmaskrár, hlutafélagaskrár,
 samvinnufélagaskrár eða skrár á grundvelli löggjafar um sjálfseignarstofnanir,
  eftir því sem við á, skal sæta sektum nema þyngri refsing liggi við samkvæmt
 öðrum lögum. Brot gegn ákvæðum IV. kafla um sölu notaðra ökutækja eða gegn 7.
   mgr. 23. gr. um sendingu skilagreina um sölu listmuna skal sæta sektum eða
 fangelsi allt að einu ári. Heimilt er að krefjast þess í refsimáli að verslun
verði afmáð úr einhverri framangreindra skráa, eftir því sem við á, hafi verslun
 framið ítrekað eða alvarlegt brot gegn ákvæðum laga er um starfsemina gilda. Í
 refsimáli gegn aðila, sem hefur leyfi til sölu notaðra ökutækja skv. IV. kafla
 laga þessara, er auk þess eða einvörðungu heimilt að krefjast sviptingar þess
          leyfis í samræmi við ákvæði 68. gr. almennra hegningarlaga.
Brot á samþykktum sveitarstjórna, sem settar verða samkvæmt lögum þessum, varða
                                    sektum.
  Nú hefur sá sem ábyrgð ber á verslun verið dæmdur til greiðslu sektar vegna
 brots í starfi sínu og ber lögaðilinn þá ábyrgð á greiðslu sektar ef innheimta
hefur orðið árangurslaus hjá sökunaut sjálfum. Ef ekki er ákvæði í refsidómi um
ábyrgð lögaðila verður sektin því aðeins innheimt með aðför hjá honum að dæmt sé
                  um skyldu hans í sérstöku opinberu máli.]^1)
                             ^1)[19]L. 94/2002, 9. gr.

                          VII. kafli. Gildistaka o.fl.
 25. gr. Viðskiptaráðherra fer með framkvæmd laga þessara. Honum er heimilt með
  reglugerð að setja nánari ákvæði um hana. Fyrir skráningu á verslun samkvæmt
lögum þessum greiðist gjald til ríkissjóðs skv. [20]13. gr. laga nr. 88/1991, um
                             aukatekjur ríkissjóðs.
                 26. gr. Lög þessi öðlast gildi 1. janúar 1999.
Ákvæði til bráðabirgða. Þegar útgefin verslunarleyfi koma til endurnýjunar skal
skrá viðkomandi verslunarstarfsemi hjá [skráningaraðila]^1) í samræmi við ákvæði
   laga þessara. Skráningu á verslunarstarfsemi skal lokið innan fimm ára frá
                            gildistöku laga þessara.
                            ^1)[21]L. 94/2002, 10. gr.

References

   Visible links
   1. http://www.althingi.is/dba-bin/lawformpr.pl?lnr=1998028
   2. file:///altext/stjt/1998.082.html
   3. file:///altext/stjt/2002.076.html
   4. file:///altext/stjt/2002.094.html
   5. file:///altext/stjt/2002.094.html
   6. file:///altext/stjt/2002.094.html
   7. file:///altext/stjt/2002.094.html
   8. file:///altext/stjt/2002.094.html
   9. file:///altext/stjt/2002.094.html
  10. file:///altext/stjt/2002.094.html
  11. http://www.reglugerd.is/interpro/dkm/WebGuard.nsf/key2/046-2003
  12. http://www.reglugerd.is/interpro/dkm/WebGuard.nsf/key2/045-2003
  13. file:///altext/stjt/2002.076.html
  14. http://www.reglugerd.is/interpro/dkm/WebGuard.nsf/key2/044-2003
  15. file:///altext/stjt/2002.094.html
  16. file://1988050.html#g4
  17. file:///altext/stjt/2002.094.html
  18. http://www.reglugerd.is/interpro/dkm/WebGuard.nsf/key2/486-2001
  19. file:///altext/stjt/2002.094.html
  20. file://1991088.html#g13
  21. file:///altext/stjt/2002.094.html
