
   --------------------------------------------------------------------------

                     Lög um hollustuhætti og mengunarvarnir

                              1998 nr. 7 12. mars

   --------------------------------------------------------------------------

                I. kafli. Markmið, skilgreiningar og framkvæmd.
1. gr. Markmið þessara laga er að búa landsmönnum heilnæm lífsskilyrði og vernda
             þau gildi sem felast í heilnæmu og ómenguðu umhverfi.
    2. gr. Lögin taka til hvers konar starfsemi og framkvæmda hér á landi, í
 lofthelgi, efnahagslögsögu og farkostum sem ferðast undir íslenskum fána, sem
 hafa eða geta haft áhrif á þá þætti sem tilgreindir eru í 1. gr., að svo miklu
                   leyti sem önnur lög taka ekki til þeirra.
3. gr. Hollustuhættir og mengunarvarnir taka í lögum þessum til hollustuverndar,
  mengunarvarnaeftirlits, vöktunar, tengdra rannsókna og fræðslu um þessi mál.
 Hollustuvernd tekur til eftirlits með matvælum, eiturefnum og hættulegum efnum
 þeim tengdum, húsnæði, öðrum vistarverum og umhverfi þeirra. Einnig tekur það
  til sóttvarna og fræðslu í þessum efnum, m.a. með tilliti til manneldismála.
     Mengunarvarnaeftirlit tekur til eftirlits með þeim þáttum sem eiga að
fyrirbyggja eða draga úr mengun lofts, láðs eða lagar, eftirlits með eiturefnum
   og hættulegum efnum og fræðslu um þessi mál. Vöktun umhverfisins telst til
                            mengunarvarnaeftirlits.
         Heilbrigðiseftirlit tekur til hollustuhátta og mengunarvarna.
Með mengun er átt við það þegar örverur, efni og efnasambönd og eðlisfræðilegir
  þættir valda óæskilegum og skaðlegum áhrifum á heilsufar almennings, röskun
 lífríkis eða óhreinkun lofts, láðs eða lagar. Mengun tekur einnig til ólyktar,
hávaða, titrings, geislunar og varmaflæðis og ýmissa óæskilegra eðlisfræðilegra
                                     þátta.
Með bestu fáanlegri tækni er átt við framleiðsluaðferð og tækjakost sem beitt er
  til að lágmarka mengun og myndun úrgangs. Tækni nær til framleiðsluaðferðar,
   tækjakosts, hönnunar mannvirkja, eftirlits og viðhalds búnaðarins, svo og
 starfrækslu hans. Með fáanlegri tækni er átt við aðgengilega framleiðsluaðferð
     og tækjakost (tækni) sem þróaður hefur verið til að beita í viðkomandi
 atvinnurekstri og skal tekið mið af tæknilegum og efnahagslegum aðstæðum. Með
   bestu er átt við virkustu aðferðina til að vernda alla þætti umhverfisins.
  Eftirlit merkir athugun á vöru, þjónustu, ferli eða starfsemi til að ákvarða
                      samræmi þeirra við tilteknar kröfur.
  Faggilding merkir aðferð sem þar til bær aðili beitir til að veita formlega
    viðurkenningu á því að aðili sé hæfur til að vinna tiltekin verkefni. Um
  faggildingu fer samkvæmt [2]lögum nr. 100/1992, um vog, mál og faggildingu.
         Rannsóknir (prófanir) felast í greiningu sýna vegna eftirlits,
  eftirlitsverkefna, vöktunar og annarra þjónusturannsókna eða fyrirbyggjandi
                aðgerða á sviði hollustuhátta og mengunarvarna.
Vöktun merkir kerfisbundna og síendurtekna skráningu einstakra breytilegra þátta
                                 í umhverfinu.
    4. gr. Til þess að stuðla að framkvæmd hollustuverndar setur ráðherra í
                         reglugerð^1) almenn ákvæði um:
   1. starfsleyfi fyrir atvinnurekstur sem fellur undir þessa grein og er útgáfa
                        þess í höndum heilbrigðisnefnda,
                         2. umgengni og þrifnað utan húss,
                           3. meindýr og eyðingu þeirra,
      4. hreinsun hunda, m.a. vegna sullaveiki, katta og annarra gæludýra,^2)
             5. íbúðarhúsnæði, starfsmannabústaði og starfsmannabúðir,
                  6. gistihús, matsöluhús og aðra veitingastaði,
                          7. skóla og aðra kennslustaði,
        8. rakarastofur, hárgreiðslustofur, nuddstofur og hvers konar aðrar
                                 snyrtistofur,
                            9. leikskóla og leikvelli,
   10. heilbrigðisstofnanir, dvalarheimili og meðferðar- og vistunarstofnanir og
                            stofnanir fyrir fatlaða,
         11. íþróttastöðvar, íþróttahús, sundstaði, baðhús, gufubaðstofur,
          sólbaðstofur og almenna baðstaði, baðvatn og þess háttar,^3)
               12. fangelsi og aðrar vistarverur handtekinna manna,
                       13. samkomuhús, þar á meðal kirkjur,
      14. farþegaskip, almenningsbifreiðar, farþegaflugvélar og þess háttar,
         15. þátttöku heilbrigðisnefnda í sóttvörnum og framkvæmd þeirra,
                        16. töku sýna og úrvinnslu þeirra,
          17. viðmiðanir fyrir eðlis-, efna- og örverufræðilega þætti,^4)
                          18. önnur sambærileg atriði.^5)
      ^1)Rg. 149/1990, sbr. 285/1990, 334/1990, 42/1991, 305/1992, 194/1993,
470/1993, 319/1995, 617/1996, 179/1997, 298/1997, 466/1997, 591/1997, 293/1998,
  788/1999, 798/1999 og 805/1999. Rg. 302/1998, rg. 471/1999. ^2)Rg. 837/1999.
 ^3)Rg. 457/1998. ^4)Rg. 837/2000. ^5)Rg. 289/1994, sbr. 562/1995 og 493/1998.
     Rg. 446/1994, sbr. 467/2000. Rg. 390/1995, sbr. 692/1998. Rg. 302/1998
 5. gr. Til þess að stuðla að framkvæmd mengunarvarnaeftirlits setur ráðherra í
                         reglugerð^1) almenn ákvæði um:
      1. starfsleyfi fyrir allan atvinnurekstur sem haft getur í för með sér
  mengun, þar á meðal ákvæði um staðsetningu, viðmiðunarmörk, mengunarvarnir í
   einstökum atvinnugreinum, vöktun, eftirlitsmælingar og rannsóknir, svo og
rekstur og viðhald mengunarvarnabúnaðar; krafist skal bestu fáanlegrar tækni við
  mengunarvarnir í þeim atvinnugreinum þar sem slíkt hefur verið skilgreint og
               skulu ákvæði um mengunarvarnir taka mið af því,^2)
     2. endurskoðun starfsleyfa vegna verulegra breytinga á atvinnurekstri eða
                              vegna tækniþróunar,
   3. áhættumat fyrir atvinnurekstur þar sem hætta er á stórslysum vegna aðferða
    og efna sem notuð eru við starfsemina og endurskoðun áhættumats, svo og
 upplýsingar sem ábyrgðaraðilum atvinnurekstrar er skylt að láta í té beri slys
                                 að höndum,^3)
                   4. eftirlit, skráningu og tilkynningarskyldu,
          5. umhverfisstjórn, vöktun og eftirlitskerfi fyrirtækja, svo og
              viðurkenningu, úttekt og eftirlit með slíkum kerfum,
        6. umhverfismerki á vörur, m.a. um veitingu þeirra og gjaldtöku,^4)
    7. eftirlit með flutningi úrgangs milli landa og tilkynningarskyldu þeirra
                     sem meðhöndla og flytja slíkan úrgang,
                      8. úttekt á hugsanlegri mengunarhættu,
     9. meðferð vatns og sjávar í atvinnurekstri þar sem m.a. skulu koma fram
                 viðmiðunarmörk vegna losunar tiltekinna efna,
           10. úrgangsefni, svo sem eyðingu sorps og annars úrgangs,^5)
   11. fráveitur og skolp þar sem m.a. skulu koma fram reglur um hreinsun skolps
                  og viðmiðunarmörk í fráveitum og viðtaka,^6)
   12. varnir gegn vatnsmengun þar sem m.a. skulu koma fram viðmiðunarmörk fyrir
     mengandi efni og/eða gæðamarkmið fyrir grunnvatn og yfirborðsvatn,^7)
   13. varnir gegn loftmengun þar sem m.a. skulu koma fram viðmiðunarmörk fyrir
         loftgæði, mengandi efni og losun þeirra út í andrúmsloftið,^8)
    14. varnir gegn jarðvegsmengun og viðmiðunarmörk fyrir jarðveg og mengandi
                                     efni,
      15. hávaða og titring þar sem fram koma viðmiðunarmörk fyrir leyfilegan
                 hávaða og titring með hliðsjón af umhverfi,^9)
        16. varmamengun þar sem fram skulu koma reglur um takmörkun hennar,
                         17. önnur sambærileg atriði.^10)
    ^1)Rg. 602/1999 (um öryggisleiðbeiningar vegna efnanotkunar á vinnustöðum).
    Rg. 786/1999 (um mengunarvarnaeftirlit), sbr. 850/2000. Rg. 808/1999 (um
 sorpbrennslustöðvar). ^2)Rg. 785/1999, sjá augl. 582/2000, sbr. rg. 849/2000.
    ^3)Rg. 263/1998. ^4)Rg. 233/1998. ^5)Rg. 609/1999 (um meðferð umbúða og
 umbúðaúrgangs), sbr. 682/1999. Rg. 795/1999 (um úrgang frá títandíoxíðiðnaði).
 Rg. 799/1999 (um meðhöndlun seyru). Rg. 805/1999 (um úrgang). Rg. 806/1999 (um
      spilliefni). Rg. 807/1999 (um brennslu spilliefna). Rg. 809/1999 (um
    olíuúrgang). Rg. 810/1999 (um skrá yfir spilliefni og annan úrgang). Rg.
860/2000 (um amalgammengað vatn og úrgang frá tannlæknastofum). ^6)Rg. 798/1999
  (um fráveitur og skólp). ^7)Rg. 796/1999 (um varnir gegn mengun vatns). Rg.
   797/1999 (um varnir gegn mengun grunnvatns). Rg. 800/1999 (um losunarmörk,
  umhverfismörk og gæðamarkmið fyrir losun á kvikasilfri í yfirborðsvatn). Rg.
801/1999 (um losunarmörk, umhverfismörk og gæðamarkmið fyrir losun á kvikasilfri
í yfirborðsvatn frá atvinnurekstri sem stundar rafgreiningu alkalíklóríða). Rg.
 802/1999 (um losunarmörk, umhverfismörk og gæðamarkmið fyrir losun á kadmíum í
yfirborðsvatn). Rg. 803/1999 (um losunarmörk, umhverfismörk og gæðamarkmið fyrir
losun á hexaklórsýklóhexani (HCH) í yfirborðsvatn) Rg. 804/1999 (um varnir gegn
      mengun vatns af völdum köfnunarefnissambanda frá landbúnaði og öðrum
atvinnurekstri). ^8)Rg. 230/1998. Rg. 252/1999. Rg. 787/1999 (um loftgæði). Rg.
  788/1999 (um varnir gegn loftmengun af völdum hreyfanlegra uppsprettna). Rg.
  789/1999 (um styrk kolmónoxíðs og fallryks í andrúmslofti). Rg. 790/1999 (um
brennisteinsdíoxíð og svifryk í andrúmslofti). Rg. 791/1999 (um mælingar á styrk
ósons við yfirborð jarðar og viðvaranir til almennings). Rg. 792/1999 (um blý í
  andrúmslofti). Rg. 793/1999 (um köfnunarefnisdíoxíð í andrúmslofti). ^9)Rg.
    933/1999 (um hávaða). ^10)Rg. 236/1990 (um flokkun, merkingu og meðferð
   eiturefna, hættulegra efna og vörutegunda, sem innihalda slík efni), sbr.
 348/1990, 664/1997, 459/1998, 460/1998, 639/1998, 77/1999, 150/1999, 548/1999,
754/1999, 613/2000 og 921/2000. Rg. 323/1998 (PCB, PCT o.fl. efni). Rg. 776/1998
 (snyrtivörur). Rg. 615/1999 (um takmörkun á markaðssetningu lampaolíu o.fl.).
Rg. 857/1999 (um bann við notkun tiltekinna eiturefna og hættulegra efna), sbr.
   623/2000. Rg. 946/1999 (um rafhlöður og rafgeyma með tilteknum hættulegum
efnum). Rg. 155/2000 (um öryggislok og áþreifanlega viðvörun). Rg. 196/2000 (um
takmörkun á framleiðslu, innflutningi og dreifingu leikfanga og hluta sem í eru
     þalöt). Rg. 419/2000 (um notkun og bann við notkun tiltekinna efna við
meðhöndlun á textílvörum). Rg. 619/2000 (um bann við notkun gróðurhindrandi efna
sem í eru kvikasilfurssambönd, arsensambönd og lífræn tinsambönd). Rg. 870/2000
 (um takmarkanir á innflutningi, notkun og meðhöndlun asbests). Augl. 940/2000
(um gildistöku EES-reglugerða um inn- og útflutning tiltekinna hættulegra efna).
6. gr. Hollustuvernd ríkisins gefur út starfsleyfi fyrir atvinnurekstur sem haft
  getur í för með sér mengun og talinn er upp í fylgiskjali með lögum þessum.
Heilbrigðisnefndir gefa út starfsleyfi fyrir atvinnurekstur sem haft getur í för
með sér mengun og ekki er talinn upp í fylgiskjali, sbr. 1. mgr., eftir því sem
                         mælt er fyrir um í reglugerð.
   Hollustuvernd ríkisins skal vinna tillögur að starfsleyfi skv. 1. mgr. og
auglýsa opinberlega hvers efnis þær eru og hvar megi nálgast þær. Heimilt er að
 gera skriflegar athugasemdir við tillögur Hollustuverndar ríkisins innan átta
                             vikna frá auglýsingu.
Hollustuvernd ríkisins skal innan fjögurra vikna frá því að frestur til að gera
    athugasemdir við tillögur að starfsleyfi rann út taka ákvörðun um útgáfu
starfsleyfis. Skal umsækjanda um starfsleyfi og þeim sem athugasemdir hafa gert
                           tilkynnt um afgreiðsluna.
  Auglýsa skal í B-deild Stjórnartíðinda útgáfu og gildistöku starfsleyfa sem
                        Hollustuvernd ríkisins gefur út.
     7. gr. Þegar sérstaklega stendur á getur ráðherra, að fenginni umsögn
 heilbrigðisnefndar eða Hollustuverndar ríkisins, veitt undanþágu frá einstökum
              greinum reglugerða sem settar eru skv. 4. og 5. gr.
      Ráðherra setur almenn ákvæði í reglugerð^1) um valdsvið, skyldur og
   starfstilhögun heilbrigðisnefnda og heilbrigðisfulltrúa, þar með talið um
            þátttöku í eftirlits-, rannsóknar- og vöktunarverkefnum.
      ^1)Rg. 149/1990, sbr. 285/1990, 334/1990, 42/1991, 305/1992, 194/1993,
470/1993, 319/1995, 617/1996, 179/1997, 298/1997, 466/1997, 591/1997, 293/1998,
                        788/1999, 798/1999 og 805/1999.
8. gr. Sveitarstjórnir, byggingarnefndir og önnur yfirvöld sveitarfélaganna, sem
     og ríkisstofnanir, skulu leita álits heilbrigðisnefndar um hvers konar
              ráðstafanir vegna framkvæmda sem lög þessi taka til.

                    II. kafli. Stjórn, skipan og starfsmenn.
   9. gr. Umhverfisráðherra fer með yfirstjórn mála samkvæmt lögum þessum. Á
varnarsvæðum fer utanríkisráðherra með lögsögu samkvæmt [3]lögum nr. 106/1954 og
skal hann semja við þar til bæra aðila samkvæmt mati Hollustuverndar ríkisins um
   framkvæmd eftirlits á varnarsvæðum. Utanríkisráðherra skal hafa samráð við
umhverfisráðherra um alla framkvæmd eftirlits á varnarsvæðum og gilda lög þessi
                              eftir því sem við á.
Landlæknir er ráðgjafi ráðherra um það er að lögum þessum lýtur og undir embætti
                                  hans fellur.
   Við setningu reglugerða samkvæmt lögum þessum skal haft samráð við Samband
       íslenskra sveitarfélaga um atriði er varða skyldur sveitarfélaga.
    10. gr. Ekkert sveitarfélag skal vera án heilbrigðiseftirlits og greiða
sveitarfélögin kostnað við eftirlitið að svo miklu leyti sem lög mæla ekki fyrir
                                  á annan veg.
11. gr. [Landið skiptist í eftirlitssvæði og skal heilbrigðisnefnd, kosin eftir
 hverjar sveitarstjórnarkosningar, starfa á hverju svæði. Í hverri nefnd skulu
 eiga sæti sex menn, fimm kosnir af hlutaðeigandi sveitarstjórnum, þar af skal
      einn vera formaður, og einn tilnefndur af samtökum atvinnurekenda á
   eftirlitssvæðinu. Atkvæði formanns ræður úrslitum ef atkvæði falla jafnt í
nefndinni. Náttúruverndarnefndir sveitarfélaga á eftirlitssvæðinu eiga rétt á að
 tilnefna einn fulltrúa í nefndina til viðbótar en hann hefur ekki atkvæðisrétt
      við afgreiðslu mála í nefndinni. Sömu reglur gilda um varamenn.]^1)
                        Eftirlitssvæði skv. 1. mgr. eru:
                               1. Reykjavíkursvæði.
                         Starfssvæði: Reykjavíkurborg.
                               2. Vesturlandssvæði.
                       Starfssvæði: Vesturlandskjördæmi.
                                3. Vestfjarðasvæði.
                        Starfssvæði: Vestfjarðakjördæmi.
                            4. Norðurlandssvæði vestra.
                    Starfssvæði: Norðurlandskjördæmi vestra.
                            5. Norðurlandssvæði eystra.
                    Starfssvæði: Norðurlandskjördæmi eystra.
                               6. Austurlandssvæði.
                       Starfssvæði: Austurlandskjördæmi.
                                7. Suðurlandssvæði.
                        Starfssvæði: Suðurlandskjördæmi.
                                8. Suðurnesjasvæði.
Starfssvæði: Reykjanesbær, Grindavíkurkaupstaður, Sandgerðisbær, Gerðahreppur og
                           Vatnsleysustrandarhreppur.
                        9. Hafnarfjarðar- og Kópavogssvæði.
      Starfssvæði: Hafnarfjarðarkaupstaður, Bessastaðahreppur, Garðabær og
                                  Kópavogsbær.
                                 10. Kjósarsvæði.
      Starfssvæði: Seltjarnarneskaupstaður, Mosfellsbær og Kjósarhreppur.
    Umhverfisráðherra getur í reglugerð, að höfðu samráði við hlutaðeigandi
    sveitarfélög og að fenginni umsögn Hollustuverndar ríkisins, kveðið á um
                           sameiningu eftirlitssvæða.
     Heimilt er heilbrigðisnefndum að gera samkomulag um annað fyrirkomulag
      heilbrigðiseftirlits á milli eftirlitssvæða. Í slíkum tilvikum hafa
       heilbrigðisfulltrúar sama rétt til afskipta þar og á eigin svæði.
                             ^1)[4]L. 59/1999, 1. gr.
12. gr. Heilbrigðisnefndir skulu fyrir 1. nóvember ár hvert gera fjárhagsáætlun
fyrir næsta starfsár þar á eftir, innan fjárhagsramma sem sveitarfélög setja, og
     senda hana til viðkomandi sveitarfélaga til umfjöllunar og afgreiðslu.
     Sveitarfélög bera ábyrgð á fjármálum og rekstri heilbrigðiseftirlits á
viðkomandi svæði. Þau hafa umsjón með fjármálum þess, skiptingu kostnaðar milli
sveitarfélaga og álagningu eftirlitsgjalda. Við kostnaðarskiptingu skal miða við
 að allar tekjur af eftirlitsskyldri starfsemi á svæðinu renni í sameiginlegan
sjóð til greiðslu rekstrarkostnaðar heilbrigðiseftirlits á svæðinu. Sá kostnaður
sem eftirlitsgjöld standa ekki undir greiðist af sveitarfélögunum í samræmi við
                           íbúafjölda næstliðins árs.
    Náist ekki samkomulag milli sveitarfélaga innan eftirlitssvæðis um hvaða
        sveitarfélag annist fjárreiður fyrir heilbrigðiseftirlitið skal
 umhverfisráðherra úrskurða hvert þeirra skuli annast fjárreiðurnar að fenginni
                      umsögn hlutaðeigandi sveitarfélaga.
     [Heimilt er sveitarfélögum að setja gjaldskrá og innheimta gjald fyrir
    eftirlitsskylda starfsemi, svo sem fyrir eftirlit, útgáfu starfsleyfa og
vottorða, sé eftirlitið á vegum sveitarfélaga. Leita skal umsagnar hlutaðeigandi
   heilbrigðisnefndar og hollustuháttaráðs áður en gjaldskrá er sett. Upphæð
   gjaldsins skal byggð á rekstraráætlun þar sem þau atriði eru rökstudd sem
ákvörðun gjalds við viðkomandi eftirlit byggist á og má gjaldið ekki vera hærra
 en sá kostnaður. Hvert eftirlitssvæði skal hafa sameiginlega gjaldskrá og skal
hlutaðeigandi heilbrigðisnefnd láta birta hana í B-deild Stjórnartíðinda. Gjöld
  má innheimta með fjárnámi. Gjöld skulu tryggð með lögveðsrétti í viðkomandi
    fasteign tvö ár eftir gjalddaga þegar leyfi eða þjónusta er tengd notkun
fasteignar. Heimilt er utanríkisráðherra að setja gjaldskrá og innheimta gjald á
varnarsvæðum. Umhverfisráðherra skal gefa út leiðbeinandi reglur um uppbyggingu
                         gjaldskráa sveitarfélaga.]^1)
                             ^1)[5]L. 59/1999, 2. gr.
 13. gr. Heilbrigðisnefnd ber að sjá um að framfylgt sé ákvæðum laga þessara og
reglugerða settra samkvæmt þeim, samþykktum sveitarfélaga og ákvæðum í sérstökum
lögum eða reglum sem nefndinni er eða kann að vera falið að annast um framkvæmd
á. Nefndin skal vinna að bættu heilbrigðiseftirliti á svæði sínu, annast fræðslu
fyrir almenning og efla samvinnu við önnur yfirvöld og aðila sem vinna að þessum
                                     málum.
  14. gr. Heilbrigðisnefnd skiptir með sér verkum og ræður meiri hluti atkvæða
     afgreiðslu máls. Telst afgreiðsla fullnægjandi séu þrír atkvæðisbærra
   nefndarmanna viðstaddir. Um vanhæfi nefndarmanna til afgreiðslu mála gilda
                          ákvæði sveitarstjórnarlaga.
Framkvæmdastjóri heilbrigðiseftirlits eða heilbrigðisfulltrúi í umboði hans skal
sitja fundi nefndarinnar með málfrelsi og tillögurétti. Hann getur krafist þess
       að fundir verði haldnir og að tekin verði þar fyrir tiltekin mál.
Fulltrúar Hollustuverndar ríkisins eiga rétt til setu á fundum heilbrigðisnefnda
                         með tillögurétti og málfrelsi.
 Héraðslæknir eða sá heilsugæslulæknir sem hann tilnefnir skal vera ráðgjafi og
heilbrigðisnefndum til aðstoðar um heilbrigðisþjónustu. Héraðslæknir á seturétt
 á fundum heilbrigðisnefndar með málfrelsi og tillögurétti. Héraðslæknir getur
            krafist þess að haldinn verði fundur í heilbrigðisnefnd.
15. gr. Heilbrigðisnefndir á hverju eftirlitssvæði ráða heilbrigðisfulltrúa til
   að annast eftirlit sveitarfélaganna með þeim viðfangsefnum sem undir lögin
   falla. Starfi einungis einn heilbrigðisfulltrúi á eftirlitssvæði skal hann
  jafnframt vera framkvæmdastjóri eftirlitsins. Ef heilbrigðisfulltrúarnir eru
  tveir eða fleiri skal einn úr hópi þeirra jafnframt ráðinn framkvæmdastjóri
  eftirlitsins. Sveitarstjórnir setja þeim starfslýsingar að fengnum tillögum
  heilbrigðisnefndar og ákveða í samráði við heilbrigðisnefnd aðsetur þeirra.
     Eingöngu má ráða í starf heilbrigðisfulltrúa þá sem fengið hafa leyfi
      umhverfisráðherra til starfans. Heilbrigðisfulltrúar starfa í umboði
                              heilbrigðisnefndar.
       Umhverfisráðherra setur reglugerð um menntun, réttindi og skyldur
                              heilbrigðisfulltrúa.
16. gr. Þeir sem starfa samkvæmt lögum þessum eru bundnir þagnarskyldu um atriði
   er varða framleiðslu- og verslunarleynd. Sama gildir um atriði sem þeir fá
         vitneskju um og leynt skulu fara samkvæmt lögum eða eðli máls.
  Upplýsingar og tilkynningar heilbrigðiseftirlits sveitarfélaga til fjölmiðla
   skulu vera efnislega rökstuddar og þess gætt að einstakar atvinnugreinar,
stofnanir eða fyrirtæki bíði ekki tjón og álitshnekki að óþörfu. Sama gildir um
                     aðra sem starfa samkvæmt lögum þessum.
 17. gr. Ráðherra skipar hollustuháttaráð til fjögurra ára í senn sem hefur það
hlutverk að fjalla um þá þætti sem falla undir lögin og varða atvinnustarfsemi,
svo sem samhæfingu krafna og eftirlits. Ráðherra skal leita álits ráðsins um þá
  þætti er varða atvinnustarfsemi, svo sem um lagabreytingar og stefnumarkandi
                     reglugerðir, samþykktir og gjaldskrár.
    Í ráðinu eiga sæti níu menn. Umhverfisráðherra tilnefnir einn og er hann
        formaður, forstjóri Hollustuverndar ríkisins á sæti í ráðinu og
      Vinnuveitendasamband Íslands, Vinnumálasambandið, Samband íslenskra
  sveitarfélaga, Hið íslenska náttúrufræðifélag, Alþýðusamband Íslands, Félag
  heilbrigðis- og umhverfisfulltrúa og landlæknisembættið tilnefna einn hvert.
          Ráðherra setur ráðinu starfsreglur að fengnum tillögum þess.

                      III. kafli. Hollustuvernd ríkisins.
 18. gr. Ríkið starfrækir stofnun sem nefnist Hollustuvernd ríkisins og annast
  hún eftirlit með framkvæmd laga þessara og er stjórnvöldum til ráðuneytis um
                         málefni er undir lögin falla.
Stofnunin hefur yfirumsjón með heilbrigðiseftirliti og skal sjá um vöktun og að
     rannsóknir þessu tengdar séu framkvæmdar. Í yfirumsjón felst samræming
  heilbrigðiseftirlits þannig að framkvæmdin sé með sama hætti á landinu öllu.
 Stofnunin fer því aðeins með beint eftirlit að lög mæli svo fyrir eða ráðherra
ákveði það með reglugerð að höfðu samráði við stofnunina þegar um landið allt er
    að ræða og við heilbrigðisnefndir þegar um einstök svæði er að ræða. Öll
  starfsemi stofnunarinnar, sem er í samkeppnisrekstri, skal vera fjárhagslega
aðgreind frá annarri starfsemi hennar. Undir þetta fellur m.a. sala á þjónustu,
 ráðgjöf, rannsóknum og prófunum og hvers konar eftirlitsstarfsemi sem þar kann
                                að vera stunduð.
  Stofnunin skal sjá um gerð fræðsluefnis og upplýsa og fræða þá er starfa að
                             heilbrigðiseftirliti.
 19. gr. Hollustuvernd ríkisins skal vinna að samræmingu heilbrigðiseftirlits í
  landinu og koma á samvinnu þeirra er að málum þessum starfa og skal í slíkum
tilvikum sérstaklega gæta að hagkvæmni í eftirliti og fyrirbyggja tvíverknað og
  skörun eftir því sem frekast er unnt. Stofnunin skal hafa nána samvinnu við
   heilbrigðisnefndir og heilbrigðisfulltrúa og veita þá ráðgjöf og þjónustu
    varðandi heilbrigðiseftirlit sem hún getur og aðstæður krefjast. Þá skal
   stofnunin vinna að samræmingu krafna sem gerðar eru til starfsemi á sviði
heilbrigðiseftirlits og að því að slíkum kröfum sé framfylgt. Til þess að stuðla
sem best að þessu markmiði gefur stofnunin út leiðbeiningar og viðmiðunarreglur
                                um framkvæmdina.
20. gr. Við stofnunina skal starfa forstjóri skipaður af ráðherra til fimm ára í
senn. Forstjóri skal hafa háskólamenntun og þekkingu á verksviði stofnunarinnar.
 Forstjóri fer með stjórn stofnunarinnar, mótar stefnu í störfum hennar og ber
                        ábyrgð á fjárhagslegum rekstri.
 Stofnuninni skal skipt í svið og skal forstöðumaður starfa yfir hverju þeirra.
   Forstöðumenn skulu hafa háskólamenntun og sérþekkingu eða starfsreynslu á
 viðkomandi sviði. Forstjóri ræður forstöðumenn. Einn forstöðumanna skal gegna
                         starfi staðgengils forstjóra.
                Forstjóri ræður annað starfsfólk stofnunarinnar.
 Ráðherra setur í reglugerð,^1) að fengnum tillögum forstjóra, nánari ákvæði um
                            skipulag stofnunarinnar.
                                 ^1)Rg. 332/1999.
21. gr. Ráðherra setur, að fengnum tillögum Hollustuverndar ríkisins, gjaldskrá
    fyrir veitta þjónustu og verkefni sem stofnuninni er falið að annast eða
stofnunin tekur að sér, sbr. 18. gr. Upphæð gjalds skal taka mið af kostnaði við
þjónustu og framkvæmd einstakra verkefna og skal byggð á rekstraráætlun þar sem
  þau atriði eru rökstudd sem ákvörðun gjalds byggist á. Gjaldið má ekki vera
 hærra en sá kostnaður. Gjaldskrá skal birt í B-deild Stjórnartíðinda. Gjöld má
                            innheimta með fjárnámi.

                    IV. kafli. Faggilding og innra eftirlit.
22. gr. Ráðherra getur, að höfðu samráði við Hollustuvernd ríkisins, ákveðið með
    reglugerð að stofnunin skuli hljóta faggildingu vegna rannsóknar á vegum
stofnunarinnar. Ráðherra er jafnframt heimilt að ákveða með reglugerð, að höfðu
     samráði við Hollustuvernd ríkisins, að starfsemi heilbrigðiseftirlits
   sveitarfélaga skuli hljóta faggildingu vegna rannsóknar og eftirlits og þá
    hvernig að henni skuli staðið. Um faggildingu fer samkvæmt [6]lögum nr.
                     100/1992, um vog, mál og faggildingu.
23. gr. Ráðherra ákveður í reglugerð kröfur um gæðastjórnun og innra eftirlit í
fyrirtækjum sem eru eftirlitsskyld samkvæmt lögum þessum. Þar skal m.a. kveðið á
 um umfang opinbers eftirlits og ákvörðun eftirlitsgjalda sem taka mið af innra
             eftirliti þeirra fyrirtækja sem eftirlitið beinist að.
24. gr. Heilbrigðisnefndum og Hollustuvernd ríkisins er heimilt að fela tiltekna
 þætti heilbrigðiseftirlitsins faggiltum skoðunaraðilum. Skal í slíkum tilvikum
gerður sérstakur samningur við hinn faggilta skoðunaraðila, sbr. [7]30. gr. laga
    um fjárreiður ríkisins, nr. 88/1997. Heimild til að knýja á um framkvæmd
   ráðstöfunar og annað sem greint er frá í VI. kafla er þó eingöngu í höndum
      heilbrigðisnefndar eða Hollustuverndar ríkisins eftir því sem við á.

                     V. kafli. Samþykktir sveitarfélaganna.
   25. gr. [Sveitarfélög geta sett sér eigin samþykktir um atriði sem ekki er
  fjallað um í reglugerðum eða gert um einstök atriði ítarlegri kröfur en fram
koma í þeim, enda falli þau undir lögin. Heimilt er auk annars að setja í slíkar
                             samþykktir ákvæði um:
               1. bann eða takmörkun gæludýrahalds og húsdýrahalds,
                           2. meðferð úrgangs og skolps,
               3. gjaldtöku fyrir leyfi, leigu eða veitta þjónustu,
                              4. ábyrgðartryggingar.
 Heilbrigðisnefnd semur drög að samþykktum og breytingum á þeim og leggur fyrir
 viðkomandi sveitarstjórn sem afgreiðir þau í formi samþykktar til ráðherra. Sé
   um að ræða nýmæli í samþykktum sveitarfélaga skal ráðherra leita umsagnar
         Hollustuverndar ríkisins áður en hann staðfestir samþykktina.
 Synji ráðherra staðfestingar endursendir hann samþykktina til sveitarstjórnar
         með leiðbeiningum um hvað þurfi til að til staðfestingar komi.
   Samþykktir samkvæmt þessari grein skulu birtar í B-deild Stjórnartíðinda á
                      kostnað hlutaðeigandi sveitarfélaga.
Heimilt er sveitarfélögum að setja gjaldskrá um innheimtu gjalda skv. 1. mgr. að
 fenginni umsögn hlutaðeigandi heilbrigðisnefndar. Gjöld mega aldrei vera hærri
en sem nemur rökstuddum kostnaði við veitta þjónustu eða framkvæmd eftirlits með
einstökum þáttum. Gjöld skulu tryggð með lögveðsrétti í viðkomandi fasteign tvö
 ár eftir gjalddaga þegar leyfi, leiga eða þjónusta er tengd notkun fasteignar.
   Sveitarfélag skal láta birta gjaldskrá í B-deild Stjórnartíðinda. Gjöld má
                          innheimta með fjárnámi.]^1)
                             ^1)[8]L. 59/1999, 3. gr.

                    VI. kafli. Valdsvið og þvingunarúrræði.
     26. gr. Til að knýja á um framkvæmd ráðstöfunar samkvæmt lögum þessum,
   reglugerðum, samþykktum sveitarfélaga eða eigin fyrirmælum samkvæmt þessum
    ákvæðum geta heilbrigðisnefnd og heilbrigðisfulltrúi beitt eftirfarandi
                                   aðgerðum:
                                1. veitt áminningu,
               2. veitt áminningu og tilhlýðilegan frest til úrbóta,
   3. stöðvað eða takmarkað viðkomandi starfsemi eða notkun, þar með lagt hald á
                      vörur og fyrirskipað förgun þeirra.
   Stöðvun starfsemi og förgun á vörum skal því aðeins beitt að um alvarlegri
   tilvik eða ítrekað brot sé að ræða eða ef aðilar sinna ekki úrbótum innan
  tiltekins frests og er heimilt að leita aðstoðar lögreglu ef með þarf. Sé um
  slík brot að ræða getur heilbrigðisnefnd afturkallað starfsleyfi viðkomandi
                                   reksturs.
 Þar sem innsiglun er beitt við stöðvun skal nota sérstök innsigli er auðkenni
                 viðkomandi eftirlitssvæði heilbrigðisfulltrúa.
    27. gr. Þegar aðili sinnir ekki fyrirmælum innan tiltekins frests getur
heilbrigðisnefnd ákveðið honum dagsektir þar til úr er bætt. Dagsektir renna til
rekstraraðila heilbrigðiseftirlits og skal hámark þeirra ákveðið í reglugerð^1)
 sem ráðherra setur. Jafnframt er heilbrigðisnefnd heimilt að láta vinna verk á
kostnað hins vinnuskylda ef fyrirmæli um framkvæmd eru vanrækt og skal kostnaður
 þá greiddur til bráðabirgða af viðkomandi heilbrigðiseftirliti en innheimtast
    síðar hjá hlutaðeigandi. Kostnað og dagsektir má innheimta með fjárnámi.
 Þegar verk það sem heilbrigðisnefnd lætur vinna er komið til vegna vanhirðu og
 óþrifa eða heilsuspillandi aðstæðna í húsi, á lóð eða í farartæki er kostnaður
 tryggður með lögveðsrétti í viðkomandi húsi, lóð eða farartæki tvö ár eftir að
                              greiðslu er krafist.
                                 ^1)Rg. 786/1999.
  28. gr. Heilbrigðisnefndum og heilbrigðisfulltrúum skal heimill aðgangur til
skoðunar og eftirlits, þar á meðal töku sýna og myndatöku, að öllum þeim stöðum
sem lög þessi, reglugerðir og samþykktir ná yfir og er heimilt að leita aðstoðar
 lögreglu ef með þarf. Sama gildir um starfsmenn Hollustuverndar ríkisins þegar
           um er að ræða starfsemi sem stofnunin hefur eftirlit með.
 Fulltrúum Hollustuverndar ríkisins er heimilt í samráði við heilbrigðisnefndir
    að taka sýni þar sem starfsemi fer fram og lög þessi, reglugerðir settar
   samkvæmt þeim og samþykktir sveitarfélaga ná til. Í þeim tilvikum þar sem
  Hollustuvernd ríkisins fer með eftirlit fer um valdsvið og þvingunarúrræði í
                       samræmi við þennan kafla laganna.
Eftirlitsskyldum aðilum er skylt að veita allar upplýsingar sem nauðsynlegar eru
 vegna eftirlits með framkvæmd laganna og ber þeim endurgjaldslaust að afhenda
                 sýni sem talin eru nauðsynleg vegna eftirlits.
  29. gr. Telji Hollustuvernd ríkisins svo alvarlega hættu stafa af tiltekinni
starfrækslu eða notkun að aðgerð þoli enga bið er henni heimilt til bráðabirgða
að stöðva starfsemi eða notkun þegar í stað, með aðstoð lögreglu ef þurfa þykir,
              en tilkynna skal það hlutaðeigandi heilbrigðisnefnd.
 Hollustuvernd ríkisins skal sjá um samhæfingu aðgerða þegar upp koma bráð eða
        alvarleg mengunarslys, matarsýkingar eða önnur vá svipaðs eðlis.
   Heilbrigðiseftirlit sveitarfélaga skal þegar í stað tilkynna Hollustuvernd
     ríkisins um slík mál og skal stofnunin að höfðu samráði við viðkomandi
          heilbrigðisnefnd taka ákvörðun um nauðsynlegar ráðstafanir.
       30. gr. Við meðferð mála samkvæmt þessum kafla skal fylgja ákvæðum
                                stjórnsýslulaga.

                     VII. kafli. Málsmeðferð og úrskurðir.
 31. gr. Rísi ágreiningur um framkvæmd laganna, reglugerða settra samkvæmt þeim
eða heilbrigðissamþykkta sveitarfélaga eða um ákvarðanir yfirvalda er heimilt að
    vísa málinu til sérstakrar úrskurðarnefndar. Þetta gildir þó ekki í þeim
 tilvikum þegar umhverfisráðherra fer með úrskurðarvald samkvæmt lögunum, sbr.
      ákvæði 32. gr., eða þegar ágreiningur rís vegna ákvörðunar um útgáfu
                      starfsleyfis samkvæmt ákvæðum 6. gr.
  Í úrskurðarnefnd skv. 1. mgr. eiga sæti þrír lögfræðingar sem uppfylla skulu
   starfsgengisskilyrði héraðsdómara, formaður tilnefndur af Hæstarétti, einn
tilnefndur af Sambandi íslenskra sveitarfélaga og einn án tilnefningar. Varamenn
skulu skipaðir með sama hætti. Ráðherra skipar nefndina til fjögurra ára í senn.
 Nefndin skal kveða upp úrskurð svo fljótt sem auðið er og eigi síðar en fjórum
 vikum eftir að henni berst mál í hendur. Sé mál viðamikið og fyrirsjáanlegt að
 afgreiðsla taki lengri tíma skal nefndin tilkynna hlutaðeigandi það og tiltaka
         afgreiðslufrest sem aldrei skal þó vera lengri en átta vikur.
      Úrskurðir nefndarinnar eru fullnaðarúrskurðir innan stjórnsýslunnar.
32. gr. Rísi ágreiningur milli heilbrigðisnefndar og sveitarstjórna um framkvæmd
 laga þessara skal vísa málinu til fullnaðarúrskurðar ráðherra. Sama gildir um
   ágreining milli Hollustuverndar ríkisins og heilbrigðisnefnda um framkvæmd
                                    laganna.
 Ákvarðanir Hollustuverndar ríkisins og heilbrigðisnefnda um útgáfu starfsleyfa
  skv. 6. gr. má kæra til fullnaðarúrskurðar ráðherra innan tveggja vikna frá
            ákvörðun Hollustuverndar ríkisins eða heilbrigðisnefnda.
Ráðherra skal kveða upp úrskurð svo fljótt sem auðið er og eigi síðar en fjórum
 vikum eftir að honum berst mál í hendur. Sé mál viðamikið og fyrirsjáanlegt að
     afgreiðsla taki lengri tíma skal tilkynna hlutaðeigandi það og tiltaka
         afgreiðslufrest sem aldrei skal þó vera lengri en átta vikur.

                             VIII. kafli. Viðurlög.
     33. gr. Brot gegn ákvæðum laga þessara, reglum settum samkvæmt þeim og
samþykktum sveitarfélaga varða sektum hvort sem þau eru framin af ásetningi eða
stórfelldu gáleysi. Sé um stórfelld eða ítrekuð ásetningsbrot að ræða skulu þau
                  að auki varða fangelsi allt að fjórum árum.
34. gr. Sektir má ákvarða lögaðila þó að sök verði ekki sönnuð á fyrirsvarsmenn
 eða starfsmenn hans eða aðra þá einstaklinga sem í þágu hans starfa, enda hafi
  brotið orðið eða getað orðið til hagsbóta fyrir lögaðilann. Þó skal lögaðili
 ekki sæta refsingu ef um óhapp er að ræða. Einnig má, með sama skilorði, gera
lögaðila sekt ef fyrirsvarsmenn eða starfsmenn hans eða aðrir einstaklingar sem
                    í þágu hans starfa gerast sekir um brot.
  Mál út af brotum gegn lögum þessum, reglugerðum eða samþykktum sveitarfélaga
                       skulu sæta meðferð opinberra mála.

                             IX. kafli. Gildistaka.
                       35. gr. Lögin öðlast þegar gildi.

                            Ákvæði til bráðabirgða.
                                       I.
II. Þær reglugerðir, sem í gildi eru samkvæmt [9]lögum nr. 81/1988, með áorðnum
breytingum, skulu halda gildi sínu þar til þeim hefur verið breytt, að svo miklu
            leyti sem þær fara ekki í bága við ákvæði þessara laga.
   III. Þrátt fyrir breytingar á eftirlitsstarfsemi Hollustuverndar ríkisins
varðandi innflutningseftirlit með matvælum og eiturefnum skal starfsemin haldast
  óbreytt þar til reglugerð hefur verið sett sem kveður á um eftirlitshlutverk
                                     aðila.
                                      IV.

                                  Fylgiskjal.
                                        ^1)
   ^1)Um efni fylgiskjals sem geymir lista yfir atvinnurekstur sem Hollustuvernd
     ríkisins veitir starfsleyfi fyrir vísast til Stjtíð. A 1998, bls. 35.

References

   Visible links
   1. http://www.althingi.is/dba-bin/lawformpr.pl?lnr=1998007
   2. file://1992100.html
   3. file://1954106.html
   4. file:///altext/stjt/1999.059.html
   5. file:///altext/stjt/1999.059.html
   6. file://1992100.html
   7. file://1997088.html#g30
   8. file:///altext/stjt/1999.059.html
   9. file://1988081.html
