
   --------------------------------------------------------------------------

                 Lög um Landsbókasafn Íslands  Háskólabókasafn

                           2011 nr. 142 28. september

   --------------------------------------------------------------------------

                 Ferill málsins á Alþingi.   Frumvarp til laga.

                          Tóku gildi 4. október 2011.
                         1. gr. Tilgangur og hlutverk.
  Landsbókasafn Íslands  Háskólabókasafn er þjóðbókasafn og bókasafn Háskóla
 Íslands. Safnið er rannsóknarbókasafn og þekkingarveita fyrir alla landsmenn.
Safnið sinnir virkri og fjölþættri upplýsingaþjónustu á sviði vísinda og fræða,
             stjórnsýslu og atvinnulífs og lista- og menningarmála.
  Safnið er háskólastofnun með sjálfstæðan fjárhag og heyrir undir mennta- og
                             menningarmálaráðherra.
                                 2. gr. Stjórn.
Ráðherra skipar sjö menn í stjórn Landsbókasafns Íslands  Háskólabókasafns til
fjögurra ára í senn. Skulu tveir tilnefndir af háskólaráði Háskóla Íslands, einn
 af samstarfsnefnd háskólastigsins, einn af vísindanefnd Vísinda- og tækniráðs,
 einn af Upplýsingu, félagi bókasafns- og upplýsingafræða, einn af starfsfólki
 Landsbókasafns Íslands  Háskólabókasafns og einn er skipaður án tilnefningar.
   Varamenn skulu skipaðir með sama hætti. Ekki er heimilt að skipa sama mann
        aðalmann í stjórn safnsins lengur en tvö samfelld starfstímabil.
         Ráðherra skipar formann og varaformann úr hópi stjórnarmanna.
 Stjórn safnsins er forstöðumanni þess, landsbókaverði, til ráðgjafar um stefnu
      safnsins og önnur málefni sem varða starfsemi þess. Stjórnin veitir
   landsbókaverði umsagnir um árlegar starfs- og fjárhagsáætlanir og skipulag
                                   safnsins.
       Landsbókavörður situr fundi stjórnar með málfrelsi og tillögurétt.
                            3. gr. Landsbókavörður.
 Ráðherra skipar landsbókavörð til fimm ára í senn, að fenginni umsögn stjórnar
   safnsins. Skal landsbókavörður hafa háskólamenntun og staðgóða þekkingu á
                             starfssviði safnsins.
Landsbókavörður ákveður skipulag safnsins að fenginni umsögn stjórnar og annast
  daglega stjórnun á starfsemi og rekstri þess. Hann ræður starfsmenn og er í
fyrirsvari fyrir safnið. Hann ber ábyrgð á rekstri safnsins og að starfsemi þess
                 sé í samræmi við lög og stjórnvaldsfyrirmæli.
                                4. gr. Verkefni.
  Hlutverk sitt rækir Landsbókasafn Íslands  Háskólabókasafn einkum með því:
        a. að annast alhliða upplýsinga- og þekkingarmiðlun til almennings,
 fræðimanna og annarrar vísinda- og fræðslustarfsemi í landinu með leiðsögn og
               aðgengi að upplýsingalindum í hvaða formi sem er,
    b. að sinna þörfum kennslu og rannsóknarstarfsemi í Háskóla Íslands, öðrum
   háskólum landsins og vísinda- og fræðslustarfsemi í landinu með fjölþættri
                        upplýsinga- og þekkingarmiðlun,
   c. að efla aðgang að erlendum gögnum í þágu vísinda og fræða, stjórnsýslu og
atvinnulífs, meðal annars með því að annast framkvæmd samninga um landsaðgang að
     rafrænum gagnasöfnum og tímaritum í samráði við helstu hagsmunaaðila,
    d. að varðveita handritasöfn þau og einkaskjalasöfn sem stofnað hefur verið
     til og vinna að frekari söfnun og rannsóknum á íslenskum handritum og
                einkaskjölum og samsvarandi efni á nýrri miðlum,
      e. að þaulsafna íslenskum gögnum, m.a. með viðtöku skylduskila samkvæmt
 lögum, svo og að afla erlendra gagna er varða íslensk málefni, skrá þau, veita
                   aðgang að þeim og varðveita til framtíðar,
    f. að vinna að rannsóknum og veita aðstoð við rannsóknir á sviði bókfræði,
   bóksögu og bókasafns- og upplýsingafræði og veita upplýsingar um íslenska
                                útgáfustarfsemi,
   g. að stuðla að samstarfi, samræmingu og þróun starfshátta bókasafna og veita
                             þeim faglega ráðgjöf,
     h. að sinna öðrum þeim verkefnum sem tengjast starfsemi safnsins samkvæmt
             nánari ákvörðun landsbókavarðar í samráði við stjórn.
              5. gr. Samstarf við Háskóla Íslands og aðra háskóla.
   Samstarf Landsbókasafns Íslands  Háskólabókasafns og Háskóla Íslands skal
              byggjast á sérstökum samstarfs- og þjónustusamningi.
Safninu er heimilt að veita öðrum háskólum landsins þjónustu eftir því sem nánar
        er ákveðið í gagnkvæmum þjónustusamningum við einstaka háskóla.
                            6. gr. Fjárhagsmálefni.
  Kostnaður við rekstur Landsbókasafns Íslands  Háskólabókasafns greiðist úr
ríkissjóði. Framlagið er ætlað til lögbundinna verkefna safnsins, sbr. 4. gr. Þá
   skal hluti af fjárveitingum til Háskóla Íslands renna árlega til safnsins
samkvæmt samstarfs- og þjónustusamningi milli safnsins og háskólans, sbr. 5. gr.
Safninu er heimilt að gera samninga við stofnanir og aðra aðila um samstarf eða
                                   þjónustu.
                               7. gr. Samningar.
 Landsbókaverði er heimilt að fenginni umsögn stjórnar Landsbókasafns Íslands 
    Háskólabókasafns að gera þjónustusamninga um afmarkaða þætti í starfsemi
                                   safnsins.
  Enn fremur getur safnið með samþykki mennta- og menningarmálaráðuneytis gert
 samkomulag við aðrar stofnanir um að litið sé á gagnakost þeirra sem hluta af
                                    safninu.
                           8. gr. Gjaldtökuheimildir.
 Landsbókasafni Íslands  Háskólabókasafni er heimilt að innheimta gjöld fyrir
     þjónustu sína, svo sem útgáfu útlánsskírteina, millisafnalán, afritun,
  fjölföldun, gerð ljósmynda, sérfræðilega heimildaþjónustu og heimildaleit í
                                 gagnagrunnum.
Umrædd gjöld skulu ekki vera hærri en raunkostnaður safnsins vegna þjónustunnar
     og er ætlað að standa straum af eftirfarandi kostnaðarþáttum við hana:
                   a. launum starfsfólks sem sinnir þjónustunni,
                  b. sérstökum efniskostnaði vegna þjónustunnar.
   Safninu er heimilt að innheimta dagsektir fyrir afnot safnefnis fram yfir
  skilafrest, svo og bætur fyrir safnefni sem glatast eða skemmist í meðförum
                                    notenda.
 Landsbókavörður setur gjaldskrá um alla gjaldtöku skv. 1. mgr. og dagsektir og
bætur skv. 3. mgr. að fenginni umsögn stjórnar. Gjaldskrá skal birta notendum á
    aðgengilegan hátt. Samanlagðar dagsektir fyrir afnot safnefnis fram yfir
skilafrest mega aldrei vera hærri en 4.000 kr. fyrir hvern lánþega. Bætur fyrir
   safnefni sem glatast eða skemmist í meðförum notenda skulu að hámarki nema
                        innkaupsverði viðkomandi efnis.
                                9. gr. Grisjun.
Heimilt er að grisja efniskost safnsins og farga eða ráðstafa til annarra aðila
  því efni sem safnið telur sig ekki lengur þurfa á að halda. Landsbókavörður
          setur reglur um slíka grisjun í samráði við stjórn safnsins.
                               10. gr. Reglugerð.
  Ráðherra er heimilt að setja í reglugerð nánari ákvæði um framkvæmd þessara
                                     laga.
                              11. gr. Gildistaka.
                       Lög þessi öðlast þegar gildi. ...
    Ákvæði til bráðabirgða. Lög þessi fela ekki í sér breytingar á stöðu og
        réttindum starfsmanna Landsbókasafns Íslands  Háskólabókasafns.
