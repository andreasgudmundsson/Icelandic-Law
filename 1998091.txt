
   --------------------------------------------------------------------------

                                              Lög um bindandi álit í skattamálum

                              1998 nr. 91 16. júní

   --------------------------------------------------------------------------

                                     1. gr.
            Ríkisskattstjóri skal láta uppi bindandi álit í skattamálum eftir
   því sem nánar er kveðið á um í lögum þessum, enda geti mál varðað verulega
    hagsmuni þess sem eftir slíku áliti leitar. Beiðni um bindandi álit getur
          tekið til álitamála sem snerta álagningu skatta og gjalda sem eru á
      valdsviði skattstjóra eða ríkisskattstjóra og falla undir úrskurðarvald
                                                           yfirskattanefndar.
              Ekki er heimilt að óska eftir bindandi áliti um skattaleg áhrif
                                      ráðstafana sem þegar hafa verið gerðar.

                                     2. gr.
            Senda skal skriflega beiðni um bindandi álit til ríkisskattstjóra
    í tæka tíð til að unnt sé að gefa álit áður en ráðstöfun er gerð. Beiðnin
        skal vera ítarlega afmörkuð varðandi þau atvik og álitaefni sem um er
          spurt og henni skulu fylgja upplýsingar og gögn sem þýðingu hafa og
                                            álitsbeiðandi hefur yfir að ráða.
           Þurfi ríkisskattstjóri á frekari gögnum að halda hjá álitsbeiðanda
      til þess að geta tekið afstöðu og gefið álit skal hann kalla eftir þeim
         svo fljótt sem unnt er. Álitsbeiðandi skal afhenda gögnin innan þess
   frests sem ríkisskattstjóri setur honum. Berist gögn ekki innan tilskilins
   frests skal vísa erindinu frá eða takmarka álitið við fyrirliggjandi gögn.
                  Beiðni um bindandi álit telst sjálfkrafa fallin úr gildi ef
        ráðstafanir, sem beiðnin lýtur að, eru gerðar eftir að beiðni er send
              ríkisskattstjóra og áður en álit liggur fyrir. Sama gildir láti
   álitsbeiðandi verða af ráðstöfun sinni áður en úrskurður yfirskattanefndar
                           liggur fyrir og eftir atvikum niðurstaða dómstóla.

                                     3. gr.
                 Ríkisskattstjóri skal láta uppi bindandi álit samkvæmt lögum
       þessum svo fljótt sem unnt er. Ef ekki er unnt að láta uppi álit innan
        fjögurra vikna frá því að beiðni barst skal ríkisskattstjóri tilkynna
                  álitsbeiðanda skriflega um frestun og skýra ástæður hennar.
   Ríkisskattstjóra er ekki heimilt að fresta gerð bindandi álits lengur en í
                                         þrjá mánuði frá því að beiðni berst.
               Nú telur ríkisskattstjóri að beiðni sé vanreifuð eða óskýr eða
     aðrar ástæður mæla gegn því að látið sé uppi bindandi álit og getur hann
   þá vísað beiðninni frá með rökstuðningi. Hið sama gildir ef ljóst þykir að
      álitsbeiðandi hafi ekki verulega hagsmuni af því að fá fyrirspurn sinni
                                                                      svarað.

                                     4. gr.
            Þegar ríkisskattstjóri hefur lokið við gerð bindandi álits sendir
    hann það til álitsbeiðanda og viðkomandi skattyfirvalds. Álitið skal vera
                                                                    rökstutt.

                                     5. gr.
                  Álitsbeiðandi getur kært bindandi álit ríkisskattstjóra til
          yfirskattanefndar. Um kærufrest, efni kæru og málsmeðferð fer eftir
                                    [2]lögum nr. 30/1992, um yfirskattanefnd.
                 Álitsbeiðanda og fjármálaráðherra er heimilt að bera úrskurð
    yfirskattanefndar skv. 1. mgr. undir dómstóla enda sé það gert innan eins
              mánaðar frá því að úrskurður yfirskattanefndar var kveðinn upp.
              Frávísun ríkisskattstjóra skv. 2. mgr. 2. gr. og 2. mgr. 3. gr.
                       verður hvorki borin undir yfirskattanefnd né dómstóla.

                                     6. gr.
                Skattyfirvöld skulu leggja bindandi álit ríkisskattstjóra til
       grundvallar skattlagningu álitsbeiðanda. Álitið er ekki bindandi fyrir
     skattyfirvöld að því marki sem málsatvik hafa breyst sem álitið er byggt
    á. Hið sama gildir hafi verið gerð breyting á lögum áður en ráðstöfun var
   gerð sem um er fjallað í álitinu og sú breyting tekur beint til atriða sem
                                                            álitið byggist á.

                                     7. gr.
                 Til að mæta þeim kostnaði sem ríkisskattstjóri hefur af gerð
    bindandi álita skal greiða gjald er miðast við þá vinnu sem hann hefur af
   gerð álits í hverju tilviki. Þegar beiðni um álit er lögð fram skal greiða
    grunngjald að fjárhæð 10.000 kr. Viðbótargjald sem miðast við umfang máls
           skal greiða áður en ríkisskattstjóri lætur álitið uppi. Um fjárhæð
         viðbótargjaldsins fer eftir gjaldskrá sem fjármálaráðherra setur, en
                             gjaldið má ekki nema hærri fjárhæð en 40.000 kr.
               Ráðherra getur ákveðið, í þeim tilvikum þegar máli hefur verið
   vísað frá eða beiðni er dregin til baka, að endurgreiða gjald skv. 1. mgr.
               Ákvörðun um fjárhæð gjalds skv. 1. mgr. er hvorki hægt að bera
                                           undir yfirskattanefnd né dómstóla.

                                     8. gr.
               Ríkisskattstjóri skal birta ákvarðanir og niðurstöður sem fram
        koma í álitum samkvæmt lögum þessum að því leyti sem þær hafa almenna
                                                                     þýðingu.

                                     9. gr.
                 Ráðherra er heimilt að setja nánari reglur um framkvæmd laga
                                                                     þessara.

                                    10. gr.
                                                Lög þessi öðlast þegar gildi.

References

   Visible links
   1. http://www.althingi.is/dba-bin/lawformpr.pl?lnr=1998091
   2. file://1992030.html
