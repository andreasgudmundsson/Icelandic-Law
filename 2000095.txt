                                    dálkum.

   --------------------------------------------------------------------------

                       Lög um fæðingar- og foreldraorlof

                              2000 nr. 95 22. maí

   --------------------------------------------------------------------------

              [2]Ferill málsins á Alþingi.   [3]Frumvarp til laga.

Tóku gildi 6. júní 2000. EES-samningurinn: XVIII. viðauki tilskipun 92/85/EBE og
 96/36/EB. Breytt með [4]l. 72/2003 (tóku gildi 10. apríl 2003), [5]l. 90/2004
(tóku gildi 1. jan. 2005, sjá enn fremur 14. gr. laganna), [6]l. 129/2004 (tóku
 gildi 31. des. 2005), [7]l. 22/2006 (tóku gildi 1. júlí 2006) og [8]l. 65/2006
                          (tóku gildi 27. júní 2006).

                        I. kafli. Markmið og gildissvið.
                               1. gr. Gildissvið.
 Lög þessi taka til réttinda foreldra á innlendum vinnumarkaði til fæðingar- og
   foreldraorlofs. Þau eiga við um foreldra sem eru starfsmenn eða sjálfstætt
                                   starfandi.
  Lög þessi taka einnig til réttinda foreldra utan vinnumarkaðar og í námi til
                                fæðingarstyrks.
                                2. gr. Markmið.
   Markmið laga þessara er að tryggja barni samvistir [við báða foreldra].^1)
    Þá er lögum þessum ætlað að gera bæði konum og körlum kleift að samræma
                           fjölskyldu- og atvinnulíf.
                             ^1)[9]L. 65/2006, 32. gr.

                            II. kafli. Stjórnsýsla.
                               3. gr. Yfirstjórn.
 Félagsmálaráðherra fer með yfirstjórn fæðingar- og foreldraorlofsmála samkvæmt
                                 lögum þessum.
                          4. gr. Fæðingarorlofssjóður.
 Fæðingarorlofssjóður skal annast greiðslur til foreldra sem réttinda njóta til
      greiðslu í fæðingarorlofi skv. 13. gr. Þó er heimilt að semja um að
     vinnuveitandi annist þessar greiðslur, enda fái hann endurgreiðslu úr
 Fæðingarorlofssjóði. Greiðslur til foreldra, sbr. 2. mgr. 1. gr., greiðast úr
                                  ríkissjóði.
 Fæðingarorlofssjóður skal vera í vörslu Tryggingastofnunar ríkisins sem sér um
   reikningshald og daglega afgreiðslu sjóðsins í umboði félagsmálaráðherra.
           [Ráðherra er þó heimilt að ákveða annað fyrirkomulag.]^1)
    Fæðingarorlofssjóður skal fjármagnaður með tryggingagjaldi, sbr. lög um
               tryggingagjald, auk vaxta af innstæðufé sjóðsins.
  Félagsmálaráðherra skal gæta þess að sjóðurinn hafi nægilegt laust fé til að
 standa við skuldbindingar sínar. Skal sjóðurinn árlega gera fjárhagsáætlun sem
   félagsmálaráðherra leggur fyrir fjármálaráðherra við undirbúning fjárlaga.
Reikningar Fæðingarorlofssjóðs skulu endurskoðaðir af Ríkisendurskoðun og birtir
                         ár hvert í Lögbirtingablaðinu.
             Kostnaður af rekstri sjóðsins greiðist af tekjum hans.
                             ^1)[10]L. 90/2004, 1. gr.
             5. gr. Úrskurðarnefnd fæðingar- og foreldraorlofsmála.
      Félagsmálaráðherra skipar þriggja manna úrskurðarnefnd fæðingar- og
foreldraorlofsmála og jafnmarga til vara. Nefndarmenn skulu skipaðir til þriggja
 ára í senn og skal einn skipaður án tilnefningar. Hæstiréttur tilnefnir tvo og
   skal annar þeirra uppfylla skilyrði um embættisgengi héraðsdómara og vera
formaður nefndarinnar en hinn skal vera læknir og varaformaður hennar. Varamenn
    skulu tilnefndir á sama hátt og uppfylla sömu hæfisskilyrði og aðalmenn.
 Hlutverk úrskurðarnefndar er að kveða upp úrskurði um ágreiningsefni sem kunna
                       að rísa á grundvelli laga þessara.
          Úrskurðir nefndarinnar sæta ekki kæru til æðra stjórnvalds.
          Kostnaður við starfsemi nefndarinnar greiðist úr ríkissjóði.
    6. gr. Málsmeðferð fyrir úrskurðarnefnd fæðingar- og foreldraorlofsmála.
Kæra skal berast nefndinni skriflega innan þriggja mánaða frá því að aðila máls
 var tilkynnt um ákvörðun. Kæra telst nægjanlega snemma fram komin ef bréf sem
   hefur hana að geyma hefur borist nefndinni eða verið afhent pósti áður en
                             fresturinn er liðinn.
   Málsmeðferð fyrir úrskurðarnefnd skal að jafnaði vera skrifleg en þó getur
           nefndin kallað málsaðila eða fulltrúa þeirra á sinn fund.
  Nefndin skal tryggja að aðili máls eigi þess kost að tjá sig áður en nefndin
 úrskurðar í því, enda telji nefndin að hvorki afstaða hans né rök fyrir henni
                         liggi fyrir í gögnum málsins.
Að öðru leyti fer um málsmeðferð hjá nefndinni samkvæmt ákvæðum stjórnsýslulaga.
  Tryggingastofnun ríkisins skal láta nefndinni í té öll gögn máls, svo og þær
   upplýsingar og skýringar sem nefndin telur þörf á að afla frá stofnuninni.
 Nefndarmönnum er bannað að skýra óviðkomandi aðilum frá persónuupplýsingum sem
  þeir komast að í starfi sínu og leynt eiga að fara. Þagnarskylda helst þótt
                              látið sé af starfi.
 Nefndin skal kveða upp úrskurð svo fljótt sem unnt er og eigi síðar en tveimur
                       mánuðum eftir að henni berst mál.

                           III. kafli. Orðskýringar.
 7. gr. Fæðingar- og foreldraorlof samkvæmt lögum þessum er leyfi frá launuðum
                         störfum sem stofnast til við:
                                    a. fæðingu,
                  b. frumættleiðingu barns yngra en átta ára eða
                c. töku barns yngra en átta ára í varanlegt fóstur.
Starfsmaður er í lögum þessum hver sá sem vinnur launuð störf í annarra þjónustu
í a.m.k. 25% starfshlutfalli í hverjum mánuði. Þó á hugtakið starfsmaður í VII.
          kafla við um alla sem vinna launuð störf í annarra þjónustu.
   Sjálfstætt starfandi einstaklingur er sá sem starfar við eigin rekstur, án
 tillits til félagsforms, í því umfangi að honum er gert að standa mánaðarlega,
    eða með öðrum reglulegum hætti samkvæmt ákvörðun skattyfirvalda, skil á
                                tryggingagjaldi.
  Í lögum þessum telst kona nýlega hafa alið barn þegar barnið er 14 vikna eða
                                     yngra.

                           IV. kafli. Fæðingarorlof.
                     8. gr. Réttur foreldra á vinnumarkaði.
Foreldrar, sbr. 1. mgr. 1. gr., eiga sjálfstæðan rétt til fæðingarorlofs í allt
 að þrjá mánuði hvort um sig vegna fæðingar, frumættleiðingar eða töku barns í
varanlegt fóstur. Þessi réttur er ekki framseljanlegur. Auk þessa eiga foreldrar
sameiginlegan rétt á þremur mánuðum til viðbótar sem annað foreldrið getur tekið
                    í heild eða foreldrar skipt með sér. ^1)
 Réttur til fæðingarorlofs stofnast við fæðingu barns. Þó er [móður]^2) heimilt
að hefja töku fæðingarorlofs allt að einum mánuði fyrir áætlaðan fæðingardag sem
 staðfestur skal með læknisvottorði. [Réttur til fæðingarorlofs vegna fæðingar
                fellur niður er barnið nær 18 mánaða aldri.]^1)
  [Móðir]^2) skal vera í fæðingarorlofi að minnsta kosti fyrstu tvær vikurnar
                              eftir fæðingu barns.
 Við ættleiðingu eða töku barns í varanlegt fóstur er miðað við þann tíma þegar
barnið kemur inn á heimilið, enda staðfesti barnaverndarnefnd eða aðrir til þess
bærir aðilar ráðstöfunina. Ef foreldrar þurfa að sækja barnið til annarra landa
getur fæðingarorlof hafist við upphaf ferðar, enda hafi viðkomandi yfirvöld eða
   stofnun staðfest að barn fáist ættleitt. [Réttur til fæðingarorlofs vegna
 ættleiðingar eða varanlegs fósturs fellur niður 18 mánuðum eftir að barnið kom
                              inn á heimilið.]^1)
Réttur foreldris til fæðingarorlofs er bundinn því að það fari sjálft með forsjá
   barnsins eða hafi sameiginlega forsjá ásamt hinu foreldri þess þegar taka
                     fæðingarorlofs hefst, sbr. þó 6. mgr.
   Forsjárlaust foreldri á rétt til fæðingarorlofs liggi fyrir samþykki þess
 foreldris sem fer með forsjána um að forsjárlausa foreldrið hafi umgengni við
                barnið þann tíma sem fæðingarorlof stendur yfir.
Ef annað foreldrið andast áður en barn nær 18 mánaða aldri færist sá réttur til
 fæðingarorlofs sem hinn látni hefur ekki þegar nýtt sér yfir til eftirlifandi
 foreldris. [Þegar um ættleiðingu eða varanlegt fóstur er að ræða skal miða við
tímamark 4. mgr. um brottfall réttinda. Við tilfærsluna verður réttur hins látna
   foreldris að þeim réttindum er hið eftirlifandi foreldri hefur áunnið sér
                           samkvæmt lögum þessum.]^1)
               ^1)[11]L. 90/2004, 2. gr. ^2)[12]L. 65/2006, 33. gr.
                      9. gr. Tilkynning um fæðingarorlof.
Þegar starfsmaður hyggst nýta sér rétt til fæðingarorlofs skal hann tilkynna það
   vinnuveitanda eins fljótt og kostur er og í síðasta lagi átta vikum fyrir
 fyrirhugaðan fæðingardag barns. Vilji kona breyta áður tilkynntum upphafsdegi
  fæðingarorlofs, sbr. 2. mgr. 8. gr., ber henni að tilkynna það vinnuveitanda
      þremur vikum fyrir hinn nýja fyrirhugaða upphafsdag fæðingarorlofs.
   Tilkynning um töku fæðingarorlofs skal vera skrifleg og skal þar tilgreina
 fyrirhugaðan upphafsdag orlofsins, lengd og tilhögun. Skal jafnframt tilgreina
 fyrirhugaða skiptingu sameiginlegs fæðingarolofs milli foreldra barns. Þá skal
       vinnuveitandi árita tilkynninguna um móttökudagsetningu og afhenda
starfsmanninum afrit hennar. Vinnuveitandi getur krafist sönnunar á að foreldri
fari með forsjá barnsins eða að fyrir liggi samþykki þess foreldris sem fer með
                         forsjána telji hann þess þörf.
                        10. gr. Tilhögun fæðingarorlofs.
        Starfsmaður skal eiga rétt á að taka fæðingarorlof í einu lagi.
      Með samkomulagi við vinnuveitanda er starfsmanni þó heimilt að haga
  fæðingarorlofi á þann veg að það skiptist niður á fleiri tímabil og/eða það
  verði tekið samhliða minnkuðu starfshlutfalli, sbr. þó 3. mgr. 8. gr. Þó má
 aldrei taka fæðingarorlof skemur en [tvær vikur]^1) í senn. Vinnuveitandi skal
 leitast við að koma til móts við óskir starfsmanns um tilhögun fæðingarorlofs
                             samkvæmt þessu ákvæði.
  Óski starfsmaður eftir að haga fæðingarorlofi skv. 2. mgr. en vinnuveitandi
    getur ekki fallist á óskir hans skal vinnuveitandi að höfðu samráði við
     starfsmann leggja til aðra tilhögun innan viku frá móttökudagsetningu
tilkynningar, sbr. 2. mgr. 9. gr. Skal það gert skriflega og ástæður tilgreindar
                            fyrir breyttri tilhögun.
       Ef samkomulag næst ekki milli starfsmanns og vinnuveitanda um töku
  fæðingarorlofs starfsmanns á starfsmaður ávallt rétt á að taka fæðingarorlof
         sitt í einu lagi frá þeim upphafsdegi sem starfsmaður ákveður.
                             ^1)[13]L. 90/2004, 3. gr.
                  11. gr. Öryggi og heilbrigði á vinnustöðum.
Ef öryggi og heilbrigði þungaðrar konu, konu sem hefur nýlega alið barn eða konu
 sem er með barn á brjósti er í hættu samkvæmt sérstöku mati skal vinnuveitandi
 gera nauðsynlegar ráðstafanir til að tryggja öryggi konunnar með því að breyta
tímabundið vinnuskilyrðum og/eða vinnutíma hennar. Ef því verður ekki við komið
  af tæknilegum eða öðrum gildum ástæðum skal vinnuveitandi fela konunni önnur
 verkefni en að öðrum kosti veita henni leyfi frá störfum í svo langan tíma sem
  nauðsynlegt er til að vernda öryggi hennar og heilbrigði. Um framkvæmd þessa
     ákvæðis skal fara eftir nánari reglum^1) sem félagsmálaráðherra setur.
Þær breytingar, sem teljast nauðsynlegar á vinnuskilyrðum og/eða vinnutíma konu,
 sbr. 1. mgr., skulu ekki hafa áhrif á launakjör hennar til lækkunar eða önnur
                             starfstengd réttindi.
Ef veita þarf þungaðri konu leyfi frá störfum samkvæmt ákvæði þessu á hún rétt á
                            greiðslum, sbr. 13. gr.
                               ^1)[14]Rg. 931/2000.
     12. gr. Réttur til fæðingarorlofs vegna andvanafæðingar og fósturláts.
 Foreldrar eiga sameiginlegan rétt á fæðingarorlofi í allt að þrjá mánuði ef um
er að ræða andvanafæðingu eftir 22 vikna meðgöngu. Sé um að ræða fósturlát eftir
 18 vikna meðgöngu eiga foreldrar sameiginlegan rétt á fæðingarorlofi í allt að
                                  tvo mánuði.
         13. gr. Réttur foreldra til greiðslna úr Fæðingarorlofssjóði.
[Foreldri, sbr. 1. mgr. 1. gr., öðlast rétt til greiðslna úr Fæðingarorlofssjóði
    eftir að hafa verið samfellt í sex mánuði á innlendum vinnumarkaði fyrir
 fæðingardag barns eða þann tíma þegar barn kemur inn á heimili við ættleiðingu
   eða varanlegt fóstur, sbr. 2. og 4. mgr. 8. gr. Til að finna vinnuframlag
sjálfstætt starfandi foreldris skal miðað við skil á tryggingagjaldi af reiknuðu
   endurgjaldi fyrir sama tímabil. Þegar kona hefur töku fæðingarorlofs fyrir
fæðingardag barns, sbr. 2. mgr. 8. gr., 11. gr. og 4. mgr. 17. gr., skal þó miða
         við þann dag er hún hefur fæðingarorlof að því er hana varðar.
 Mánaðarleg greiðsla Fæðingarorlofssjóðs til starfsmanns í fæðingarorlofi skal
    nema 80% af meðaltali heildarlauna og skal miða við tvö tekjuár á undan
 fæðingarári barns eða þess árs er barn kemur inn á heimili við ættleiðingu eða
varanlegt fóstur. Til launa teljast hvers konar laun og aðrar þóknanir samkvæmt
 lögum um tryggingagjald. Einungis skal miða við meðaltal heildarlauna fyrir þá
      mánuði á viðmiðunartímabilinu sem foreldri hefur starfað á innlendum
  vinnumarkaði. Aldrei skal þó miða við færri mánuði en fjóra við útreikning á
                            meðaltali heildarlauna.
Þrátt fyrir 2. mgr. skal mánaðarleg greiðsla Fæðingarorlofssjóðs til starfsmanns
           í fæðingarorlofi aldrei nema hærri fjárhæð en 480.000 kr.
 Þegar starfsmaður uppfyllir skilyrði 1. mgr. en hefur ekki starfað á innlendum
    vinnumarkaði á viðmiðunartímabili skv. 2. mgr. skal hann öðlast rétt til
       lágmarksgreiðslna skv. 6. mgr. í samræmi við starfshlutfall hans.
Mánaðarleg greiðsla Fæðingarorlofssjóðs til sjálfstætt starfandi foreldris skal
nema 80% af meðaltali reiknaðs endurgjalds sem greitt hefur verið tryggingagjald
af fyrir sama tímabil og kveðið er á um í 2. mgr. Að öðru leyti gilda 2.4. mgr.
                             eins og við getur átt.
Greiðsla í fæðingarorlofi til foreldris í 2549% starfi í hverjum mánuði skal þó
 aldrei vera lægri en sem nemur 65.227 kr. á mánuði og greiðsla til foreldris í
50100% starfi í hverjum mánuði skal aldrei vera lægri en sem nemur 91.200 kr. á
                                    mánuði.
Fjárhæð hámarksgreiðslu skv. 3. mgr. og lágmarksgreiðslu skv. 6. mgr. kemur til
 endurskoðunar við afgreiðslu fjárlaga ár hvert með tilliti til þróunar launa,
 verðlags og efnahagsmála. Þó er félagsmálaráðherra heimilt, að fengnu samþykki
     ríkisstjórnar, að breyta greiðslufjárhæðinni til hækkunar ef verulegar
  breytingar verða á launaþróun og þjóðhagsforsendum frá afgreiðslu fjárlaga.
      Þegar áðurgreind skilyrði leiða til hækkunar á fjárhæð hámarks- eða
   lágmarksgreiðslna skal félagsmálaráðherra breyta fjárhæðinni í reglugerð.
  Greiðslur í fæðingarorlofi skulu inntar af hendi eftir á, fyrir undanfarandi
          mánuð eða hluta úr mánuði, fyrsta virkan dag hvers mánaðar.
   Réttur foreldris til greiðslna í fæðingarorlofi er bundinn því að foreldri
     uppfylli skilyrði um rétt til fæðingarorlofs skv. 8. gr. Greiðslur frá
   vinnuveitanda til foreldris í fæðingarorlofi sem eru hærri en nemur mismun
greiðslna úr Fæðingarorlofssjóði og meðaltals heildarlauna foreldris skv. 2. eða
   5. mgr. skulu koma til frádráttar greiðslum úr Fæðingarorlofssjóði. Þó er
     heimilt að taka tillit til kjarasamningsbundinna launahækkana, annarra
 kjarasamningsbundinna greiðslna og launabreytinga sem rekja má til breytinga á
                               störfum foreldris.
 Foreldri á innlendum vinnumarkaði sem á rétt til fæðingarorlofs skv. 8. gr. en
uppfyllir ekki skilyrði 1. mgr. á rétt á fæðingarstyrk skv. 18. gr., sbr. þó 9.
mgr. 19. gr. Greiðslur frá vinnuveitanda til foreldris í fæðingarorlofi sem eru
    hærri en nemur mismun fjárhæðar fæðingarstyrks og meðaltals heildarlauna
    foreldris skulu koma til frádráttar styrknum. Við útreikning á meðaltali
heildarlauna samkvæmt þessari málsgrein skal miða við tvo mánuði fyrir áætlaðan
 fæðingardag barns eða þann tíma þegar barn kemur inn á heimili við ættleiðingu
                             eða varanlegt fóstur.
   Félagsmálaráðherra er heimilt að kveða í reglugerð nánar á um greiðslur úr
 Fæðingarorlofssjóði, svo sem um mat á starfshlutfalli sjálfstætt starfandi og
    þeirra sem eru undanþegnir greiðslu tryggingagjalds lögum samkvæmt.]^1)
                             ^1)[15]L. 90/2004, 4. gr.
                      14. gr. Uppsöfnun og vernd réttinda.
       Meðan á fæðingarorlofi stendur greiðir foreldri að lágmarki 4% af
 fæðingarorlofsgreiðslu í lífeyrissjóð og Fæðingarorlofssjóður að lágmarki 6%.
      Foreldri er að auki heimilt að greiða í séreignarsjóð og greiðir þá
                 Fæðingarorlofssjóður lögbundið framlag á móti.
Fæðingarorlof reiknast til starfstíma við mat á starfstengdum réttindum, svo sem
       rétti til orlofstöku og lengingar orlofs samkvæmt kjarasamningum,
       starfsaldurshækkana, veikindaréttar, uppsagnarfrests og réttar til
                               atvinnuleysisbóta.
 Ákvæði 1. og 2. mgr. skulu jafnframt gilda um leyfi sem veitt er þungaðri konu
                                  skv. 11. gr.
                15. gr. Umsókn til Tryggingastofnunar ríkisins.
   Foreldri, sbr. 1. mgr. 1. gr., skal sækja um greiðslu í fæðingarorlofi til
 Tryggingastofnunar ríkisins sex vikum fyrir áætlaðan fæðingardag barns. Vilji
 kona hefja fæðingarorlof fyrir áætlaðan fæðingardag, sbr. 2. mgr. 8. gr., ber
     henni að tilkynna það Tryggingastofnun þremur vikum fyrir fyrirhugaðan
                           upphafsdag fæðingarorlofs.
   Umsóknin skal vera skrifleg og skal þar tilgreina fyrirhugaðan upphafsdag
  orlofsins, lengd og tilhögun. Skal jafnframt tilgreina fyrirhugaða skiptingu
 sameiginlegs fæðingarorlofs milli foreldra barns. [Umsóknin skal undirrituð af
    tilvonandi foreldrum, enda fari þeir báðir með forsjá barnsins.]^1) Skal
  forsjárlaust foreldri undirrita umsókn uppfylli það skilyrði 6. mgr. 8. gr.
 Gildir hið sama þótt annað foreldri sé utan vinnumarkaðar eða í námi, sbr. 2.
mgr. 1. gr. Vinnuveitendur beggja foreldra, ef það á við, skulu árita umsóknina
                  til staðfestingar á tilhögun fæðingarorlofs.
    [Útreikningur á greiðslum til foreldris í fæðingarorlofi skal byggjast á
     upplýsingum sem Tryggingastofnun ríkisins aflar um tekjur foreldra úr
    skattframtölum, staðgreiðsluskrá og tryggingagjaldsskrá skattyfirvalda.
Tryggingastofnun ríkisins skal leita staðfestingar hjá skattyfirvöldum á því að
upplýsingar úr staðgreiðsluskrá og tryggingagjaldsskrá hafi verið í samræmi við
       álagningu skattyfirvalda vegna tekjuára skv. 2. og 5. mgr. 13. gr.
    Skattyfirvöld skulu láta Tryggingastofnun ríkisins í té upplýsingar sem
                  nauðsynlegar eru við framkvæmd laga þessara.
   Þegar foreldri getur ekki tekið fæðingarorlof á þeim tíma er það tilkynnti
 Tryggingastofnun ríkisins um skv. 2. mgr. vegna ófyrirsjáanlegra aðstæðna ber
  foreldri að tilkynna Tryggingastofnun ríkisins skriflega um breytinguna.]^2)
  Ráðherra er heimilt að kveða í reglugerð nánar á um framkvæmd þessa ákvæðis.
               ^1)[16]L. 65/2006, 34. gr. ^2)[17]L. 90/2004, 5. gr.
          [15. gr. a. Leiðrétting á greiðslum úr Fæðingarorlofssjóði.
Hafi breytingar orðið á tekjuskattsálagningu foreldris vegna tekna sem greiðslur
        úr Fæðingarorlofssjóði eru byggðar á, sbr. 3. mgr. 15. gr., skal
    Tryggingastofnun ríkisins leiðrétta greiðslur úr Fæðingarorlofssjóði til
                     samræmis við álagningu skattyfirvalda.
Hafi foreldri fengið hærri greiðslur úr Fæðingarorlofssjóði en því bar samkvæmt
  álagningu skattyfirvalda eða af öðrum ástæðum ber foreldri að endurgreiða þá
fjárhæð sem ofgreidd var að viðbættu 15% álagi. Fella skal niður álagið samkvæmt
  þessari málsgrein færi foreldri rök fyrir því að því verði eigi kennt um þá
         annmarka er leiddu til ákvörðunar Tryggingastofnunar ríkisins.
  Heimilt er að skuldajafna ofgreiddum greiðslum úr Fæðingarorlofssjóði á móti
   inneign foreldris vegna ofgreiddra skatta, barnabóta og vaxtabóta samkvæmt
     [18]lögum nr. 90/2003, um tekjuskatt ^1) Fjármálaráðherra skal setja í
           reglugerð^2) nánari reglur um skuldajöfnun og forgangsröð.
 Um innheimtu ofgreidds fjár úr Fæðingarorlofssjóði fer skv. [19]111. gr. laga
   nr. 90/2003, um tekjuskatt ^1) Félagsmálaráðherra getur þó falið sérstökum
                      innheimtuaðila að annast innheimtu.
Hafi foreldri fengið lægri greiðslur úr Fæðingarorlofssjóði en því bar samkvæmt
álagningu skattyfirvalda ber Tryggingastofnun ríkisins að greiða þá fjárhæð sem
vangreidd var til foreldris ásamt vöxtum fyrir það tímabil sem féð var í vörslu
  Fæðingarorlofssjóðs. Skulu vextir þessir vera jafnháir vöxtum sem Seðlabanki
   Íslands ákveður og birtir á hverjum tíma skv. 1. mgr. [20]8. gr. laga nr.
38/2001, um vexti og verðtryggingu. Sama á við þegar niðurstaða úrskurðarnefndar
  fæðingar- og foreldraorlofsmála leiðir til þess að foreldri hafi átt rétt á
  greiðslum úr Fæðingarorlofssjóði en hafi áður verið synjað um greiðslur eða
     reiknaðar lægri greiðslur. Þegar greiðslur úr Fæðingarorlofssjóði eru
         vangreiddar vegna skorts á upplýsingum falla vextir niður.]^3)
   ^1)[21]L. 129/2004, 139. gr. ^2)[22]Rg. 990/2001, sbr. [23]347/2006; [24]rg.
             555/2004, sbr. [25]346/2006. ^3)[26]L. 90/2004, 6. gr.
                             [15. gr. b. Eftirlit.
Skattyfirvöld skulu annast eftirlit með framkvæmd laganna. Félagsmálaráðherra er
                    þó heimilt að ákveða annað fyrirkomulag.
        Félagsmálaráðherra setur nánari reglur í reglugerð um framkvæmd
                               eftirlitsins.]^1)
                             ^1)[27]L. 90/2004, 6. gr.

                           V. kafli. Undanþágutilvik.
                           16. gr. Fjölburafæðingar.
Foreldrar eiga sameiginlegan rétt á lengingu fæðingarorlofs um þrjá mánuði fyrir
                 hvert barn umfram eitt [sem fæðist á lífi].^1)
 [Foreldrar sem ættleiða eða taka í varanlegt fóstur fleiri börn en eitt á sama
  tíma eiga sameiginlegan rétt á lengingu fæðingarorlofs um þrjá mánuði fyrir
                            hvert barn umfram eitt.
                       Um greiðslur fer skv. 13. gr.]^1)
                             ^1)[28]L. 90/2004, 7. gr.
                       17. gr. Veikindi barns eða móður.
  Þurfi barn að dveljast á sjúkrahúsi lengur en sjö daga í beinu framhaldi af
fæðingu er heimilt að framlengja sameiginlegan rétt foreldra til fæðingarorlofs
 um þann dagafjölda sem barn dvelst á sjúkrahúsi fyrir fyrstu heimkomu, allt að
                                 fjóra mánuði.
Einnig er heimilt að framlengja sameiginlegan rétt foreldra til fæðingarorlofs í
   allt að þrjá mánuði ef um er að ræða alvarlegan sjúkleika barns sem krefst
                          nánari umönnunar foreldris.
    Heimilt er að framlengja fæðingarorlof móður um allt að tvo mánuði vegna
               alvarlegra veikinda hennar í tengslum við fæðingu.
 Sé þungaðri konu nauðsynlegt af heilsufarsástæðum að leggja niður launuð störf
meira en mánuði fyrir áætlaðan fæðingardag barns skal hún eiga rétt á greiðslum
 í fæðingarorlofi þann tíma en þó aldrei lengur en tvo mánuði. Beri fæðingu að
  fyrir áætlaðan fæðingardag barns fellur heimild til lengingar samkvæmt þessu
 ákvæði niður frá þeim tíma. Ráðherra skal setja í reglugerð nánari skilyrði um
                            framkvæmd þessa ákvæðis.
Rökstyðja skal þörf fyrir lengingu á fæðingarorlofi skv. 1.4. mgr. með vottorði
læknis. Tryggingayfirlæknir skal meta hvort lenging fæðingarorlofs er nauðsynleg
   samkvæmt þessu ákvæði. Ákvörðun tryggingayfirlæknis er heimilt að kæra til
         úrskurðarnefndar fæðingar- og foreldraorlofsmála, sbr. 5. gr.
     Umsókn um lengingu fæðingarorlofs skv. 4. mgr. skal fylgja staðfesting
vinnuveitanda. Í þeirri staðfestingu skal koma fram hvenær launagreiðslur féllu
                                     niður.
                         Um greiðslur fer skv. 13. gr.

               VI. kafli. Foreldrar utan vinnumarkaðar og í námi.
           18. gr. Fæðingarstyrkur til foreldris utan vinnumarkaðar.
Foreldrar utan vinnumarkaðar eða í minna en 25% starfi eiga sjálfstæðan rétt til
       fæðingarstyrks í allt að þrjá mánuði hvort um sig vegna fæðingar,
 frumættleiðingar barns eða töku barns í varanlegt fóstur. Þessi réttur er ekki
 framseljanlegur. Auk þessa eiga foreldrar sameiginlegan rétt á fæðingarstyrk í
 þrjá mánuði til viðbótar sem annað foreldri getur fengið í heild eða foreldrar
skipt honum með sér. Réttur til fæðingarstyrks [vegna fæðingar]^1) fellur niður
                         er barnið nær 18 mánaða aldri.
 [Fæðingarstyrkur skal vera 40.409 kr. á mánuði. Foreldri skal eiga lögheimili
  hér á landi við fæðingu barns, ættleiðingu eða varanlegt fóstur og hafa átt
           lögheimili hér á landi síðustu 12 mánuði fyrir þann tíma.
Fjárhæð fæðingarstyrks kemur til endurskoðunar við afgreiðslu fjárlaga ár hvert
         með tilliti til þróunar launa, verðlags og efnahagsmála. Þó er
    félagsmálaráðherra heimilt, að fengnu samþykki ríkisstjórnar, að breyta
  styrkfjárhæðinni til hækkunar ef verulegar breytingar verða á launaþróun og
 þjóðhagsforsendum frá afgreiðslu fjárlaga. Þegar áðurgreind skilyrði leiða til
 hækkunar á fjárhæð fæðingarstyrks skal félagsmálaráðherra breyta fjárhæðinni í
                                 reglugerð.]^1)
       Vegna ættleiðingar eða töku barns í varanlegt fóstur skal greiðsla
   fæðingarstyrks til foreldra miðast við þann tíma þegar barnið kemur inn á
   heimilið, enda staðfesti barnaverndarnefnd eða aðrir til þess bærir aðilar
    ráðstöfunina. Ef foreldrar þurfa að sækja barnið til annarra landa getur
    greiðsla fæðingarstyrks til foreldra miðast við upphaf ferðar, enda hafi
  viðkomandi yfirvöld eða stofnun staðfest að barn fáist ættleitt. [Réttur til
fæðingarstyrks vegna ættleiðingar eða varanlegs fósturs fellur niður 18 mánuðum
                    eftir að barnið kom inn á heimilið.]^1)
Réttur foreldris til fæðingarstyrks er bundinn því að það fari sjálft með forsjá
 barnsins eða hafi sameiginlega forsjá ásamt hinu foreldri þess þegar greiðsla
                             fæðingarstyrks hefst.
  Greiðslur fæðingarstyrks til foreldris skulu inntar af hendi eftir á, fyrir
              undanfarandi mánuð, fyrsta virkan dag hvers mánaðar.
       Ef annað foreldrið notar hluta af sameiginlegum rétti foreldra til
 fæðingarorlofs og nýtur greiðslna úr Fæðingarorlofssjóði skv. 13. gr. styttist
                 greiðslutímabil fæðingarstyrks sem því nemur.
[Ef annað foreldrið andast áður en barn nær 18 mánaða aldri færist sá réttur til
 fæðingarstyrks sem hinn látni hefur ekki þegar nýtt sér yfir til eftirlifandi
 foreldris. Þegar um ættleiðingu eða varanlegt fóstur er að ræða skal miða við
tímamark 4. mgr. um brottfall réttinda. Við tilfærsluna verður réttur hins látna
   foreldris að þeim réttindum er hið eftirlifandi foreldri hefur áunnið sér
                           samkvæmt lögum þessum.]^1)
                             ^1)[29]L. 90/2004, 8. gr.
               19. gr. Fæðingarstyrkur til foreldra í fullu námi.
[Foreldrar sem hafa verið í fullu námi í a.m.k. sex mánuði á síðustu 12 mánuðum
fyrir fæðingu barns, frumættleiðingu eða varanlegt fóstur eiga sjálfstæðan rétt
    til fæðingarstyrks í allt að þrjá mánuði, hvort um sig, vegna fæðingar,
 frumættleiðingar barns eða töku barns í varanlegt fóstur. Þessi réttur er ekki
 framseljanlegur. Auk þess eiga foreldrar sameiginlegan rétt á fæðingarstyrk í
þrjá mánuði til viðbótar sem annað foreldrið getur fengið í heild eða foreldrar
 skipt með sér. Réttur til fæðingarstyrks vegna fæðingar fellur niður er barnið
                            nær 18 mánaða aldri.]^1)
 [Fæðingarstyrkur til foreldris í fullu námi skal vera 91.200 kr. á mánuði. Að
jafnaði skal foreldri eiga lögheimili hér á landi við fæðingu barns, ættleiðingu
eða varanlegt fóstur og hafa átt lögheimili hér á landi síðustu 12 mánuði fyrir
    þann tíma. Heimilt er þó að veita undanþágu frá lögheimilisskilyrði hafi
foreldri flutt lögheimili sitt tímabundið vegna náms erlendis enda hafi foreldri
   átt lögheimili hér á landi samfellt í a.m.k. fimm ár fyrir flutning. Njóti
  foreldri greiðslu vegna sömu fæðingar, ættleiðingar eða varanlegs fósturs í
 búsetulandinu kemur hún til frádráttar fæðingarstyrknum, sbr. 3. mgr. 33. gr.
Fjárhæð fæðingarstyrks kemur til endurskoðunar við afgreiðslu fjárlaga ár hvert
         með tilliti til þróunar launa, verðlags og efnahagsmála. Þó er
    félagsmálaráðherra heimilt, að fengnu samþykki ríkisstjórnar, að breyta
  styrkfjárhæðinni til hækkunar ef verulegar breytingar verða á launaþróun og
 þjóðhagsforsendum frá afgreiðslu fjárlaga. Þegar áðurgreind skilyrði leiða til
 hækkunar á fjárhæð fæðingarstyrks skal félagsmálaráðherra breyta fjárhæðinni í
                                 reglugerð.]^1)
       Vegna ættleiðingar eða töku barns í varanlegt fóstur skal greiðsla
   fæðingarstyrks til foreldra miðast við þann tíma þegar barnið kemur inn á
   heimilið, enda staðfesti barnaverndarnefnd eða aðrir til þess bærir aðilar
    ráðstöfunina. Ef foreldrar þurfa að sækja barnið til annarra landa getur
    greiðsla fæðingarstyrks til foreldra miðast við upphaf ferðar, enda hafi
  viðkomandi yfirvöld eða stofnun staðfest að barn fáist ættleitt. [Réttur til
fæðingarstyrks vegna ættleiðingar eða varanlegs fósturs fellur niður 18 mánuðum
                    eftir að barnið kom inn á heimilið.]^1)
Réttur foreldris til fæðingarstyrks er bundinn því að það fari sjálft með forsjá
 barnsins eða hafi sameiginlega forsjá ásamt hinu foreldri þess þegar greiðsla
                             fæðingarstyrks hefst.
  Greiðslur fæðingarstyrks til foreldris skulu inntar af hendi eftir á, fyrir
              undanfarandi mánuð, fyrsta virkan dag hvers mánaðar.
       Ef annað foreldrið tekur hluta af sameiginlegum rétti foreldra til
 fæðingarorlofs og nýtur greiðslna úr Fæðingarorlofssjóði skv. 13. gr. styttist
                 greiðslutímabil fæðingarstyrks sem því nemur.
    [Heimilt er að greiða foreldri fæðingarstyrk skv. 1. mgr. þrátt fyrir að
skilyrði um samfellt nám í a.m.k. sex mánuði á síðustu 12 mánuðum fyrir fæðingu
 barns, ættleiðingu eða varanlegt fóstur sé ekki uppfyllt hafi foreldri verið í
 samfelldu starfi í a.m.k. sex mánuði á innlendum vinnumarkaði fram til þess að
                                  námið hófst.
   Enn fremur er heimilt að greiða foreldri fæðingarstyrk sem námsmanni þegar
foreldri hefur lokið a.m.k. einnar annar námi skv. 1. mgr. og hefur síðan verið
   samfellt á vinnumarkaði. Skilyrði er að nám og starf hafi verið samfellt í
                               a.m.k. sex mánuði.
Ef annað foreldrið andast áður en barn nær 18 mánaða aldri færist sá réttur til
 fæðingarstyrks sem hinn látni hefur ekki þegar nýtt sér yfir til eftirlifandi
 foreldris. Þegar um ættleiðingu eða varanlegt fóstur er að ræða skal miða við
tímamark 4. mgr. um brottfall réttinda. Við tilfærsluna verður réttur hins látna
   foreldris að þeim réttindum er hið eftirlifandi foreldri hefur áunnið sér
                             samkvæmt lögum þessum.
Ráðherra er heimilt að kveða í reglugerð nánar á um framkvæmd þessa ákvæðis.]^1)
                             ^1)[30]L. 90/2004, 9. gr.
20. gr. Réttur til greiðslu fæðingarstyrks vegna andvanafæðingar og fósturláts.
Foreldrar eiga sameiginlegan rétt til fæðingarstyrks í allt að þrjá mánuði ef um
er að ræða andvanafæðingu eftir 22 vikna meðgöngu. Sé um að ræða fósturlát eftir
18 vikna meðgöngu eiga foreldrar sameiginlegan rétt til fæðingarstyrks í allt að
                                  tvo mánuði.
   Ef annað foreldrið tekur fæðingarorlof skv. 12. gr. og nýtur greiðslna úr
Fæðingarorlofssjóði skv. 13. gr. styttist greiðslutímabil fæðingarstyrks sem því
                                     nemur.
                           21. gr. Fjölburafæðingar.
Foreldrar eiga sameiginlegan rétt til fæðingarstyrks í þrjá mánuði til viðbótar
                         fyrir hvert barn umfram eitt.
   Ef annað foreldrið tekur fæðingarorlof skv. 16. gr. og nýtur greiðslna úr
Fæðingarorlofssjóði skv. 13. gr. styttist greiðslutímabil fæðingarstyrks sem því
                                     nemur.
                       22. gr. Veikindi barns eða móður.
  Þurfi barn að dveljast á sjúkrahúsi lengur en sjö daga í beinu framhaldi af
fæðingu er heimilt að framlengja sameiginlegan rétt foreldra til fæðingarstyrks
 um þann dagafjölda sem barn dvelst á sjúkrahúsi fyrir fyrstu heimkomu, allt að
                                 fjóra mánuði.
 Einnig er heimilt að framlengja sameiginlegan rétt foreldra til fæðingarstyrks
 um allt að þrjá mánuði ef um er að ræða alvarlegan sjúkleika barns sem krefst
                          nánari umönnunar foreldris.
Heimilt er að framlengja rétt til fæðingarstyrks til móður um allt að tvo mánuði
            vegna alvarlegra veikinda hennar í tengslum við fæðingu.
  Rökstyðja skal þörf fyrir framlengingu á rétti til fæðingarstyrks skv. 1.3.
 mgr. með vottorði læknis. Tryggingayfirlæknir skal meta hvort lenging á rétti
  til fæðingarstyrks sé nauðsynleg. Ákvörðun tryggingayfirlæknis er heimilt að
     kæra til úrskurðarnefndar fæðingar- og foreldraorlofsmála, sbr. 5. gr.
   Ef annað foreldrið tekur fæðingarorlof skv. 17. gr. og nýtur greiðslna úr
Fæðingarorlofssjóði skv. 13. gr. styttist greiðslutímabil fæðingarstyrks sem því
                                     nemur.
                23. gr. Umsókn til Tryggingastofnunar ríkisins.
         Foreldri, sbr. 2. mgr. 1. gr., skal sækja um fæðingarstyrk til
Tryggingastofnunar ríkisins þremur vikum fyrir áætlaðan fæðingardag barns, sbr.
                                   þó 15. gr.
   Umsóknin skal vera skrifleg og skal þar tilgreina fyrirhugaðan upphafsdag
greiðslu fæðingarstyrks til foreldris og lengd greiðslutímabils. Skal jafnframt
   tilgreina fyrirhugaða skiptingu sameiginlegs fæðingarorlofs milli foreldra
 barns. [Umsóknin skal undirrituð af tilvonandi foreldrum, enda fari þeir báðir
með forsjá barnsins.]^1) Gildir hið sama þótt annað foreldrið sé á vinnumarkaði,
                              sbr. 1. mgr. 1. gr.
   Ráðherra er heimilt að kveða í reglugerð nánar á um tilhögun á afgreiðslu
                              Tryggingastofnunar.
                            ^1)[31]L. 65/2006, 35. gr.

                           VII. kafli. Foreldraorlof.
                24. gr. Réttur foreldra til töku foreldraorlofs.
Foreldri, sbr. 1. mgr. 1. gr., skal eiga rétt á foreldraorlofi í 13 vikur til að
                               annast barn sitt.
 Réttur til foreldraorlofs stofnast við fæðingu barns. Við ættleiðingu eða töku
    barns í varanlegt fóstur er miðað við þann tíma þegar barnið kemur inn á
   heimilið, enda staðfesti barnaverndarnefnd eða aðrir til þess bærir aðilar
     ráðstöfunina. Ef foreldri þarf að sækja barnið til annarra landa getur
   foreldraorlof hafist við upphaf ferðar, enda hafi viðkomandi yfirvöld eða
                    stofnun staðfest að barn fáist ættleitt.
   Réttur til foreldraorlofs fellur niður er barnið nær átta ára aldri. [Hafi
réttur til foreldraorlofs fallið niður ónýttur að hluta eða öllu leyti við átta
  ára aldur barns verður sá réttur virkur aftur komi til þess að barn greinist
síðar með alvarlegan og langvinnan sjúkdóm eða alvarlega fötlun, en áður en það
                          verður fullra átján ára.]^1)
    Hvort foreldri um sig á sjálfstæðan rétt til foreldraorlofs sem er ekki
                                framseljanlegur.
  Foreldraorlofi fylgir ekki réttur til greiðslu launa úr Fæðingarorlofssjóði.
                            ^1)[32]L. 22/2006, 20. gr.
                        25. gr. Skipulag foreldraorlofs.
          Foreldri skal eiga rétt á að taka foreldraorlof í einu lagi.
      Með samkomulagi við vinnuveitanda er starfsmanni þó heimilt að haga
 foreldraorlofi með öðrum hætti, t.d. þannig að orlofið skiptist niður á fleiri
       tímabil og/eða það verði tekið samhliða minnkuðu starfshlutfalli.
    Vinnuveitandi skal leitast við að koma til móts við óskir starfsmanns um
                            tilhögun foreldraorlofs.
Starfsmanni er óheimilt nema með sérstöku samþykki vinnuveitanda að taka lengra
             foreldraorlof en 13 vikur á hverju 12 mánaða tímabili.
                      26. gr. Tilkynning um foreldraorlof.
Starfsmaður öðlast rétt til foreldraorlofs eftir að hafa starfað samfellt í sex
                         mánuði hjá sama vinnuveitanda.
   Starfsmaður sem hyggst nýta sér rétt til foreldraorlofs skal tilkynna það
    vinnuveitanda eins fljótt og kostur er og í síðasta lagi sex vikum fyrir
  fyrirhugaðan upphafsdag orlofs. Tilkynning um töku foreldraorlofs skal vera
   skrifleg og skal þar tilgreina fyrirhugaðan upphafsdag orlofsins, lengd og
   tilhögun. Skal vinnuveitandi árita tilkynninguna um móttökudagsetningu og
                      afhenda starfsmanninum afrit hennar.
 Vinnuveitandi skal skrá töku foreldraorlofs þannig að starfsmaður geti fengið
          vottorð um fjölda tekinna foreldraorlofsdaga óski hann þess.
         27. gr. Frestun eða aðrar breytingar á tilhögunforeldraorlofs.
 Geti vinnuveitandi ekki fallist á óskir starfsmanns um tilhögun foreldraorlofs
 skal hann að höfðu samráði við starfsmann tilkynna um aðra tilhögun innan viku
    frá móttökudagsetningu tilkynningar, sbr. 2. mgr. 26. gr. Skal það gert
 skriflega, ástæður tilgreindar og ef um frestun er að ræða skal tekið fram hve
                             lengi frestunin varir.
 Frestun er eingöngu heimil þegar fyrir hendi eru sérstakar aðstæður í rekstri
 fyrirtækis/stofnunar sem gera slíkt nauðsynlegt. Svo er t.d. ef um er að ræða
 árstíðabundin störf, ef ekki tekst að finna hæfan staðgengil, ef umtalsverður
hluti starfsmanna sækir um foreldraorlof á sama tíma eða viðkomandi starfsmaður
         gegnir lykilhlutverki í æðstu stjórn fyrirtækis eða stofnunar.
Vinnuveitanda er aldrei heimilt að fresta foreldraorlofi lengur en í sex mánuði
frá þeim tíma sem foreldraorlof átti að hefjast samkvæmt óskum starfsmanns nema
                               með samþykki hans.
Óheimilt er að fresta foreldraorlofi sem er í beinu framhaldi af fæðingarorlofi
 eða ef barn veikist svo að nærvera foreldris er nauðsynleg. Einnig er frestun
óheimil hafi vinnuveitandi fallist á orlofstökuna eða liðinn er frestur skv. 1.
                        mgr. án svars frá vinnuveitanda.
 Verði ákvörðun vinnuveitanda um frestun foreldraorlofs til þess að starfsmaður
     nær ekki að ljúka foreldraorlofi áður en barn hans nær átta ára aldri
framlengist sá tími sem heimilt er að taka foreldraorlof á til þess dags er barn
                               nær níu ára aldri.
                      28. gr. Vernd uppsafnaðra réttinda.
   Þau réttindi sem starfsmaður hefur þegar áunnið sér eða er að ávinna sér á
  upphafsdegi foreldraorlofs skulu haldast óbreytt til loka orlofsins. Við lok
orlofsins skulu þessi réttindi gilda, sem og breytingar sem kunna að hafa orðið
                      á grundvelli laga eða kjarasamninga.

                        VIII. kafli. Sameiginleg ákvæði.
                           29. gr. Réttur til starfs.
Ráðningarsamband milli starfsmanns og vinnuveitanda helst óbreytt í fæðingar- og
                                foreldraorlofi.
 Starfsmaður skal eiga rétt á að hverfa aftur að starfi sínu að loknu fæðingar-
eða foreldraorlofi. Sé þess ekki kostur skal hann eiga rétt á sambærilegu starfi
               hjá vinnuveitanda í samræmi við ráðningarsamning.
                         30. gr. Vernd gegn uppsögnum.
 Óheimilt er að segja starfsmanni upp störfum vegna þess að hann hefur tilkynnt
 um fyrirhugaða töku fæðingar- eða foreldraorlofs skv. 9. eða 26. gr. eða er í
  fæðingar- eða foreldraorlofi nema gildar ástæður séu fyrir hendi og skal þá
skriflegur rökstuðningur fylgja uppsögninni. Sama gildir um uppsagnir þungaðrar
                    konu og konu sem nýlega hefur alið barn.
                            31. gr. Skaðabótaskylda.
   Brjóti vinnuveitandi gegn ákvæðum laga þessara varðar það skaðabótaskyldu
                           samkvæmt almennum reglum.
                              [31. gr. a. Sektir.
      Brot gegn lögum þessum geta varðað sektum sem renna í ríkissjóð.]^1)
                            ^1)[33]L. 90/2004, 10. gr.
                      32. gr. Brottfall réttinda foreldra.
  Réttur foreldra, sbr. 1. mgr. 1. gr., til fæðingar- og foreldraorlofs fellur
niður frá þeim degi er foreldri lætur frá sér barn vegna ættleiðingar, uppeldis
  eða fósturs. Sama gildir um rétt foreldra, sbr. 2. mgr. 1. gr., til greiðslu
                                fæðingarstyrks.
     Í tilvikum skv. 1. mgr. skulu kynforeldrar, sbr. 1. mgr. 1. gr., eiga
sameiginlegan rétt á tveggja mánaða fæðingarorlofi eftir fæðingu barns. Þá eiga
 foreldrar, sbr. 2. mgr. 1. gr., sameiginlega rétt á greiðslu fæðingarstyrks í
                        tvo mánuði eftir fæðingu barns.
       Ef annað foreldrið tekur hluta af sameiginlegum rétti foreldra til
 fæðingarorlofs skv. 2. mgr. og nýtur greiðslna úr Fæðingarorlofssjóði skv. 13.
           gr. styttist greiðslutímabil fæðingarstyrks sem því nemur.
                         33. gr. Ósamrýmanleg réttindi.
    Foreldri í fæðingar- og foreldraorlofi á ekki rétt til atvinnuleysisbóta
                   samkvæmt lögum um atvinnuleysistryggingar.
Foreldri sem nýtur greiðslna í fæðingarorlofi á ekki rétt til umönnunargreiðslna
  samkvæmt lögum um félagslega aðstoð vegna sama barns eða sömu fæðingar. Sama
  gildir um greiðslur sjúkradagpeninga og lífeyrisgreiðslna samkvæmt lögum um
                               almannatryggingar.
 Greiðslur frá öðrum ríkjum vegna sömu fæðingar og fyrir sama tímabil koma til
    frádráttar við greiðslu úr Fæðingarorlofssjóði skv. 13. gr. og greiðslu
                       fæðingarstyrks skv. 18. og 19. gr.
                          34. gr. Milliríkjasamningar.
  Við framkvæmd laga þessara skal tekið tillit til milliríkjasamninga á sviði
             almannatrygginga og félagsmála sem Ísland er aðili að.
                          35. gr. Reglugerðarheimild.
  Félagsmálaráðherra er heimilt að setja reglugerð^1) um nánari framkvæmd laga
                                    þessara.
    ^1)[34]Rg. 591/2000, [35]rg. 592/2000, [36]rg. 831/2000, [37]rg. 862/2001,
 [38]rg. 526/2002, [39]rg. 440/2003, [40]rg. 782/2004, [41]rg. 1056/2004, sbr.
                        [42]1148/2005; [43]rg. 13/2006.

                             IX. kafli. Gildistaka.
                              36. gr. Gildistaka.
  Lög þessi öðlast þegar gildi. Ákvæði um fæðingarorlof koma til framkvæmda 1.
janúar 2001 Ákvæði um fæðingarorlof taka til barna sem fæðast, eru ættleidd eða
               tekin í varanlegt fóstur 1. janúar 2001 eða síðar.
Þrátt fyrir orðalag 8. gr. skal sjálfstæður réttur föður til fæðingarorlofs vera
einn mánuður frá og með 1. janúar 2001, tveir mánuðir frá og með 1. janúar 2002
                   og þrír mánuðir frá og með 1. janúar 2003.
Ákvæði um foreldraorlof veita foreldrum barna sem fædd eru, ættleidd eða tekin í
    varanlegt fóstur 1. janúar 1998 eða síðar rétt til töku foreldraorlofs.

                      X. kafli. Breytingar á öðrum lögum.
                                    37. gr.
                                    38. gr.

References

   Visible links
   1. http://www.althingi.is/dba-bin/lawformpr.pl?lnr=2000095
   2. http://www.althingi.is/dba-bin/ferill.pl?ltg=125&mnr=623
   3. http://www.althingi.is/altext/125/s/1065.html
   4. file:///altext/stjt/2003.072.html
   5. file:///altext/stjt/2004.090.html
   6. file:///altext/stjt/2004.129.html
   7. file://2006022.html
   8. file:///altext/stjt/2006.065.html
   9. file:///altext/stjt/2006.065.html
  10. file:///altext/stjt/2004.090.html
  11. file:///altext/stjt/2004.090.html
  12. file:///altext/stjt/2006.065.html
  13. file:///altext/stjt/2004.090.html
  14. http://www.reglugerd.is/interpro/dkm/WebGuard.nsf/key2/931-2000
  15. file:///altext/stjt/2004.090.html
  16. file:///altext/stjt/2006.065.html
  17. file:///altext/stjt/2004.090.html
  18. file://2003090.html
  19. file://2003090.html#g111
  20. file://2001038.html#g8
  21. file:///altext/stjt/2004.129.html
  22. http://www.reglugerd.is/interpro/dkm/WebGuard.nsf/key2/990-2001
  23. http://www.reglugerd.is/interpro/dkm/WebGuard.nsf/key2/347-2006
  24. http://www.reglugerd.is/interpro/dkm/WebGuard.nsf/key2/555-2004
  25. http://www.reglugerd.is/interpro/dkm/WebGuard.nsf/key2/346-2006
  26. file:///altext/stjt/2004.090.html
  27. file:///altext/stjt/2004.090.html
  28. file:///altext/stjt/2004.090.html
  29. file:///altext/stjt/2004.090.html
  30. file:///altext/stjt/2004.090.html
  31. file:///altext/stjt/2006.065.html
  32. file://2006022.html#g20
  33. file:///altext/stjt/2004.090.html
  34. http://www.reglugerd.is/interpro/dkm/WebGuard.nsf/key2/591-2000
  35. http://www.reglugerd.is/interpro/dkm/WebGuard.nsf/key2/592-2000
  36. http://www.reglugerd.is/interpro/dkm/WebGuard.nsf/key2/831-2000
  37. http://www.reglugerd.is/interpro/dkm/WebGuard.nsf/key2/862-2001
  38. http://www.reglugerd.is/interpro/dkm/WebGuard.nsf/key2/526-2002
  39. http://www.reglugerd.is/interpro/dkm/WebGuard.nsf/key2/440-2003
  40. http://www.reglugerd.is/interpro/dkm/WebGuard.nsf/key2/782-2004
  41. http://www.reglugerd.is/interpro/dkm/WebGuard.nsf/key2/1056-2004
  42. http://www.reglugerd.is/interpro/dkm/WebGuard.nsf/key2/1148-2005
  43. http://www.reglugerd.is/interpro/dkm/WebGuard.nsf/key2/013-2006
