
   --------------------------------------------------------------------------

                             Lög um búnaðarfræðslu

                              1999 nr. 57 19. mars

   --------------------------------------------------------------------------

                 I. kafli. Gildissvið, hlutverk og yfirstjórn.
        1. gr. Lög þessi taka til menntastofnana landbúnaðarins sem eru
Landbúnaðarháskólinn á Hvanneyri í Borgarfirði, Hólaskóli á Hólum í Hjaltadal og
                  Garðyrkjuskóli ríkisins að Reykjum í Ölfusi.
2. gr. Landbúnaðarráðherra fer með yfirstjórn búnaðarfræðslunnar samkvæmt lögum
                                    þessum.
     Landbúnaðarráðherra ber ábyrgð á að gæði menntunar sem menntastofnanir
 landbúnaðarins veita samkvæmt lögum þessum uppfylli þau skilyrði sem gerð eru
 samkvæmt [2]lögum nr. 136/1997, um háskóla, og nr. 80/1996, um framhaldsskóla.
   3. gr. Með búnaðarfræðslu er átt við skipulegt nám og kennslu, rannsóknir,
 fræðslu og aðra leiðsögn er lýtur að vörslu, meðferð, ræktun og nytjun lands,
      annarra jarðargæða og búfjár til framleiðslu matvæla og hráefna til
   iðnaðarframleiðslu eða annarrar verðmætasköpunar og markaðssetningu þeirra
  afurða, svo og verndun lands og endurheimt landkosta. Búnaðarfræðsla spannar
   vísindalegt starf og þekkingarmiðlun um sérsvið landbúnaðar og fjölþættra
    landnytja, svo sem búvöruframleiðslu, akuryrkju, landgræðslu, garðyrkju,
 skógrækt, hlunnindi, veiðar í ám og vötnum, fiskeldi og ferðaþjónustu, svo og
  tæknimál, markaðsmál, vistfræði og umhverfismál sem tengjast þessum sviðum.
                           Markmið búnaðarfræðslu er:
        a. að veita fræðslu, hagnýta starfsmenntun og háskólamenntun studda
     rannsóknum fyrir samkeppnishæfan og fjölþættan landbúnað sem byggist á
                  sjálfbærri nýtingu náttúruauðlinda landsins,
        b. að veita endurmenntun á þeim námssviðum sem lög þessi taka til.
      4. gr. Búfræðsluráð er landbúnaðarráðherra til ráðuneytis um mörkun
  heildarstefnu í búfræðslumálum og samræmingu starfa þeirra er að þeim vinna.
 Landbúnaðarráðherra skipar búfræðsluráð til fjögurra ára í senn. Búfræðsluráð
      skal skipað níu fulltrúum: rektor Landbúnaðarháskólans á Hvanneyri,
skólameisturum búnaðarskólanna á Hólum í Hjaltadal og Reykjum í Ölfusi, tveimur
     fulltrúum tilnefndum af menntamálaráðherra, einum fulltrúa kjörnum af
   búnaðarþingi og tveimur fulltrúum kennara tilnefndum af félagi þeirra, auk
            formanns sem landbúnaðarráðherra skipar án tilnefningar.
 5. gr. Landbúnaðarráðherra skal setja almennar reglur um eftirfarandi þætti í
                    starfsemi menntastofnana landbúnaðarins:
        1. Með hvaða hætti þær uppfylla skyldur sínar um eftirlit með gæðum
     kennslunnar, hæfni kennara og hvernig ytra gæðaeftirliti skuli háttað.
   2. Með hvaða hætti þær uppfylla rannsóknarhlutverk sitt, skyldur um eftirlit
   með gæðum rannsóknanna og nýtingu þeirra fjármuna sem til þeirra er varið.
    3. Kærur eða málskotsrétt nemenda í málum þar sem þeir telja brotið á rétti
 sínum. Slíkar reglur geta falið í sér ákvæði um að kærumál nemenda skuli fara
        fyrir sérstaka áfrýjunarnefnd sem hafi endanlegt úrskurðarvald.
          Landbúnaðarráðherra ákveður verkaskiptingu á milli skólanna.
  6. gr. Menntastofnunum landbúnaðarins ber að hafa í starfi sínu samstarf við
aðra skóla og vísindastofnanir hér á landi og erlendis um menntun og rannsóknir.
                 Um þetta er heimilt að gera sérstaka samninga.

                           II. kafli. Nám og kennsla.
  7. gr. Yfirstjórn hverrar stofnunar tekur ákvörðun um fyrirkomulag kennslu,
   náms, námsmats og rannsókna og aðra þætti er lúta að málefnum hennar, enda
        samrýmist verkefnin heildarstefnu í búfræðslumálum, sbr. 4. gr.
     8. gr. Menntastofnanir landbúnaðarins annast búnaðarnám sem lýkur með
skilgreindum prófgráðum búnaðarbrauta, svo og tækni- eða sveinsprófi, háskólanám
sem lýkur með skilgreindum námsgráðum, svo sem kandídats- (BS-gráðu), meistara-
 eða doktorsprófi, og endurmenntun á þeim námssviðum sem fjallað er um í lögum
   þessum. Nám við skólana skal samhæft áfanga- og einingakerfi framhalds- og
                                    háskóla.
    9. gr. Nemendur sem hefja nám á búnaðarbrautum skólanna skulu hafa lokið
          grunnskólanámi eða hafa hlotið jafngilda undirstöðumenntun.
         Yfirstjórn hvers skóla setur sérstök viðbótarinntökuskilyrði.
      10. gr. Nemendur sem hefja háskólanám í landbúnaði skulu hafa lokið
stúdentsprófi, öðru sambærilegu námi eða búa yfir jafngildum þroska og þekkingu
          að mati stjórnar háskólans. Háskólaráð getur ákveðið sérstök
   viðbótarinntökuskilyrði fyrir hverja skilgreinda námsbraut háskólanámsins.
   Inntökuskilyrði í háskólanám í landbúnaði og námskröfur svari til þess sem
        krafist er í viðurkenndum háskólum á sambærilegu sviði erlendis.
 11. gr. Almennt búnaðarnám skólanna skal skipuleggja sem eins til þriggja ára
nám. Kennsla skal fara fram í námskeiðum sem metin eru í einingum. Búnaðarnáminu
 skal ljúka með prófgráðum af búnaðarbrautum eða sveinsprófi sem veitt er þegar
nemandi hefur staðist próf í öllum námskeiðum og skilað með fullnægjandi árangri
     verkefnum sem tilheyra námi til viðkomandi prófgráðu samkvæmt námskrá.
12. gr. Almennt háskólanám skal miðast við þriggja til fjögurra ára nám. Heimilt
   er að bjóða upp á sérhæfðar styttri námsbrautir. Kennsla skal fara fram í
  námskeiðum sem metin eru í einingum. Fullt nám telst 30 einingar á námsári.
Háskólanáminu skal ljúka með prófgráðu sem veitt er þegar nemandi hefur staðist
    próf í öllum námskeiðum og skilað með fullnægjandi árangri verkefnum sem
                        tilheyra námi til prófgráðunnar.
 13. gr. Fyrir hverja skilgreinda námsbraut skal setja námskrá sem kveður á um
  markmið, inntak og meginviðfangsefni námsins, þar með talda starfsþjálfun á
    vettvangi þar sem það á við. Á grundvelli námskrár skal árlega gefin út
  kennsluskrá þar sem m.a. er gerð grein fyrir tilhögun náms, kennsluháttum og
  námsmati. Í kennsluskrá eða öðrum starfsáætlunum skal enn fremur kveðið á um
missira- eða annaskiptingu, kennslutíma, próftímabil, leyfi og önnur atriði sem
                              varða skipulag náms.
Landbúnaðarráðherra skal að fengnum tillögum búfræðsluráðs staðfesta námskrár og
                  gefa út skrá^1) um viðurkenndar prófgráður.
                                ^1)Augl. 530/2001.
14. gr. Nú er í almennum framhaldsskóla stofnað til búnaðarnámsbrautar, og skal
 þá námskrá slíkrar kennslu, fyrirkomulag á verknámi og námsmat hljóta samþykki
 búfræðsluráðs. Búfræðsluráð ákveður hvort eða hvenær slíkur skóli getur veitt
                             prófgráðu búnaðarnáms.
15. gr. Yfirstjórn hverrar stofnunar skal staðfesta reglur um skráningu nemenda
     í einstakar námsbrautir þar sem nánar er kveðið á um inntökuskilyrði í
                             viðkomandi námsbraut.
    Yfirstjórn hverrar stofnunar tekur ákvörðun um fjárhæð skrásetningar- og
kennslugjalda sem nemendum er gert að greiða við upphaf skólaárs. Skrásetningar-
    og kennslugjöld skulu taka mið af sannanlegum kostnaði vegna innritunar,
 pappírsvara og kennsluefnis sem skólinn lætur nemendum í té og nauðsynlegt er
                             vegna starfsemi hans.
 Þeir einir teljast nemendur menntastofnana landbúnaðarins sem skrásettir hafa
                         verið til náms á hverjum tíma.

                            III. kafli. Rannsóknir.
     16. gr. Við menntastofnanir landbúnaðarins skulu stundaðar rannsóknir.
  Rannsóknirnar skulu skipulagðar með öðrum rannsóknum á sviði landbúnaðar- og
                                 landnýtingar.
Leggja skal áherslu á grunnrannsóknir til öflunar vísindalegrar þekkingar, jafnt
   sem þróunarvinnu sem felst í að staðfæra þekkingu, sem og markaðsfærslu og
  vöruþróun afurða. Einnig geta stofnanirnar annast þjónusturannsóknir í þágu
                         landbúnaðar og annarra aðila.
    Til að sinna rannsóknarhlutverki sínu skulu stofnanirnar hafa umráð yfir
  nauðsynlegum búrekstri og hafa aðgang að landi, búfé, húsnæði og tækjum til
                             rannsókna og tilrauna.
    17. gr. Heimilt er að ráða sérfræðinga að menntastofnunum landbúnaðarins
sérstaklega til rannsókna og geta þeir haft kennsluskyldu við viðkomandi stofnun
    hver á sínu sviði. Við ráðningu sérfræðinga á sviði rannsókna og annarra
fræðistarfa við skólana skulu gilda sambærilegar reglur og eiga við um ráðningu
                          kennara, sbr. 26. og 33. gr.
       18. gr. Heimilt er að stofna sérstaka rannsóknarsjóði til eflingar
       rannsóknastarfi stofnananna. Um þá skulu settar skipulagsskrár sem
         dómsmálaráðherra staðfestir og þær birtar í Stjórnartíðindum.

                   IV. kafli. Endurmenntun og leiðbeiningar.
19. gr. Við menntastofnanir landbúnaðarins má starfrækja endurmenntunardeildir á
               þeim námssviðum sem fjallað er um í lögum þessum.
        Yfirstjórn hverrar stofnunar setur nánari reglur um starfshætti
           endurmenntunardeildar, svo og um fjárhæð námskeiðsgjalda.
 20. gr. Menntastofnanir landbúnaðarins geta annast leiðbeiningar og ráðgjöf í
 landbúnaði og á skyldum sviðum. Um þetta skal gera samninga við hlutaðeigandi
          fagsamtök og hagsmunaaðila eftir því sem við á hverju sinni.

        V. kafli. Landbúnaðarháskólinn á Hvanneyri. Stjórn og starfslið.
       21. gr. Landbúnaðarháskólinn á Hvanneyri er vísindaleg fræðslu- og
 rannsóknastofnun á háskólastigi á sviði landbúnaðar sem veitir nemendum sínum
fræðslu og vísindalega þjálfun í búfræði er miðast við að þeir geti tekið að sér
  sérfræðistörf fyrir íslenskan landbúnað og unnið að rannsóknum í þágu hans.
22. gr. Stjórn Landbúnaðarháskólans á Hvanneyri er falin háskólaráði og rektor.
   Háskólaráð er æðsti ákvörðunaraðili innan háskólans, markar stefnu, m.a. í
       kennslu og rannsóknum, mótar skipulag hans og samþykkir starfs- og
                               rekstraráætlanir.
Rektor er yfirmaður stjórnsýslu háskólans og æðsti fulltrúi hans gagnvart mönnum
   og stofnunum innan hans og utan. Hann stýrir starfsemi háskólans og hefur
   frumkvæði að því að háskólaráð marki sér heildarstefnu í málefnum skólans.
   Rektor hefur ráðningarvald yfir öllum starfsmönnum skólans. Á milli funda
     háskólaráðs hefur rektor ákvörðunarvald í umboði ráðsins í öllum málum
     háskólans. Önnur verkefni rektors eru skilgreind í erindisbréfi hans.
                        23. gr. Í háskólaráði eiga sæti:
         1. Rektor sem er sjálfkjörinn í ráðið og jafnframt forseti þess.
    2. Tveir fulltrúar fastráðinna kennara og tveir til vara kjörnir á almennum
fundi fastráðinna starfsmanna hlutfallsbundinni kosningu til tveggja ára í senn.
   3. Einn fulltrúi nemenda og einn til vara kjörnir hlutfallsbundinni kosningu
         til tveggja ára í senn samkvæmt reglum nemendafélags skólans.
          4. Einn fulltrúi kosinn af búnaðarþingi til tveggja ára í senn.
   5. Einn fulltrúi og einn til vara skipaðir af landbúnaðarráðherra til tveggja
                                  ára í senn.
   6. Einn fulltrúi og einn til vara skipaðir af menntamálaráðherra til tveggja
                                  ára í senn.
Varaforseta kýs ráðið úr hópi háskólaráðsfulltrúa fastráðinna kennara skólans og
                 er hann staðgengill rektors í forföllum hans.
  24. gr. Rektor boðar til funda í háskólaráði. Óski þrír háskólaráðsfulltrúar
  eftir fundi er rektor skylt að boða til hans. Rektor stýrir fundum ráðsins.
  Háskólaráðsfundur er ályktunarbær ef tveir þriðju hlutar atkvæðisbærra manna
  sækja fund hið fæsta. Afl atkvæða ræður úrslitum mála. Ef atkvæði falla jöfn
sker atkvæði forseta úr. Varamenn sitja fundi háskólaráðs í forföllum aðalmanna.
  25. gr. Landbúnaðarráðherra skipar rektor til fimm ára samkvæmt tilnefningu
              háskólaráðs. Skal staðan auglýst laus til umsóknar.
 Þann einan má skipa í stöðu rektors sem lokið hefur æðri prófgráðu við háskóla
                       og öðlast hefur stjórnunarreynslu.
Rektor verður ekki leystur frá störfum án þess að það sé borið undir háskólaráð
                      og hljóti samþykki meiri hluta þess.
26. gr. Kennarar við Landbúnaðarháskólann á Hvanneyri eru prófessorar, dósentar,
 lektorar og stundakennarar. Prófessorar, dósentar og lektorar skulu vera þeir
  einir sem hafa kennslu og rannsóknir að aðalstarfi. Háskólaráð setur nánari
                  reglur um starfsskyldur fastráðinna kennara.
27. gr. Rektor ræður prófessora, dósenta, lektora og stundakennara. Umsækjendur
    um prófessors-, dósents- og lektorsstörf skulu láta fylgja umsókn sinni
    upplýsingar um háskólamenntun sína, vísindastörf og önnur störf, svo og
                            ritsmíðar og rannsóknir.
Kennarar við Landbúnaðarháskólann á Hvanneyri skulu hafa lokið meistaraprófi hið
 minnsta eða hafa jafngilda þekkingu og reynslu að mati dómnefndar. Þeir skulu
    jafnframt hafa sýnt þann árangur í starfi að þeir njóti viðurkenningar á
                               starfssviði sínu.
  Skipa skal þriggja manna dómnefnd til þess að dæma um hæfi umsækjenda til að
gegna starfi prófessors, dósents eða lektors. Rektor skipar dómnefnd, einn mann
eftir tilnefningu landbúnaðarráðherra og tvo menn eftir tilnefningu háskólaráðs
og skipar rektor annan þeirra formann nefndarinnar. Í dómnefnd má skipa þá eina
      sem lokið hafa a.m.k. meistaraprófi úr háskóla og skulu a.m.k. tveir
                      nefndarmanna starfa utan háskólans.
  Dómnefnd skal láta uppi rökstutt álit um það hvort ráða megi af vísindagildi
 rita og rannsókna umsækjanda, svo og af námsferli hans og störfum, að hann sé
  hæfur til að gegna starfinu. Engum manni má veita prófessors-, dósents- eða
 lektorsstarf nema meiri hluti dómnefndar hafi látið það álit í ljós að hann sé
                                til þess hæfur.
 28. gr. Við Landbúnaðarháskólann á Hvanneyri skal starfrækt búnaðarnámsbraut.
    Heimilt er að ráða kennara að búnaðarnámsbraut skólans sem ekki uppfylla
skilyrði til háskólakennslu, sbr. 27. gr. Um yfirstjórn búnaðarnáms á Hvanneyri
  fer eftir ákvæðum 22.23. gr. laga þessara og er rektor Landbúnaðarháskólans
                           jafnframt yfirmaður þess.

VI. kafli. Menntastofnanirnar á Hólum í Hjaltadal og Reykjum í Ölfusi. Stjórn og
                                   starfslið.
 29. gr. Hólaskóli, Hólum í Hjaltadal, og Garðyrkjuskólinn að Reykjum í Ölfusi
eru vísinda- og menntastofnanir landbúnaðarins sem veita nemendum sínum menntun
               og þjálfun á sértækum sviðum íslensks landbúnaðar.
   30. gr. Stjórn Hólaskóla og Garðyrkjuskóla ríkisins er falin skólanefnd og
                                 skólameistara.
 Skólanefnd er ráðgefandi um skipulag, stefnu og áherslur í kennslu, rannsóknum
                        og öðrum verkefnum stofnananna.
   Skólameistari er yfirmaður stjórnsýslu stofnunarinnar og er æðsti fulltrúi
    hennar gagnvart mönnum og stofnunum innan hennar og utan og ber ábyrgð á
   starfsemi hennar. Skólameistari hefur frumkvæði að því að skólanefnd marki
 heildarstefnu í málefnum stofnunarinnar. Skólameistari ræður kennara og annað
    starfsfólk stofnunarinnar. Önnur verkefni skólameistara eru skilgreind í
                               erindisbréfi hans.
 31. gr. Landbúnaðarráðherra skipar fimm manna skólanefndir við búnaðarskólana
    til fjögurra ára í senn. Í skólanefnd Hólaskóla eiga sæti einn fulltrúi
   landbúnaðarráðuneytis, einn fulltrúi búnaðarþings, tveir fulltrúar bænda í
  Hólastifti og einn fulltrúi samkvæmt tilnefningu samtaka sveitarfélaganna í
  Hólastifti. Nefndin kýs sér sjálf formann. Í skólanefnd Garðyrkjuskólans að
    Reykjum eiga sæti einn fulltrúi landbúnaðarráðuneytisins, einn fulltrúi
tilnefndur af búnaðarþingi, einn fulltrúi Sambands garðyrkjubænda, einn fulltrúi
   Félags garðyrkjumanna og einn fulltrúi tilnefndur af starfsmönnum skólans.
     Nefndin kýs sér sjálf formann. Varamenn skulu skipaðir með sama hætti.
 Áheyrnarfulltrúar í hvorri skólanefnd eru tveir með málfrelsi og tillögurétt,
     annar tilnefndur af kennurum skólans en hinn af nemendafélagi skólans.
  Áheyrnarfulltrúar skulu tilnefndir til eins árs í senn. Skólameistari situr
   fundi skólanefndar með málfrelsi og tillögurétt. Hann er framkvæmdastjóri
                                 nefndarinnar.
   32. gr. Landbúnaðarráðherra skipar skólameistara til fimm ára að fenginni
tillögu skólanefndar. Skal staðan auglýst laus til umsóknar. Landbúnaðarráðherra
      er heimilt að endurskipa sama mann skólameistara að fengnum tillögum
    skólanefndar. Hæfni umsækjenda um embætti skólameistara skal metin eftir
           menntun, stjórnunarreynslu og vísinda- og kennslustörfum.
    33. gr. Kennarar og aðrir sérfræðingar við stofnanirnar skulu hafa lokið
  háskólaprófi í landbúnaðarfræðum eða hafa hliðstæða menntun. Þeir skulu auk
 kennslu vinna að rannsóknum og öðrum hliðstæðum störfum í þágu stofnunarinnar.
 Heimilt er að ráða kennara í verklegum greinum sem hafa aflað sér fullnægjandi
     þekkingar og starfsþjálfunar á viðkomandi sviði að mati skólameistara.
    34. gr. Heimilt er að stofna til kennslu á háskólastigi við Hólaskóla og
Garðyrkjuskóla ríkisins á afmörkuðum sviðum með samþykki landbúnaðarráðherra að
fenginni umsögn búfræðsluráðs, enda sé slíkt nám í fullu samræmi við annað nám á
 háskólastigi samkvæmt lögum þessum og viðurkennt skv. 2. mgr. 2. gr. og 5. gr.
                      laga þessara að mati búfræðsluráðs.

                             VII. kafli. Fjárhagur.
    35. gr. Kostnaður við störf menntastofnana landbúnaðarins er greiddur af
  ríkissjóði samkvæmt fjárlögum. Hver stofnun hefur sjálfstæða fjárveitingu á
   fjárlögum. Landbúnaðarráðherra gerir tillögur um fjárveitingar til hverrar
                                   stofnunar.
Landbúnaðarráðherra er heimilt að ákveða að við gjaldtöku sé mætt þeim kostnaði
                  sem rekstur stofnananna hefur í för með sér.
    36. gr. Menntastofnunum landbúnaðarins er heimilt að afla sértekna með:
                          a. skólagjöldum, sbr. 15. gr.,
              b. rekstri þjónustustarfsemi sem tengist skólastöðunum,
                                   c. búrekstri,
                              d. ráðgjafarþjónustu og
                e. öðrum hætti er samrýmist meginverkefnum þeirra.
    Menntastofnunum landbúnaðarins er heimilt að koma á fót og eiga aðild að
sjálfstæðum rekstrareiningum til styrktar og eflingar meginviðfangsefnum þeirra.

                           VIII. kafli. Ýmis ákvæði.
 37. gr. Landbúnaðarráðherra setur nánari reglur um framkvæmd laga þessara með
                    reglugerðum, starfsreglum og samþykktum.
                  38. gr. Lög þessi öðlast gildi 1. júlí 1999.
 39. gr. Við gildistöku þessara laga renna eignir Bændaskólans á Hvanneyri til
  Landbúnaðarháskólans á Hvanneyri. Landbúnaðarháskólinn á Hvanneyri yfirtekur
    einnig allar kvaðir og skuldbindingar Bændaskólans á Hvanneyri gagnvart
                     einstaklingum, lögaðilum og stofnunum.
  Við gildistöku laga þessara renna eignir Bændaskólans á Hólum til Hólaskóla.
 Hólaskóli yfirtekur einnig allar kvaðir og skuldbindingar Bændaskólans á Hólum
                gagnvart einstaklingum, lögaðilum og stofnunum.
40. gr. Jarðirnar Hólar, Hvanneyri og Reykir eru lögbýli og eru með gögnum sínum
 og gæðum lagðar undir tilheyrandi menntastofnanir. Starfsemin á jörðunum skal
 þjóna þeim heildarmarkmiðum sem sett eru fyrir hverja stofnun og því hlutverki
           sem þær gegna í sínu nánasta umhverfi, sem og á landsvísu.
 Ákvæði til bráðabirgða. Nemendur sem við gildistöku laga þessara stunda nám í
      framangreindum skólum eiga rétt á að ljúka prófum samkvæmt gildandi
  námsskipulagi skólanna við gildistöku laganna. Nemendur geta þó lokið prófum
              samkvæmt nýju skipulagi skólanna ef þeir kjósa svo.
Skipað og ótímabundið ráðið starfsfólk Bændaskólans á Hvanneyri, Bændaskólans á
Hólum og Garðyrkjuskóla ríkisins að Reykjum skal halda stöðum sínum. Þeir einir
   geta þó orðið prófessorar, dósentar og lektorar við Landbúnaðarháskólann á
     Hvanneyri sem uppfylla kröfur [3]7. gr. laga nr. 136/1997, um háskóla.
   Skólastjóri Bændaskólans á Hvanneyri verður rektor Landbúnaðarháskólans á
                                   Hvanneyri.
 Skólastjóri Bændaskólans á Hólum verður skólameistari Hólaskóla og skólastjóri
Garðyrkjuskóla ríkisins að Reykjum verður skólameistari Garðyrkjuskóla ríkisins.

References

   Visible links
   1. http://www.althingi.is/dba-bin/lawformpr.pl?lnr=1999057
   2. file://1997136.html
   3. file://1997136.html#g7
