                                    dálkum.

   --------------------------------------------------------------------------

                                 Samkeppnislög

                             1993 nr. 8 25. febrúar

   --------------------------------------------------------------------------

                    I. kafli. Markmið og gildissvið laganna.
 1. gr. Lög þessi hafa það markmið að efla virka samkeppni í viðskiptum og þar
 með vinna að hagkvæmri nýtingu framleiðsluþátta þjóðfélagsins. Markmiði þessu
                              skal náð með því að:
   a. vinna gegn óhæfilegum hindrunum og takmörkunum á frelsi í atvinnurekstri,
          b. vinna gegn óréttmætum viðskiptaháttum, skaðlegri fákeppni og
                               samkeppnishömlum,
                 c. auðvelda aðgang nýrra keppinauta að markaðnum.
    2. gr. Lögin taka til hvers konar atvinnustarfsemi, svo sem framleiðslu,
verslunar og þjónustu, án tillits til þess hvort hún er rekin af einstaklingum,
                      félögum, opinberum aðilum eða öðrum.
      Lögin taka ekki til launa eða annarra starfskjara launþega samkvæmt
                                kjarasamningum.
3. gr. Lög þessi taka til samninga, skilmála og athafna sem hafa eða ætlað er að
                            hafa áhrif hér á landi.
 Lögin taka ekki til samninga, skilmála og athafna sem aðeins er ætlað að hafa
     áhrif utan Íslands, sbr. þó ákvæði XI. kafla og reglur um viðskipti á
               sameiginlegum markaði Evrópska efnahagssvæðisins.
 Samkeppnisstofnun skal aðstoða við framkvæmd samkeppnisreglna annarra ríkja og
 alþjóðastofnana í samræmi við gagnkvæmar skuldbindingar í milliríkjasamningum
                            sem Ísland er aðili að.

                            II. kafli. Orðskýringar.
              4. gr. Merking orða í lögum þessum er sem hér segir:
   Atvinnurekstur er hvers konar atvinnustarfsemi, óháð formi eignarhalds og án
 tillits til þeirrar vöru, þjónustu eða réttinda sem verslað eða sýslað er með
                               gegn endurgjaldi.
      Fyrirtæki er einstaklingur, félag, opinberir aðilar og aðrir sem stunda
                                atvinnurekstur.
   Fyrirtækjasamstæða er samband fyrirtækja með þannig eignauppbyggingu að eitt
 fyrirtæki á svo stóran hlut í öðru fyrirtæki eða fleiri fyrirtækjum að það fer
 með meiri hluta atkvæða. Það fyrirtæki skoðast því sem móðurfyrirtæki, en hitt
  eða hin fyrirtækin sem dótturfyrirtæki. Til fyrirtækjasamstæðu telst einnig
    fyrirtæki þar sem móðurfyrirtæki og dótturfyrirtæki eða eitt eða fleiri
 dótturfyrirtæki eiga saman svo mörg hlutabréf eða hluti að þau fara með meiri
                             hluta atkvæða í þeim.
   Markaðsráðandi staða er þegar fyrirtæki hefur þann efnahagslega styrkleika að
  geta hindrað virka samkeppni á þeim markaði sem máli skiptir og það getur að
 verulegu leyti starfað án þess að taka tillit til keppinauta, viðskiptavina og
                                   neytenda.
    Markaður er sölusvæði vöru og staðgengdarvöru og/eða sölusvæði þjónustu og
staðgengdarþjónustu. Staðgengdarvara og staðgengdarþjónusta er vara eða þjónusta
          sem að fullu eða verulegu leyti getur komið í stað annarrar.
   Neytandi er einstaklingur sem kaupir vöru eða þjónustu gegn endurgjaldi, enda
                      séu kaupin ekki gerð í atvinnuskyni.
       Sölustig framleiðslu ber að líta á sem eitt sölustig, heildsölu annað
                     sölustig, smásölu hið þriðja o.s.frv.
    Þjónusta er hvers konar fyrirgreiðsla, vinna eða þjónusta gegn endurgjaldi,
                     nema launuð vinna í þjónustu annarra.
     Vara er samkvæmt lögum þessum fasteignir og lausafé, þar með talin skip,
              loftför, lofttegundir, rafmagn og aðrir orkugjafar.
   Verð er andvirði vöru og þjónustu, þ.e. hvers konar endurgreiðsla án tillits
 til þess hvort notað er annað heiti, svo sem endurgjald, laun, þóknun, frakt,
                 flutningsgjald, taxti, leiga eða því um líkt.
   Virk yfirráð eru yfirráð sem gera aðila kleift að hafa úrslitaáhrif á rekstur
  og stjórnun fyrirtækis hvort sem þau áhrif eru til komin vegna þess að hann
                                     getur:
         a. haft áhrif á skipun stjórnar, atkvæðagreiðslur eða ákvarðanir
                                 fyrirtækisins,
             b. notað eða ráðstafað eignum eða hluta eigna fyrirtækis.
 Rísi ágreiningur um hvað falla skuli undir hugtök þessi sker samkeppnisráð úr
                                þeim ágreiningi.

                            III. kafli. Stjórnsýsla.
5. gr. Viðskiptaráðherra fer með framkvæmd laga þessara en í umboði hans annast
   samkeppnisráð, Samkeppnisstofnun og áfrýjunarnefnd samkeppnismála daglega
                   stjórnsýslu á því sviði sem lögin ná til.
                   Hlutverk samkeppnisráðs er sem hér segir:
    a. að framfylgja boðum og bönnum laga þessara og leyfa undanþágur samkvæmt
                                     þeim,
   b. að ákveða aðgerðir gegn samkeppnishamlandi hegðun fyrirtækja og óréttmætum
                                viðskiptaháttum,
                    c. að stuðla að auknu gagnsæi markaðarins,
   d. að gæta þess að aðgerðir opinberra aðila takmarki ekki samkeppni og benda
  stjórnvöldum á leiðir til þess að gera samkeppni virkari og auðvelda aðgang
                       nýrra samkeppnisaðila að markaði.
 6. gr. [Ráðherra skipar fimm menn í samkeppnisráð og jafnmarga til vara. Skulu
 þeir hafa sérþekkingu á samkeppnis- og viðskiptamálum. Ráðherra skipar formann
 og varaformann ráðsins og skal þess gætt að þeir hafi ekki beinna og verulegra
hagsmuna að gæta í atvinnustarfsemi sem lögin taka til. Samkeppnisráð setur sér
                           reglur um málsmeðferð.]^1)
Skipunartími samkeppnisráðs er fjögur ár í senn.^2) Látist aðal- eða varamaður í
  ráðinu eða forfallist varanlega skal skipa nýjan mann til loka skipunartíma
                                    ráðsins.
Nú er aðalmaður vanhæfur til meðferðar einstaks máls sökum tengsla við málsaðila
   og tekur varamaður þá sæti hans. Sé þess ekki kostur getur ráðherra að ósk
formanns samkeppnisráðs skipað mann í ráðið til að taka þátt í umfjöllun þess um
                                     málið.
    ^1)[2]L. 24/1994, 1. gr. Rg. 672/1994. ^2)Sjá þó [3]brbákv. í l. 24/1994 í
                            Stjtíð. A 1994, bls. 32.
    7. gr. Samkeppnisráði til ráðgjafar er fastanefnd, skipuð þremur mönnum.
 Nefnist hún auglýsinganefnd og skal fjalla um auglýsingar og gæta þess að þær
veiti ekki rangar, ófullnægjandi eða villandi upplýsingar og brjóti ekki að öðru
              leyti í bága við ákvæði 21. og 22. gr. laga þessara.
Nefndin skal skipuð af ráðherra og skal formaður og varamaður hans vera úr hópi
aðal- og varamanna í samkeppnisráði samkvæmt ákvörðun ráðsins. Aðra nefndarmenn
og varamenn þeirra skipar ráðherra að höfðu samráði við helstu hagsmunaaðila er
  hlut eiga að máli, þar með talin samtök neytenda. Skipunartími nefndarmanna
           fellur niður um leið og skipunartíma samkeppnisráðs lýkur.
   Ráðherra setur nánari starfsreglur fyrir nefndina og gerir hún tillögur um
                      afgreiðslu mála til samkeppnisráðs.
   8. gr. Samkeppnisstofnun undirbýr mál sem lögð eru fyrir samkeppnisráð og
 ráðgjafarnefndir þess og annast dagleg störf ráðsins. Stofnuninni er jafnframt
    heimilt að taka ákvarðanir til bráðabirgða um einstök mál. Skulu slíkar
 ákvarðanir lagðar fyrir samkeppnisráð á næsta fundi ráðsins og skal ráðið taka
     afstöðu til ákvörðunarinnar innan sex vikna ella fellur hún úr gildi.
  Samkeppnisráð getur falið Samkeppnisstofnun ákvörðunarvald sitt á afmörkuðum
               sviðum samkvæmt nánari reglum sem ráðið setur.^1)
  Ráðherra skipar forstjóra Samkeppnisstofnunar til [fimm]^2) ára að fenginni
umsögn samkeppnisráðs og stjórnar hann rekstri hennar. Forstjóri eða staðgengill
         hans sitja fundi samkeppnisráðs með málfrelsi og tillögurétti.
                    ^1)Rg. 672/1994. ^2)[4]L. 83/1997, 159. gr.
     9. gr. [Ákvarðanir samkeppnisráðs og Samkeppnisstofnunar sæta kæru til
 sérstakrar nefndar, áfrýjunarnefndar samkeppnismála. Skrifleg kæra skal berast
    innan fjögurra vikna frá því að aðila máls var tilkynnt um ákvörðunina.
Úrskurður áfrýjunarnefndar samkeppnismála skal liggja fyrir innan sex vikna frá
                                 málskoti.]^1)
Í áfrýjunarnefnd samkeppnismála sitja þrír menn og jafnmargir til vara, skipaðir
   af ráðherra eftir tilnefningu Hæstaréttar. Formaður og varamaður hans, sem
 jafnframt er varaformaður, skulu uppfylla hæfisskilyrði hæstaréttardómara, en
      aðrir nefndarmenn skulu hafa faglega kunnáttu á sviði samkeppnis- og
                                 viðskiptamála.
   Skipunartími áfrýjunarnefndar er hinn sami og skipunartími samkeppnisráðs.
                             ^1)[5]L. 24/1994, 2. gr.

                     IV. kafli. Bann við samkeppnishömlum.
10. gr. Samningar og samþykktir, hvort heldur þær eru bindandi eða leiðbeinandi,
og samstilltar aðgerðir milli fyrirtækja á sama sölustigi eru bannaðar þegar þær
                     lúta að eða er ætlað að hafa áhrif á:
                         a. verð, afslætti eða álagningu,
     b. skiptingu markaða eftir svæðum, eftir viðskiptavinum eða eftir sölu og
                                     magni,
                                 c. gerð tilboða.
   Samvinna á sama sölustigi um leiðsögn við útreikning á verði, afslætti og
                              álagningu er bönnuð.
  11. gr. Óheimilt er að ákveða eða semja um eða á annan hátt að hafa áhrif á
verð, afslætti eða álagningu er gilda skal við endursölu vöru á næsta sölustigi.
 Bannið nær einnig til leiðsagnar um útreikning á verði, afslætti og álagningu.
Þrátt fyrir ákvæði 1. mgr. getur seljandi gefið upp leiðbeinandi endursöluverð,
 enda láti hann koma skýrt fram í tilkynningum sínum að verðið sé leiðbeinandi.
Jafnframt getur seljandi með heimild Samkeppnisstofnunar ákveðið hámarksverð sem
endurseljandi getur notað við verðlagningu á vörum, enda komi skýrt fram í öllum
 tilkynningum seljanda að um hámarksverð sé að ræða. Þess skal gætt að ákvörðun
 um hámarksverð takmarki ekki óhæfilega svigrúm til álagningar á endursölustigi
   og valdi ekki hærra verði. Seljanda ber að tilkynna endurseljanda í hverju
      tilviki að honum sé frjálst að selja vöruna á verði sem sé lægra en
                                 hámarksverðið.
 12. gr. Samtökum fyrirtækja er óheimilt að ákveða samkeppnishömlur eða hvetja
   til hindrana sem bannaðar eru samkvæmt lögum þessum eða brjóta í bága við
                          ákvarðanir skv. 17.19. gr.
Bann þetta nær einnig til stjórnarmanna samtaka, starfsmanna þeirra og manna sem
                valdir eru til trúnaðarstarfa í þágu samtakanna.
   13. gr. Þrátt fyrir ákvæði 10., 11. og 12. gr. geta fyrirtæki gert með sér
    samninga eða haft með sér samvinnu enda þótt það leiði til takmörkunar á
samkeppni ef takmörkunin hefur að mati samkeppnisráðs aðeins lítil áhrif á þann
markað sem um er að ræða. Ákvæðin eru heldur ekki til fyrirstöðu samvinnu milli
lítilla fyrirtækja ef samvinnan styrkir stöðu þeirra gagnvart stærri fyrirtækjum
                                 í sömu grein.
       Óski fyrirtæki eða samtök fyrirtækja eftir því að fá skýra afstöðu
  Samkeppnisstofnunar til þess hvort samningar eða samvinna þeirra falli undir
ákvæði 1. mgr. geta þau sent tilkynningu þar að lútandi til stofnunarinnar. Geri
  stofnunin ekki athugasemd við tilkynninguna innan tveggja mánaða frá móttöku
 hennar telst samkomulagið falla undir 1. mgr. Gildir það í þrjú ár frá því að
                      tveggja mánaða fresturinn er liðinn.
14. gr. Þrátt fyrir ákvæði 10. og 11. gr. geta móðurfyrirtæki og dótturfyrirtæki
 í sömu grein eða fyrirtæki innan sömu fyrirtækjasamstæðu gert með sér samninga
     eða haft með sér samvinnu enda þótt af því leiði takmörkun samkeppni.
 Þegar um er að ræða opinbert fyrirtæki eða fyrirtæki sem starfar að einhverju
  leyti í skjóli opinbers einkaleyfis eða verndar er samkeppnisráði heimilt að
mæla fyrir um fjárhagslegan aðskilnað, annars vegar á milli þess hluta rekstrar
    fyrirtækisins sem nýtur einkaleyfis eða verndar og hins vegar þess hluta
     rekstrar sem er í frjálsri samkeppni við aðra aðila. Skal þess gætt að
samkeppnisrekstur sé ekki niðurgreiddur af einkaleyfis- eða verndaðri starfsemi.
    15. gr. Bannákvæði skv. a- og b-liðum 1. mgr. 10. gr., sbr. 2. mgr. sömu
 greinar, tekur ekki til samninga og samþykkta um samkeppnishömlur sem rétthafi
 og nytjaleyfishafi hafa gert sín á milli um rétt til að nota skráð einkaleyfi
                          eða mynstur á sviði iðnaðar.
16. gr. Samkeppnisráð getur veitt undanþágu frá bannákvæðunum í 10., 11. og 12.
                     gr. Skilyrði slíkrar undanþágu eru að:
                 a. samkeppni aukist á þeim markaði sem um ræðir,
   b. vænta megi að jákvæð áhrif samkeppnishamlna vegi þyngra en ókostir þeirra
                      við þær aðstæður sem um er að ræða,
            c. sérstakar ástæður séu fyrir hendi er varða almannaheill.
Undanþágur samkvæmt þessari grein mega ekki hamla samkeppni meira en nauðsynlegt
er og geta þær bæði verið ótímabundnar eða veittar tímabundið. Hægt er að setja
                       frekari skilyrði fyrir undanþágu.

                    V. kafli. Eftirlit með samkeppnishömlum.
   17. gr. Samkeppnisráð getur gripið til aðgerða gegn samningum, skilmálum,
athöfnum og aðstæðum sem hafa skaðleg áhrif á samkeppni. Hin skaðlegu áhrif geta
                                 m.a. falist í:
     a. að fyrirtæki nái, viðhaldi eða styrki markaðsráðandi stöðu sína á þeim
                             markaði sem um ræðir,
       b. óhagkvæmri nýtingu framleiðsluþátta, t.d. vegna þess að valkostum
viðskiptavina fækkar, framleiðsla og sala verður dýrari og keppinautar útilokast
                                 frá markaðnum,
                         c. óhæfilegri notkun á kaupbæti.
  Íhlutun getur falið í sér bann, fyrirmæli eða heimild með ákveðnu skilyrði.
Íhlutun getur m.a. falið í sér að samkeppnisráð grípi til ákvörðunar um verð og
   viðskiptakjör einstakra fyrirtækja eða fyrirtækjahópa, enda verði að mati
samkeppnisráðs ekki með öðru móti komið í veg fyrir skaðleg áhrif á samkeppni í
                               viðkomandi grein.
18. gr. Telji samkeppnisráð að samruni fyrirtækja eða yfirtaka fyrirtækis á öðru
  fyrirtæki leiði til markaðsyfirráða þess, dragi verulega úr samkeppni og sé
 andstæð markmiði laga þessara getur ráðið ógilt samruna eða yfirtöku sem þegar
hefur átt sér stað. Samkeppnisráð getur einnig sett slíkum samruna eða yfirtöku
 skilyrði sem verður að uppfylla innan tilskilins tíma. Sama á við ef eigendur
með virk yfirráð í einu fyrirtæki ná virkum yfirráðum í öðru fyrirtæki þannig að
   slíkt valdi markaðsyfirráðum, hamli samkeppni og brjóti í bága við markmið
 laganna. Við mat á lögmæti samruna eða yfirtöku skal samkeppnisráð taka tillit
 til þess að hvaða marki alþjóðleg samkeppni hefur áhrif á samkeppnisstöðu hins
                             sameinaða fyrirtækis.
     Ákvörðun um ógildingu skal taka eigi síðar en tveimur mánuðum eftir að
         samkeppnisyfirvöldum varð kunnugt um samrunann eða yfirtökuna.
  Aðilar, sem hyggja á samruna eða yfirtöku, geta leitað álits samkeppnisráðs
fyrir fram á því hvort samruninn eða yfirtakan brjóti gegn ákvæðum 1. mgr. Hafi
     samkeppnisráð ekki svarað slíkri fyrirspurn innan sex vikna frá því að
 samkeppnisyfirvöldum barst hún verður samruninn eða yfirtakan ekki ógilt nema
  samkeppnisráð hafi verið leynt upplýsingum sem máli skiptu við mat ráðsins á
                             lögmæti athafnarinnar.
    Ákvæði 3. mgr. ná einnig til þess þegar eigendur með virk yfirráð í einu
fyrirtæki hyggjast ná virkum yfirráðum í öðru fyrirtæki og óska eftir vitneskju
                       um hvort slíkt brjóti gegn 1. mgr.
     19. gr. Ef samkeppnisráð eða Samkeppnisstofnun telur að ákvæði laga og
   stjórnvaldsfyrirmæla stríði gegn markmiði laga þessara og torveldi frjálsa
samkeppni í viðskiptum skal vekja athygli ráðherra á því áliti. Slíkt álit skal
  einnig birta almenningi á fullnægjandi hátt, t.d. með fréttatilkynningu til
               fjölmiðla eftir að það hefur verið kynnt ráðherra.

              VI. kafli. Eftirlit með óréttmætum viðskiptaháttum.
     20. gr. Óheimilt er að hafast nokkuð það að sem brýtur í bága við góða
viðskiptahætti í atvinnustarfsemi eins og þeir eru tíðkaðir eða eitthvað það sem
                   óhæfilegt er gagnvart hagsmunum neytenda.
 21. gr. Óheimilt er að veita rangar, ófullnægjandi eða villandi upplýsingar í
  auglýsingum eða með öðrum hætti eða beita öðrum slíkum viðskiptaaðferðum sem
   sama marki eru brenndar, enda séu upplýsingar þessar og viðskiptaaðferðir
fallnar til að hafa áhrif á eftirspurn eða framboð vara, fasteigna, þjónustu eða
 annars þess sem haft er á boðstólum í atvinnustarfsemi sem lög þessi taka til.
  Auglýsingar og aðrar viðskiptaaðferðir skulu ekki vera ósanngjarnar gagnvart
keppinautum eða neytendum vegna forms þeirra eða sökum þess að skírskotað er til
                               óviðkomandi mála.
    22. gr. Auglýsingar, sem höfða eiga til íslenskra neytenda, skulu vera á
                                íslenskri tungu.
Auglýsingar skulu þannig úr garði gerðar að ekki leiki vafi á að um auglýsingar
        sé að ræða. Skulu þær skýrt aðgreindar frá öðru efni fjölmiðla.
Auglýsingar skulu miðast við að börn sjái þær og heyri og mega þær á engan hátt
                                 misbjóða þeim.
Í auglýsingum verður að sýna sérstaka varkárni vegna trúgirni barna og unglinga
                                og áhrifa á þau.
  Komi börn fram í auglýsingum skal þess gætt að sýna hvorki né lýsa hættulegu
atferli eða atvikum er leitt geti til þess að þau eða önnur börn komist í hættu
                         eða geri það sem óheimilt er.
 23. gr. Nú er vara, þjónusta eða annað það sem í té er látið og lög þessi taka
  til þannig úr garði gert að leiðbeininga er þörf við mat á eiginleikum þess,
 t.d. notagildi og endingu, svo og meðferð og hættu sem af vöru eða öðru getur
  stafað og ber þá að veita fullnægjandi leiðbeiningar þegar tilboð er gefið,
   samningur gerður eða eftir atvikum við afhendingu. Leiðbeiningarnar skulu
miðaðar við tegund og gerð viðkomandi vöru, þjónustu eða annars þess sem í té er
                                     látið.
   [Almennir skilmálar þjónustuaðila, sem bjóða neytendum þjónustu sína hér á
                       landi, skulu vera á íslensku.]^1)
                             ^1)[6]L. 24/1994, 3. gr.
 24. gr. Yfirlýsingu um ábyrgð má því aðeins gefa að ábyrgðaryfirlýsingin veiti
          viðtakanda meiri rétt en hann hefur samkvæmt gildandi lögum.
25. gr. Óheimilt er að nota í atvinnustarfsemi firmanafn, verslunarmerki eða því
líkt sem sá hefur ekki rétt til er notar eða rekur atvinnu undir nafni sem gefur
  villandi upplýsingar um eignarrétt eða ábyrgð atvinnurekanda. Enn fremur er
sérhverjum bannað að nota auðkenni, sem hann á tilkall til, á þann hátt að leitt
 geti til þess að villst verði á því og öðru einkenni sem annað fyrirtæki notar
                               með fullum rétti.
 26. gr. Í atvinnustarfsemi er óheimilt að hafa áhrif á starfsmann annars aðila
    eða þann sem kemur fram á hans vegum með gjöfum eða öðrum hlunnindum eða
 loforðum um slíkt sé það gert án vitundar hins síðastnefnda og í þeim tilgangi
 að afla gefandanum eða öðrum forréttinda í viðskiptum eða hlunninda fram yfir
              aðra, enda sé gjöfin eða hlunnindin fallin til þess.
   Nú eru gjafir gefnar eða hlunnindi veitt eftir að brotið hefur verið gegn
starfsskyldum á þann hátt sem greinir í 1. mgr. og eiga þá ákvæði 1. mgr. við ef
                   telja verður ávinninginn óhæfilega umbun.
  27. gr. Óheimilt er í atvinnustarfsemi er lög þessi taka til að afla sér eða
    reyna að afla sér með ótilhlýðilegum hætti upplýsinga um eða umráða yfir
                       atvinnuleyndarmálum starfseminnar.
Sá sem fengið hefur vitneskju um eða umráð yfir atvinnuleyndarmálum á réttmætan
hátt í starfi sínu fyrir annan eða í félagi við annan, sbr. 1. mgr., má ekki án
   heimildar veita upplýsingar um eða hagnýta sér slík leyndarmál. Bann þetta
        gildir í þrjú ár frá því að starfi er lokið eða samningi slitið.
   Þeim sem vegna starfs síns eða stöðu að öðru leyti hefur verið trúað fyrir
uppdráttum, lýsingu, uppskriftum, líkönum eða þess háttar er óheimilt að hagnýta
          sér eða veita öðrum afnot af slíku án sérstakrar heimildar.
  Nú hefur upplýsinga um eða umráða yfir atvinnuleyndarmáli verið aflað á þann
 hátt að brotið hefur verið gegn ákvæðum 1.3. mgr. og er þá þeim sem brotlegur
  er eða þeim sem fengið hafa upplýsingar frá honum óheimilt að færa sér það í
                                      nyt.
  28. gr. Útsölu eða aðra sölu, þar sem selt er á lækkuðu verði, má því aðeins
         auglýsa eða tilkynna að um raunverulega verðlækkun sé að ræða.
  Þess skal gætt að greinilegt sé með verðmerkingum hvert hið upprunalega verð
                                 vörunnar var.
29. gr. Óheimilt er að selja eða hafa á boðstólum vörur sem merktar eru sjálfar
 eða á miða eða umbúðir eða með tilsvarandi heitum, alþjóðamerki hjúkrunar- og
  mannúðarstarfsemi eða öðrum hliðstæðum auðkennum, svo og að nota slík merki,
     auðkenni eða nöfn í heimildarleysi á auglýsingaspjöldum, auglýsingum,
               reikningum, vöruskrám eða öðrum verslunarskjölum.
 Við framboð vöru, þjónustu eða annars þess sem í té er látið og lög þessi taka
til er óheimilt að nota [íslenska ríkisskjaldarmerkið, þá er óheimilt að nota í
 heimildarleysi]^1) íslensk byggðamerki, svo og erlend ríkis- eða byggðamerki.
                                      ^1)
                             ^1)[7]L. 67/1998, 14. gr.
 30. gr. Samkeppnisráð getur sett nánari reglur^1) til þess að koma í veg fyrir
 að upplýsingar séu villandi eða óhæfilegar gagnvart neytendum svo og almennar
 reglur um beitingu 20.23. gr. Samkeppnisstofnun skal eftir því sem kostur er
   ráðgast við hluteigandi aðila eða samtök þeirra áður en slíkar reglur eru
                                    settar.
                         ^1)Augl. 559/1994 og rg. 21/1995.

                 VII. kafli. Eftirlit með gagnsæi markaðarins.
 31. gr. Fyrirtæki, sem selur vörur eða þjónustu til neytenda, skal merkja vöru
sína og þjónustu með söluverði eða sýna það á svo áberandi hátt á sölustaðnum að
   auðvelt sé fyrir neytendur að sjá það. Samkeppnisstofnun getur sett nánari
             ákvæði um verðmerkingar með opinberri tilkynningu.^1)
            ^1)Rg. 577/1994, 578/1994, 580/1994, 512/1996 og 580/1998.
 32. gr. Samkeppnisstofnun getur gefið fyrirtækjum sérstök fyrirmæli um að gera
ráðstafanir til að auðvelda viðskiptavinum að meta verð og gæði. Fyrirmælin geta
falist í skyldu til að tilgreina verð, viðskiptakjör, gæði og aðra eiginleika og
  hvernig vara skal mæld, vegin og flokkuð. Samkeppnisstofnun getur gefið slík
                    fyrirmæli með opinberri tilkynningu.^1)
            ^1)Rg. 522/1995. Rg. 512/1996. Rg. 309/1998. Rg. 719/1998.
  33. gr. Við framkvæmd þessara laga getur Samkeppnisstofnun birt opinberlega
upplýsingar um samninga, skilmála og athafnir sem hafa eða er ætlað að hafa þau
                           áhrif að hamla samkeppni.
  Tillit skal þó tekið til réttmætra hagsmuna fyrirtækja til að halda leyndum
                   viðskiptalegum og tæknilegum upplýsingum.
34. gr. Í því skyni að stuðla að og efla virka samkeppni aflar Samkeppnisstofnun
  upplýsinga um verð, verðmyndun og önnur viðskiptakjör og birtir niðurstöður,
   eftir því sem ástæða þykir til. Samkeppnisráð skal setja Samkeppnisstofnun
     verklagsreglur um öflun slíkra upplýsinga, meðferð þeirra og birtingu.

               VIII. kafli. Eftirlit með greiðslukortastarfsemi.
       35. gr. Samkeppnisstofnun og samkeppnisráð skulu hafa eftirlit með
 greiðslukortastarfsemi. Skal þess gætt að viðskiptahættir séu sambærilegir hér
        við það sem almennt gerist í helstu viðskiptaríkjum Íslendinga.
        36. gr. Útgefendur greiðslukorta skulu tilkynna slíka útgáfu til
   Samkeppnisstofnunar og heldur hún skrá yfir þá. Sama gildir um umboðsmenn
      erlendra greiðslukortafyrirtækja sem reka greiðslumiðlun með notkun
                           greiðslukorta hér á landi.
   37. gr. Kortaútgefendum er skylt að veita Samkeppnisstofnun upplýsingar um
    viðskiptaskilmála sína gagnvart korthöfum og greiðsluviðtakendum. Skulu
 kortaútgefendur birta gjaldskrár sínar opinberlega ef Samkeppnisstofnun krefst
                                     þess.
  Telji samkeppnisráð að viðskiptaskilmálar kortaútgefenda feli í sér óréttmæt
skilyrði sem aðeins taki mið af eigin hagsmunum eða komi illa niður á hagsmunum
 korthafa eða greiðsluviðtakenda og séu ekki í samræmi við ákvæði 35. gr. getur
   það lagt bann við slíkum skilmálum og lagt fyrir kortaútgefanda að breyta
                             viðskiptaháttum sínum.

                            IX. kafli. Verðstöðvun.
 38. gr. Ef neyðarástand skapast af óvæntum eða utanaðkomandi aðstæðum, svo sem
vegna náttúruhamfara, styrjaldarástands eða óvenjulegra verðsveiflna á innlendum
 og erlendum mörkuðum, getur ríkisstjórnin ákveðið verðstöðvun, hámarksverð og
      hámarksálagningu eða aðrar reglur um verðlagningu og viðskiptakjör.
 Samkeppnisráð og Samkeppnisstofnun skulu annast eftirlit með framkvæmd slíkra
                                   ákvarðana.
             Aðgerðir skv. 1. mgr. geta staðið allt að þrjá mánuði.

                          X. kafli. Upplýsingaskylda.
  39. gr. Samkeppnisstofnun getur krafið einstök fyrirtæki, fyrirtækjahópa og
samtök fyrirtækja, sem lög þessi taka til, um allar upplýsingar sem nauðsynlegar
 þykja við athugun einstakra mála. Upplýsinga er hægt að krefjast munnlega eða
    skriflega og skulu þær gefnar innan hæfilegs frests sem stofnunin setur.
Samkeppnisstofnun getur með sömu skilyrðum og í 1. mgr. krafist þess að fá gögn
   afhent til athugunar. Skulu þau afhent innan hæfilegs frests sem stofnunin
                                     setur.
  Samkeppnisstofnun getur í starfi sínu krafist upplýsinga og gagna frá öðrum
     stjórnvöldum, þar á meðal frá skattyfirvöldum og tollyfirvöldum, óháð
                              þagnarskyldu þeirra.
Samkeppnisstofnun getur einnig lagt skyldu á þá aðila sem um getur í 1. mgr., að
   upplýsa stofnunina reglulega um atriði sem máli skipta við framkvæmd laga
þessara. Samkeppnisstofnun getur gefið slík fyrirmæli með opinberri tilkynningu.
40. gr. Samkeppnisstofnun getur við rannsókn máls gert nauðsynlegar athuganir á
starfsstað fyrirtækis og lagt hald á gögn þegar ríkar ástæður eru til að ætla að
    brotið hafi verið gegn lögum þessum eða ákvörðunum samkeppnisyfirvalda.
Við framkvæmd aðgerða skv. 1. mgr. skal fylgja ákvæðum laga um meðferð opinberra
                         mála um leit og hald á munum.

 XI. kafli. Um framkvæmd samkeppnisreglna o.fl. samkvæmt samningnum um Evrópska
                                efnahagssvæðið.
 41. gr. Skylt er þeim sem um er beðinn að veita eftirlitsstofnun EFTA (ESA) og
 dómstóli EFTA þær upplýsingar sem þessum stofnunum er nauðsynlegt að afla sér
  til að unnt sé að framkvæma samninginn um Evrópska efnahagssvæðið og samning
 EFTA-ríkja um eftirlitsstofnun og dómstól að því er varðar samkeppnismál. Sama
       gildir um framkvæmd fyrirmæla sem gefin eru með heimild í 48. gr.
 Samkeppnisstofnun getur krafist sömu upplýsinga og um getur í 1. mgr. og getur
                      hún sett skilafrest í því sambandi.
   42. gr. Eftirlitsstofnun EFTA er heimilt að framkvæma vettvangsskoðun hjá
      íslenskum aðilum á sama hátt og Samkeppnisstofnun enda sé fylgt þeim
  starfsreglum sem settar eru í bókun 4 með samningnum um eftirlitsstofnun og
  dómstól EFTA um störf og valdsvið eftirlitsstofnunar EFTA á sviði samkeppni.
Fulltrúum eftirlitsstofnunar EFTA og fulltrúum framkvæmdastjórnar EB, sem fjalla
         um samkeppnismál, er heimilt að vera viðstaddir og taka þátt í
  vettvangsrannsóknum sem Samkeppnisstofnun framkvæmir innan þeirra marka sem
   samningurinn um Evrópska efnahagssvæðið og fylgisamningar hans setja. Sama
   gildir um rétt fulltrúa Samkeppnisstofnunar og framkvæmdastjórnar EB þegar
       eftirlitsstofnun EFTA framkvæmir vettvangsrannsóknir hér á landi.
     Ákvörðun eftirlitsstofnunar EFTA og Samkeppnisstofnunar þess efnis að
        vettvangsrannsókn skuli fara fram má fullnægja með aðfarargerð.
    43. gr. Lögmælt þagnarskylda íslenskra yfirvalda skal ekki vera því til
 fyrirstöðu að þau gefi eftirlitsstofnun EFTA eða fulltrúum framkvæmdastjórnar
EB, sem fjalla um samkeppnismál, allar þær upplýsingar sem nauðsynlegar eru við
   framkvæmd samkeppnisreglna samkvæmt samningnum um Evrópska efnahagssvæðið.
 44. gr. Eftirlitsstofnun EFTA og EFTA-dómstólnum er heimilt að leggja sektir á
   fyrirtæki, samtök fyrirtækja eða einstaklinga fyrir brot af ásetningi eða
gáleysi á 53., 54. eða 57. gr. samningsins um Evrópska efnahagssvæðið, svo og á
ákvæðum bókunar 4 með samningi milli EFTA-ríkjanna um stofnun eftirlitsstofnunar
  og dómstóls eða á reglum sem settar eru með heimild í 48. gr. þessara laga.
  Sama gildir um framkvæmdastjórn EB og dómstól EB í þeim tilvikum sem þessir
  aðilar fara með lögsögu máls samkvæmt samningnum um Evrópska efnahagssvæðið.
   Sömu aðilar geta einnig lagt á févíti til að tryggja að farið verði eftir
ákvörðunum sem teknar eru á grundvelli samkeppnisreglnanna, sbr. ákvæði 1. mgr.
     Ákvarðanir um sektir og févíti samkvæmt framanskráðu eru aðfararhæfar.
 45. gr. Ákvæði í 1.3. gr. í bókun 25 við EES-samninginn um samkeppni varðandi
           verslun með kol og stál skulu hafa lagagildi hér á landi.
46. gr. Hafi ríkisaðstoð, sem 61. gr. EES-samningsins tekur til, verið tilkynnt
   eftirlitsstofnun EFTA geta íslensk stjórnvöld ekki úrskurðað um það hvort
    aðstoðin sé í samræmi við leyfilegan opinberan fjárhagsstuðning fyrr en
   eftirlitsstofnun EFTA hefur tilkynnt um álit sitt á málinu. Sama gildir um
   fjárhagsaðstoð úr sveitarsjóði sem fallið getur undir 61. gr. samningsins.
47. gr. Sveitarfélag, sem hyggst veita fyrirtæki aðstoð af því tagi sem um getur
 í 61. gr. EES-samningsins, skal tilkynna Samkeppnisstofnun um hina fyrirhuguðu
                                    aðstoð.
Telji eftirlitsstofnun EFTA að aðstoð, sem sveitarstjórn hefur tekið ákvörðun um
 að veita, brjóti gegn 61. gr. EES-samningsins skal Samkeppnisstofnun tilkynna
það sveitarstjórn. Samkeppnisráð getur fylgt eftir framkvæmd slíks úrskurðar með
                    álagningu févítis, sbr. 3. mgr. 44. gr.
   Verði að afturkalla ákvörðun um ríkisaðstoð eða annan fjárhagsstuðning úr
opinberum sjóðum vegna ákvæða samningsins um Evrópska efnahagssvæðið skapar það
  sveitarfélagi eða ríkissjóði ekki skaðabótaskyldu gagnvart þeim sem ákvörðun
      beinist að eða telja sig að öðru leyti bíða tjón af afturkölluninni.
48. gr. Ráðherra er heimilt að fenginni umsögn samkeppnisráðs að setja reglugerð
 um nánari framkvæmd samkeppnisreglna samningsins um Evrópska efnahagssvæðið og
 samningsins um eftirlitsstofnun og dómstól EFTA. Ráðherra er einnig heimilt að
setja nánari reglur um framkvæmd reglna EES-samningsins um ríkisaðstoð til aðila
                                hér á landi.^1)
     ^1)Rg. 593/1993, sbr. 338/1996, 358/1998 og 245/1999. Rg. 594/1993, sbr.
 375/1994, 338/1995, 600/1995, 226/1996, 564/1996, 683/1997, 755/1997, 349/1998
                    og 881/1999. Rg. 229/1997. Rg. 230/1997.

                           XII. kafli. Almenn ákvæði.
 49. gr. Samningar, sem brjóta í bága við bannákvæði laga þessara, eru ógildir.
  Samningsákvæði, sem teljast hafa efnislegt og efnanlegt sjálfstæði frá þeim
     ákvæðum sem brutu í bága við bannákvæði laga þessara, teljast þó gild.
Ágreiningi varðandi þetta atriði má skjóta til samkeppnisráðs innan mánaðar frá
                   því að samningur var ógiltur skv. 1. mgr.
   50. gr. Þeim sem starfa af hálfu stjórnvalda að framkvæmd laga þessara er
 óheimilt að skýra frá þeim atriðum sem þeir verða áskynja um í starfi sínu og
        leynt eiga að fara. Þagnarskyldan helst þótt látið sé af starfi.
                                      ^1)
                             ^1)[8]L. 24/1994, 4. gr.

                             XIII. kafli. Viðurlög.
 51. gr. Samkeppnisráð getur bannað athafnir sem brjóta í bága við ákvæði 20.,
21. og 22. gr. laga þessara. Banni má fylgja ákvörðun um dagsektir sem kemur til
  framkvæmda ef bannið er brotið. Dagsektir geta numið frá 50 þúsundum til 500
                              þúsunda króna á dag.
 Áður en til banns kemur skv. 1. mgr. getur Samkeppnisstofnun lokið málinu með
           sátt. Hafi sátt komist á gildir hún sem bann skv. 1. mgr.
   52. gr. Samkeppnisráð getur lagt stjórnvaldssektir á fyrirtæki eða samtök
 fyrirtækja sem brjóta gegn bannákvæðum laga þessara eða ákvörðunum sem teknar
hafa verið samkvæmt þeim, sbr. IV. og V. kafla laga þessara, nema brotið teljist
óverulegt eða af öðrum ástæðum sé ekki talin þörf á slíkum sektum til að stuðla
  að og efla virka samkeppni. Við ákvörðun sekta skal hafa hliðsjón af eðli og
  umfangi samkeppnishamlna og hvað þær hafa staðið lengi. Sektirnar renna til
                                  ríkissjóðs.
Við ákvörðun stjórnvaldssekta skv. 1. mgr. skal tekið tillit til þess skaða sem
 samkeppnishömlurnar hafa valdið og þess ávinnings sem þær hafa haft í för með
sér. Sektir geta numið frá 50 þúsundum til 40 milljóna króna, en þó allt að 10%
    af veltu sl. almanaksárs af þeirri starfsemi sem í hlut á hjá hverju því
   fyrirtæki eða samtökum fyrirtækja sem aðild eiga að samkeppnishömlunum ef
sannanlegur ábati þeirra af broti gegn samkeppnisreglum laga þessara hefur numið
                      hærri fjárhæð en 40 milljónum króna.
Ákvörðun samkeppnisráðs um sektir má skjóta til áfrýjunarnefndar samkeppnismála.
53. gr. Ef ekki er farið að ákvörðun sem tekin hefur verið samkvæmt þessum lögum
 getur samkeppnisráð ákveðið að sá eða þeir sem ákvörðunin beinist gegn greiði
  dagsektir þar til farið verður að henni. Ákvörðun um dagsektir skal tilkynnt
              bréflega á sannanlegan hátt þeim sem hún beinist að.
  54. gr. Ákvörðun um dagsektir má skjóta til áfrýjunarnefndar samkeppnismála
  innan fjórtán daga frá því að hún er kynnt þeim er hún beinist að. Dagsektir
       reiknast ekki fyrr en frestur er liðinn. Ef ákvörðun er skotið til
áfrýjunarnefndar falla dagsektir ekki á fyrr en niðurstaða hennar liggur fyrir.
55. gr. Ákvörðun samkeppnisráðs eða Samkeppnisstofnunar verður ekki borin undir
           dómstóla fyrr en úrskurður áfrýjunarnefndar liggur fyrir.
56. gr. Nú vill aðili ekki una úrskurði áfrýjunarnefndar og getur hann þá höfðað
 mál til ógildingar hans fyrir dómstólum. Mál skal höfðað innan sex mánaða frá
  því að aðili fékk vitneskju um ákvörðun áfrýjunarnefndar. Málshöfðun frestar
 ekki gildistöku úrskurðar nefndarinnar né heimild til aðfarar samkvæmt honum.
57. gr. Brot gegn lögum þessum, reglum og fyrirmælum settum samkvæmt þeim varða
fésektum [eða fangelsi allt að tveimur árum en]^1) fangelsi allt að fjórum árum
     ef sakir eru miklar. Dæma má sviptingu réttinda skv. 68. gr. almennra
  hegningarlaga og fésekt jafnframt [fangelsi]^1) ef skilyrði 49. gr. almennra
                         hegningarlaga eru fyrir hendi.
  Sá sem gefur aðilum, sem annast framkvæmd laga þessara, rangar skýrslur skal
              sæta refsingu skv. XV. kafla almennra hegningarlaga.
 Sektir samkvæmt lögum þessum má gera jafnt lögaðila sem einstaklingi. Lögaðila
    má ákvarða sekt án tillits til þess hvort sök verður sönnuð á starfsmann
 lögaðilans. Hafi starfsmaður lögaðilans framið brot á lögum þessum eða reglum
     settum samkvæmt þeim má einnig gera lögaðila þessum sekt og sviptingu
  starfsréttinda, enda sé brotið drýgt til hagsbóta fyrir lögaðilann eða hann
   hefur notið hagnaðar af brotinu. Lögaðili ber ábyrgð á greiðslu sektar sem
  starfsmaður hans er dæmdur til að greiða vegna brota á lögum þessum enda séu
                    brot tengd starfi hans hjá lögaðilanum.
Dæma má sviptingu réttinda skv. 68. gr. almennra hegningarlaga og upptöku eigna
   skv. 69. gr. sömu laga í máli er rís vegna brota á lögum þessum eða reglum
                             settum samkvæmt þeim.
                            ^1)[9]L. 82/1998, 205. gr.
     58. gr. Ákvarðanir Samkeppnisstofnunar og samkeppnisráðs um að leggja
stjórnvaldssektir eða dagsektir á fyrirtæki eða samtök fyrirtækja, sbr. 39., 40.
og 41. gr., eða mæla fyrir um ógildingu á samruna fyrirtækja, sbr. 18. gr., eru
                      aðfararhæfar, svo og sakarkostnaður.
     Málskot til áfrýjunarnefndar samkeppnismála frestar aðför en úrskurðir
                         nefndarinnar eru aðfararhæfir.
     Við aðför samkvæmt ákvörðunum Samkeppnisstofnunar, samkeppnisráðs eða
 áfrýjunarnefndar skal kveðja gerðarþola fyrir héraðsdóm og um málsmeðferð fara
                          skv. 13. kafla aðfararlaga.

               XIV. kafli. Gildistaka og ákvæði til bráðabirgða.
 59. gr. Lög þessi öðlast gildi 1. mars 1993, nema XI. kafli laganna sem öðlast
           gildi um leið og samningurinn um Evrópska efnahagssvæðið.

                            Ákvæði til bráðabirgða.
                                       I.
Ákvæði um tímabundna ráðningu forstjóra Samkeppnisstofnunar skv. 2. mgr. 8. gr.
gildir ekki um ráðningu þess einstaklings sem skipaður er í starf verðlagsstjóra
         við gildistöku laga þessara og tekur hann við starfi forstjóra
                      Samkeppnisstofnunar ef hann svo kýs.
Um leið og lög þessi ganga í gildi hættir störfum það verðlagsráð sem skipað var
af viðskiptaráðherra 1. nóvember 1991. Þær ákvarðanir verðlagsráðs, sem í gildi
     eru þegar lög þessi koma til framkvæmda, skulu þó gilda áfram þar til
                          samkeppnisráð ákveður annað.
                                      II.

References

   Visible links
   1. http://www.althingi.is/dba-bin/lawformpr.pl?lnr=1993008
   2. file:///altext/stjt/1994.024.html
   3. file:///altext/stjt/1994.024.html
   4. file:///altext/stjt/1997.083.html
   5. file:///altext/stjt/1994.024.html
   6. file:///altext/stjt/1994.024.html
   7. file:///altext/stjt/1998.067.html
   8. file:///altext/stjt/1994.024.html
   9. file:///altext/stjt/1998.082.html
