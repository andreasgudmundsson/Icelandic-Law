
   --------------------------------------------------------------------------

                                                             Sóttvarnarlög^1)^2)

                             1954 nr. 34 12. apríl

   --------------------------------------------------------------------------

   ^1)Rg. 229/1971, sbr. 116/1972, 290/1974 og 375/1984 (um
   sóttvarnir).^2)Falla úr gildi 1. janúar 1998, sbr. [2]l. 19/1997, 20. gr.

                                   I. kafli.
                                 Svið laganna.
                                     1. gr.
        Ráðherra ákveður, gegn hverjum sóttum beita skuli
   sóttvarnarráðstöfunum þeim, sem um er fjallað í lögum þessum, í því skyni
   að hindra, að þær sóttir berist inn í landið eða héðan til annarra landa.

                                   II. kafli.
                                Skýrgreiningar.
                                     2. gr.
        Í lögum þessum merkir:
   Einangrun: stíun hlutaðeigandi manns eða flokks manna frá öðrum mönnum 
   að undanteknu því starfsfólki, sem annast einangrunina  í því skyni að
   hindra, að sóttnæmi breiðist út.
   Farangur: einkamunir og föggur farþega og einstakra manna áhafnar skips
   eða flugfars.
   Flugfar: millilandaflugfar (-loftfar).
   Flughöfn: flughöfn, sem leitað er af millilandaflugförum.
   Grunaður: um mann sem ætla má, að hafi haft tækifæri til að smitast af
   næmri sótt.
   Hafnarstaður: kaupstaður eða hreppur, þar sem er höfn eða flughöfn.
   Höfn: höfn (sjávarhöfn), sem leitað er af millilandaskipum.
   Læknisrannsókn: eftirlitsferð sóttvarnarlæknis í skip eða flugfar og
   bráðabirgðarannsókn hans á farþegum og áhöfn, en ekki reglubundin rannsókn
   á skipi í því skyni að leiða í ljós og ákveða, hvort rottueyðingar sé
   þörf.
   Næm sótt: sjúkdómur, sem sóttvarnarráðstöfunum skal beitt gegn samkvæmt
   ákvæðum 1. gr.
   Skip: millilandaskip.
   Sóttvarnareftirlit (eftirlit): eftirlit heilbrigðisyfirvalda með
   heilsufari grunaðs manns.
   Sóttvarnarsvæði: hið minnsta svæði innan landamæra lands  t.d. höfn eða
   flughöfn  sem hefur ákveðin takmörk og þar sem heilbrigðismálum er svo
   skipað, að unnt er að koma þar við fullkomnum sóttvarnarráðstöfunum
   samkvæmt ákvæðum hins alþjóðlega sóttvarnarsamnings.
   Sýktur: um mann, sem er haldinn næmri sótt eða telst smitaður af slíkri
   sótt.
        Þegar í lögum þessum er rætt um millilandaferð skips eða flugfars,
   tekur það einnig til ferðar á milli hafna og flughafna hér á landi, ef
   hlutaðeigandi skip eða flugfar hefur á leið sinni samband við stað í öðru
   landi eða skip eða flugfar frá öðru landi, ef skipið eða flugfarið hefur
   ekki hlotið leyfi til frjálsra samskipta hér við land.

                                  III. kafli.
                              Sóttvarnaryfirvöld.
                                     3. gr.
        Sóttvarnarnefndir hafa með höndum, hver á sínum stað, framkvæmd
   ráðstafana gegn því, að næmar sóttir berist inn í landið og héðan til
   annarra landa.
        Sóttvarnarnefnd í Reykjavík er skipuð tollstjóra, borgarlækni og
   lögreglustjóra, í kaupstöðum [og bæjum öðrum en Reykjavík tollstjóra],^1)
   héraðslækni og bæjarstjóra, en á öðrum hafnarstöðum [tollstjóra],^1)
   héraðslækni og hreppsnefndaroddvita.
        [Tollstjórar eru hver í sínu umdæmi formenn sóttvarnarnefnda].^1)
        Almennar framkvæmdir sóttvarnarnefndar annast formaður með ráði og
   aðstoð héraðslæknis (í Reykjavík borgarlæknis). Einstök
   sóttvarnarlæknisstörf, aðgerðir og rannsóknir samkvæmt ákvörðun laga
   þessara má sóttvarnarnefnd með ráði héraðslæknis (í Reykjavík
   borgarlæknis) fela öðrum löggiltum læknum og lækninga- eða
   rannsóknarstofnunum.

   ^1)[3]L. 92/1991, 30. gr.

                                     4. gr.
        Héraðslæknar (í Reykjavík borgarlæknir) eru sóttvarnarlæknar, hver í
   sínu héraði.
        Í forföllum reglulegs sóttvarnarlæknis er sóttvarnarnefnd heimilt að
   fela öðrum löggiltum lækni að annast aðkallandi sóttvarnarlæknisstörf.
        Þegar sérstaklega stendur á, er ráðherra heimilt að skipa sérstaka
   sóttvarnarlækna.

                                     5. gr.
        Embættis- og starfsmönnum tollgæslu, lögreglu, hafnargæslu,
   flugsamgangna og hafnsögumönnum er jafnan skylt að aðstoða
   sóttvarnarnefndir við framkvæmd sóttvarnarráðstafana samkvæmt ákvæðum laga
   þessara.

                                   IV. kafli.
                        Skipun sóttvarna að öðru leyti.
                                     6. gr.
        Bæjar- og sveitarstjórnum er skylt að gera ráðstafanir til þess, í
   samráði við sóttvarnarnefndir, að við verði komið  allra helst á
   sjúkrahúsi  tryggilegri einangrun og nauðsynlegri aðhlynningu aðkomufólks
   til landsins, sem einangra þarf samkvæmt ákvæðum laga þessara.
        Ráðherra er heimilt að setja nánari reglur um framkvæmd ráðstafana
   þessara.

                                     7. gr.
        Sóttvarnarnefndir skulu gera sér far um, með því að leita samkomulags
   við hlutaðeigandi yfirvöld og á annan hátt, að stuðla að því, að
   rottugangi á hafnar- og flughafnarsvæðum verði haldið í skefjum, svo sem
   unnt er, m.a. með því, að hús og önnur mannvirki á slíkum svæðum verði
   gerð svo rottuheld sem tök eru á.
        Ráðherra er heimilt að setja nánari reglur um varnir gegn því, að
   rotta berist í land úr skipum, og um útrýmingu rottu á hafnar- og
   flughafnarsvæðum.

                                     8. gr.
        Ráðherra er heimilt að skipa svo fyrir, að rottueyðing fari fram í
   skipum með ákveðnu, reglulegu millibili, eða þess sé gætt, að rottugangi í
   skipum sé sífelldlega haldið í skefjum, svo sem unnt er. Ráðherra ákveður,
   á hverjum hafnarstöðum rottueyðing í skipum fari fram. Rannsókn á
   rottugangi og rottueyðing í skipum fer fram á vegum sóttvarnarnefndar
   eftir þeim reglum, er ráðherra setur. Sóttvarnarnefnd lætur ókeypis í té
   vottorð um, að skip hafi verið rannsakað með tilliti til rottugangs og
   rottueyðingar hafi ekki talist þörf (rottuvottorð), eða rottueyðing hafi
   farið fram (rottueyðingarvottorð). Ráðherra segir fyrir um gerð rottu- og
   rottueyðingarvottorða og hversu lengi þau skuli gilda.
        Ráðherra er heimilt að skipa svo fyrir, að svo miklu leyti sem
   nauðsynlegt þykir, að rottu sé eytt í flugförum, enda setur þá nánari
   reglur þar að lútandi.

                                     9. gr.
        Ráðherra er heimilt að ákveða, að fyrirmæli 7. og 8. gr. um rottu
   megi, þegar svo stendur á, láta gilda um önnur nagdýr og dýr yfirleitt,
   sem kunn eru að því að vera eða geta verið smitberar næmra sótta.

                                    10. gr.
        Ráðherra er heimilt að löggilda flughöfn, er mikið kveður að
   millilandaferðum um, sem sóttvarnarflughöfn. Á sóttvarnarflughöfn skal
   vera kostur læknisþjónustu í sérstökum lækninga- og rannsóknarstofum,
   búnum nauðsynlegum tækjum.
        Jafnframt því sem ráðherra löggildir sóttvarnarflughöfn, setur hann
   nánari reglur um sóttvarnarbúnað hennar.

                                    11. gr.
        Fulltrúar utanríkisráðuneytisins erlendis skulu gera sér far um að
   fylgjast sem best með sóttarfari, hver í sínu umdæmi, og tilkynna
   ráðuneytinu tafarlaust, ef upp koma eða yfirvofandi má telja, að upp komi
   sóttir, sem sóttvarnarráðstöfunum er skylt að beita gegn samkvæmt ákvæðum
   laga þessara. Sama gildir um hvers konar aðrar sóttir, ef þær gerast
   óvenjulega útbreiddar eða illkynja, eða ráðuneytið óskar sérstaklega
   fregna af þeim. Utanríkisráðuneytið tilkynnir tafarlaust ráðherra þeim,
   sem fer með heilbrigðismál, allar sóttarfarsfréttir.
        Þegar vitað er af tilkynningu Alþjóðaheilbrigðisstofnunarinnar
   samkvæmt ákvæðum hins alþjóðlega sóttvarnarsamnings, af fréttum frá
   fulltrúum utanríkisráðuneytisins erlendis samkvæmt ákvæðum 1. mgr.
   þessarar greinar eða samkvæmt öðrum áreiðanlegum heimildum, að á
   sóttvarnarsvæði erlendis hafi orðið vart næmrar sóttar, er ráðherra
   heimilt að ákveða, að litið skuli á það svæði sem sýkt af þeirri sótt, sem
   um er að ræða.
        Ef ekki hafa verið gerðar viðeigandi ráðstafanir til að hefta
   útbreiðslu sóttarinnar frá hinu sýkta sóttvarnarsvæði, er ráðherra heimilt
   að ákveða, að einnig skuli litið á aðliggjandi svæði sem sýkt svæði.
        Ráðherra tilkynnir, hvenær aftur skuli litið á áður tilkynnt sýkt
   svæði sem ósýkt svæði.

                                   V. kafli.
                               Almenn fyrirmæli.
                                    12. gr.
        Allar sóttvarnarráðstafanir samkvæmt ákvæðum laga þessara skal hefja,
   svo fljótt sem unnt er, og leiða til lykta án ónauðsynlegra tafa.
        Áður en hafnar eru sérstakar sóttvarnarráðstafanir umfram
   læknisrannsókn og venjulegar rottueyðingaraðgerðir samkvæmt 8. gr., skal
   ætíð, þegar við verður komið, hafa samráð við landlækni, en ella tilkynna
   honum gerðar ráðstafanir svo fljótt sem tök eru á.

                                    13. gr.
        Sótthreinsun, skordýra- og rottueyðingu og öðrum sóttvarnaraðgerðum
   skal haga þannig, að ekki hafi í för með sér:

   a.
           ónauðsynleg óþægindi eða heilbrigðishættu fyrir hlutaðeigendur;
   b.
           skemmdir á skipi eða flugfari;
   c.
           eldhættu.

        Við framkvæmd sóttvarnaraðgerða, er koma niður á farmi, farangri og
   öðrum munum, skal gæta ýtrustu varúðar, svo að ekki hljótist skemmdir af
   að óþörfu.
        Ráðherra er heimilt að setja nánari reglur um framkvæmd
   sóttvarnaraðgerða samkvæmt ákvæðum laga þessara, þ. á m. um sótthreinsun
   skipa og flugfara, skordýraeyðingu í skipum og flugförum, sótthreinsun og
   eftir atvikum tortímingu dýra, farms, óhreins líns og annars, sem hætta er
   á, að valdið geti útbreiðslu næmrar sóttar.
        Ef þess er krafist af sóttvarnarnefnd, er sérhverju skipi og
   flugfari, sem sóttvarnarráðstöfunum er beitt gegn samkvæmt ákvæðum laga
   þessara, skylt að aðstoða með áhöfnum sínum, eftir því sem tök eru á, við
   framkvæmd sóttvarnaraðgerðanna.

                                    14. gr.
        Ef þess er krafist, lætur sóttvarnarnefnd í té þeim, er farm flytur,
   ókeypis vottorð (sóttvarnarvottorð) um sóttvarnarráðstafanir, sem beitt
   hefur verið samkvæmt ákvæðum laga þessara gegn skipi eða flugfari, hver
   hluti skips eða flugfars hafi orðið fyrir aðgerðunum, í hverju þær hafi
   verið fólgnar og hver verið hafi ástæða til þeirra. Ef flugfar á í hlut og
   sé þess krafist, skal skrá vottorð þetta á hið almenna afgreiðsluskírteini
   flugfarsins.
        Ef þess er krafist, lætur sóttvarnarnefnd enn fremur í té ókeypis
   vottorð:

   a.
           ferðamanni, þar sem greindur sé komudagur hans til landsins,
           brottfarardagur hans úr landi og tekið fram, hverjum
           sóttvarnarráðstöfunum hafi verið beitt gegn honum og farangri
           hans;
   b.
           sendanda, móttakanda, þeim er farm flytur, og umboðsmönnum hans um
           sóttvarnarráðstafanir, sem beitt hafi verið gegn farmi þeirra.

                                    15. gr.
        Mann, sem er undir sóttvarnareftirliti samkvæmt ákvæðum laga þessara,
   er óheimilt að einangra, og skal hann vera frjáls ferða sinna að öðru
   leyti en því, að skylt er honum, sé þess krafist, að sýna sig
   heilbrigðisyfirvöldum með tilteknu, reglulegu millibili, alla þá tíð sem
   hann er undir eftirliti. Enn fremur er heilbrigðisyfirvöldum heimilt að
   láta lækni rannsaka hlutaðeiganda og krefjast annarra upplýsinga um hann,
   sem nauðsynlegar kunna að vera til að leiða í ljós heilbrigðisástand hans,
   er máli skiptir.
        Nú óskar maður, sem er undir sóttvarnareftirliti, að fá að ferðast
   frá þeim stað, þar sem hann dvelst, til annars staðar hér á landi, og skal
   hann þá tilkynna það hlutaðeigandi heilbrigðisyfirvöldum, er gera
   heilbrigðisyfirvöldum á þeim stað, sem ferðinni er heitið til, viðvart um
   komu hlutaðeiganda. Jafnskjótt sem á staðinn er komið, skal hlutaðeigandi
   ganga fyrir heilbrigðisyfirvöld staðarins og undirgangast þar
   sóttvarnareftirlit samkvæmt ákvæðum 1. mgr. þessarar greinar.
        Ráðherra er heimilt að setja nánari reglur um framkvæmd
   sóttvarnareftirlits samkvæmt ákvæðum þessarar greinar.

                                    16. gr.
        Sóttvarnarnefnd er heimilt að gera hverjar þær ráðstafanir, sem
   framkvæmanlegar eru til að koma í veg fyrir, að hafnir sóttmengist af
   mannasaur og öðrum úrgangi frá skipum.

                                    17. gr.
        Flugförum sem fljúga yfir íslenskt land, er bannað að fleygja niður
   nokkru því, er borið getur með sér sóttnæmi næmra sótta.

                                    18. gr.
        Ráðherra setur nánari reglur um sóttvarnarráðstafanir gegn einstökum
   næmum sóttum, og skal þar m.a. kveðið á um, hver teljast skuli
   meðgöngutími hverrar slíkrar sóttar, er sóttvarnarráðstafanir samkvæmt
   lögum þessum ber að miða við.
        Í reglum þessum má kveða á um, hvenær skip eða flugför skuli teljast
   sýkt af næmri sótt, grunuð um að vera sýkt og ósýkt. Enn fremur má í
   reglum þessum krefjast þess, eða heimila ráðherra, þegar sérstaklega
   stendur á, að krefjast þess, að menn, er koma til landsins frá tilteknum
   löndum eða landshlutum, leggi fram gild vottorð um ónæmisaðgerðir gegn
   tilteknum næmum sóttum, að viðlögðu sóttvarnareftirliti eða einangrun, ef
   ekki er fullnægt.

                                   VI. kafli.
                    Sóttvarnarráðstafanir við för úr landi.
                                    19. gr.
        Þegar nauðsyn ber til að hindra, að næm sótt berist héðan til annarra
   landa, er ráðherra heimilt að skipa svo fyrir, að menn, sem ferðast úr
   landi, undirgangist læknisrannsókn fyrir brottför sína. Ákveða skal stað
   og stund slíkrar læknisrannsóknar með tilliti til tollskoðunar o.s.frv.,
   þannig að sem minnstum töfum valdi.
        Sóttvarnarnefnd skal gera allar ráðstafanir, sem með góðu móti eru
   framkvæmanlegar til að koma í veg fyrir:

   a.
           að maður, sem er sýktur eða grunaður, fari úr landi;
   b.
           að sóttnæmi næmra sótta eða dýr, sem kunn eru að því að vera eða
           geta verið smitberar slíkra sótta, berist eða sleppi út í skip eða
           flugför á leið til útlanda.

        Þrátt fyrir ákvæði 2. mgr. þessarar greinar, er sóttvarnarnefnd
   heimilt að leyfa, að maður á millilandaferð, sem við komu sína til
   landsins hefur sætt sóttvarnareftirliti, haldi ferð sinni áfram. Haldi
   hann ferðinni áfram loftleiðis, skal sóttvarnarnefnd láta þess getið á
   hinu almenna afgreiðsluskírteini flugfarsins, að hann hafi sætt
   sóttvarnareftirliti.

                                  VII. kafli.
                                Umleiðarferðir.
                                    20. gr.
        Ekki skal beita sóttvarnarráðstöfunum gegn skipum, sem leggja leið
   sína um landhelgi Íslands án þess að leita hér hafnar eða hafa á annan
   hátt samskipti við land eða landsmenn.

                                    21. gr.
        Sóttvarnarnefnd eru óheimilar sóttvarnarráðstafanir aðrar en
   læknisrannsókn gegn farþegum og áhöfn:

   a.
           skips, sem er ósýkt af næmri sótt, ef farþegar og áhöfn halda
           kyrru fyrir í skipinu, á meðan staðið er við;
   b.
           flugfars, sem er ósýkt af næmri sótt, ef farþegar og áhöfn halda
           kyrru fyrir í vistarveru flughafnar, sem sóttvarnarnefnd sér þeim
           fyrir, á meðan staðið er við.

                                  VIII. kafli.
                  Sóttvarnarráðstafanir við komu til landsins.
                                    22. gr.
        Skip eða flugfar, sem kemur hér að landi, má ekki nema í
   neyðartilfelli hafa samskipti við land eða landsmenn, fyrr en
   sóttvarnarnefnd eða sá, sem hún hefur veitt umboð til þess, hefur veitt
   skipinu eða flugfarinu leyfi til frjálsra samskipta.
        Áður en tilkynnt hefur verið leyfi til frjálsra samskipta, má enginn
   án leyfis sóttvarnarnefndar ganga á land úr skipi eða flugfari, né nokkur
   úr landi fara út í skipið eða stíga upp í flugfarið.
        Tollgæslan annast tilkynningu frjálsra samskipta.

                                    23. gr.
        Þegar skip kemur að landi, skal skipstjóri, og sé skipslæknir á
   skipi, þá einnig hann, skýra sóttvarnarnefnd eða þeim, sem kemur fram
   fyrir hennar hönd, frá heilbrigðisástandi í skipinu á leiðinni og við komu
   að landi. Þegar flugfar kemur að landi, skal flugfarsstjóri eða fulltrúi
   hans veita samsvarandi upplýsingar. Ráðherra er heimilt að setja nánari
   reglur um, hverra upplýsinga hér að lútandi skuli krafist og á hvern hátt
   þær skuli látnar í té. Einnig er ráðherra heimilt að mæla fyrir um, á
   hvern hátt skip og flugför skuli gera viðvart um, að þau komi frá eða hafi
   haft samskipti við sýkt sóttvarnarsvæði eða í skipinu eða flugfarinu sé
   eða hafi verið á leiðinni sjúkdómstilfelli, sem ætla megi næma sótt.
        Ef skip eða flugfar telst ósýkt af næmri sótt, skal sem skjótast
   leyfa því frjáls samskipti, þó ekki fyrr en ráðrúm hefur gefist til
   læknisrannsóknar, ef ástæða þykir til. Þegar við verður komið, skal
   útvarpa til skips eða flugfars, áður en að landi er komið, leyfi til
   frjálsra samskipta, enda telji sóttvarnarnefnd, samkvæmt fregnum, er henni
   hafa borist frá skipinu eða flugfarinu, að fullvíst sé, að af komunni
   stafi ekki sú hætta, að til landsins berist næm sótt.
        Ef skip eða flugfar telst sýkt eða grunað um að vera sýkt af næmri
   sótt, má ekki veita skipinu eða flugfarinu leyfi til frjálsra samskipta,
   fyrr en það hefur verið rannsakað af sóttvarnarlækni og síðan látið sæta
   sóttvarnarráðstöfunum af hendi sóttvarnarnefndar samkvæmt ákvæðum þessara
   laga.

                                    24. gr.
        Ráðherra er heimilt að veita skipum og flugförum, er annast
   reglubundnar ferðir, undanþágu, að nokkru eða öllu leyti, frá ákvæðum 22.
   og 23. gr. Sama gildir, þegar í hlut eiga hafnsögubátar, dráttarskip,
   fiskibátar og önnur smáför.
        Ráðherra kveður og á um, hverja undanþágu frá sóttvarnarráðstöfunum
   unnt er að veita herskipum og herflugförum.

                                    25. gr.
        Sóttvarnarnefnd er heimilt að láta fara fram læknisrannsókn á hverju
   skipi og flugfari, svo og hverjum manni, sem til landsins kemur frá
   útlöndum.
        Um ákvarðanir varðandi aðrar sóttvarnarráðstafanir skal fara eftir
   því, hvernig á hefur staðið á leiðinni til landsins og hvernig á stendur
   að læknisrannsókn lokinni.

                                    26. gr.
        Sóttvarnarnefnd er heimilt að ákveða, að maður, sem kemur til
   landsins með skipi eða flugfari og nefndin telur sýktan, skuli sæta
   einangrun. Ef þess er krafist af réttum hlutaðeigendum, skal flytja slíkan
   mann úr skipi eða flugfari.

                                    27. gr.
        Sóttvarnarnefnd er heimilt að hlutast til um, að grunaður maður, sem
   kemur til landsins frá sýktu sóttvarnarsvæði, sé tekinn undir
   sóttvarnareftirlit. Hlutaðeigandi er háður slíku eftirliti, uns liðinn er
   meðgöngutími þeirrar næmu sóttar, sem um er að ræða.
        Nema stoð eigi í sérstökum fyrirmælum samkvæmt ákvæðum þessara laga,
   má einangrun ekki koma í stað sóttvarnareftirlits, ef ekki stendur svo á,
   að sóttvarnarnefnd hafi ríka ástæðu til að ætla, að um sérstaka sótthættu
   sé að ræða.

                                    28. gr.
        Þegar nauðsynlegt telst til að hindra, að næm sótt berist til landins
   og breiðist hér út, er ráðherra heimilt að mæla svo fyrir, að mönnum, sem
   til landsins koma, bjóðist að undirgangast viðeigandi ónæmisaðgerð, en sé
   því hafnað, má láta það varða sóttvarnareftirliti eða einangrun.

                                    29. gr.
        Auk læknisrannsóknar er óheimilt að endurtaka sóttvarnaraðgerð, sem
   áður í sömu ferð hefur verið framkvæmd á annarri viðkomuhöfn eða flughöfn,
   nema

   a.
           eitthvert það sóttarfyrirbrigði hafi síðan gerst í hlutaðeigandi
           skipi eða flugfari, sem réttlæti endurtekningu aðgerðarinnar;
   b.
           sóttvarnarnefnd telji tvímælalaust, að aðgerðin hafi verið óvirk.

                                    30. gr.
        Skipi eða flugfari má af sóttvarnarástæðum ekki meina að leita
   sambands við nokkra höfn eða flughöfn. Ef höfnin eða flughöfnin hefur ekki
   skilyrði til að beita þeim sóttvarnarráðstöfunum, sem sóttvarnarnefnd
   telur nauðsynlegar, er heimilt að leggja fyrir skipið  eða flugfarið, ef
   því er það fært  að halda á eigin kostnað og ábyrgð til annarrar hafnar
   eða flughafnar, þar sem nauðsynlegum sóttvarnarráðstöfunum verður komið
   við, enda sé höfnin eða flughöfnin ekki óhaganlega úrleiðis.

                                    31. gr.
        Ekki skal litið svo á, að flugfar komi frá sýktu sóttvarnarsvæði,
   einungis fyrir það, að það hafi á leið sinni yfir sýkt svæði leitað þar
   sóttvarnarflughafnar, enda sé hún ósýkt.

                                    32. gr.
        Ekki skal litið svo á, að maður, sem ferðast í flugfari, er flogið
   hefur yfir sýkt sóttvarnarsvæði án þess að leita þar flughafnar, komi frá
   sýktu sóttvarnarsvæði, og ekki heldur, þó að flugfarið hafi leitað
   flughafnar á svæðinu, ef hlutaðeigandi hefur sætt viðeigandi
   sóttvarnarráðstöfunum á staðnum til tryggingar því, að hann smitist ekki.

                                    33. gr.
        Skip eða flugfar, sem leitað hefur hafnar eða flughafnar og færist
   undan að sæta sóttvarnarráðstöfunum samkvæmt ákvæðum laga þessara, á rétt
   á að halda ferð sinni áfram, en þá tafarlaust og er óheimilt að hafa
   samskipti við nokkra aðra höfn eða flughöfn hér á landi. Slíkt skip eða
   flugfar á þó rétt á, ef gætt er varúðarráðstafana, sem sóttvarnarnefnd
   segir fyrir um, að birgja sig hér að eldsneyti, vatni og vistum.

                                    34. gr.
        Ef skip strandar eða flugfar nauðlendir, er sóttvarnarnefnd heimilt
   að krefjast þess, að gætt sé sanngjarnlegra varúðarráðstafana, en aldrei
   um fram það, sem samrýmist ákvæðum laga þessara.

                                   IX. kafli.
              Sóttvarnarráðstafanir gegn farmi, farangri og pósti.
                                    35. gr.
        Því aðeins má láta farm skips eða flugfars sæta sóttvarnaraðgerðum,
   að sóttvarnarnefnd hafi gilda ástæðu til að ætla, að hann sé mengaður
   sóttnæmi næmrar sóttar eða líklegur til að valda útbreiðslu slíkrar
   sóttar.
        Umleiðarfarm, annan en lifandi dýr  enda sé farminum ekki umhlaðið
   hér  má ekki láta sæta sóttvarnaraðgerðum, og ekki má kyrrsetja hann á
   neinni höfn eða flughöfn, nema ráðherra hafi mælt sérstaklega fyrir um
   sóttvarnarráðstafanir gegn þess háttar farmi.

                                    36. gr.
        Ekki má láta farangur sæta öðrum sóttvarnaraðgerðum en sótthreinsun
   og skordýraeyðingu og þessum aðgerðum því aðeins að sá, er hann hefur
   meðferðis, sé sýktur eða grunaður, eða farmurinn mengaður sóttnæmi næmrar
   sóttar eða í honum séu skordýr, sem eru eða geta verið smitberar slíkrar
   sóttar.

                                    37. gr.
        Póst, blöð, bækur og annað prentað mál má ekki láta sæta
   sóttvarnaraðgerðum. Þó getur ráðherra mælt fyrir um sérstakar
   sóttvarnaraðgerðir gegn póstbögglum, ef rík ástæða er til að ætla, að
   innihald þeirra sé mengað sóttnæmi næmrar sóttar eða það sé líklegt til að
   valda útbreiðslu slíkrar sóttar.

                                   X. kafli.
                                Ýmisleg ákvæði.
                                    38. gr.
        Ráðherra er heimilt að semja fyrir Íslands hönd við eitt eða fleiri
   lönd um gagnkvæmar tilslakanir á sóttvarnarráðstöfunum, sem fjallað er um
   í lögum þessum.

                                    39. gr.
        Ráðherra er heimilt að setja nánari reglur um flutning líka inn í
   landið og úr landi, svo og um flutning slíkra líka á milli staða hér á
   landi.^1)

   ^1)Rg. 115/1971.

                                    40. gr.
        Hinum reglulegu sóttvarnarlæknum ber þóknun samkvæmt gjaldskrá
   héraðslækna fyrir sóttvarnarlæknisstörf, sem mælt er fyrir um í lögum
   þessum. Ef tilkallaðir eða skipaðir eru sóttvarnarlæknar aðrir en
   héraðslæknar (í Reykjavík borgarlæknir), ber þeim fyrir
   sóttvarnarlæknisstörf sín þóknun samkvæmt gjaldskrá annarra lækna en
   héraðslækna.

                                    41. gr.
        Ríkissjóður ber kostnað af sóttvarnarráðstöfunum samkvæmt ákvæðum
   laga þessara með þeim undantekningum er greinir hér á eftir. Um umræddar
   greiðslur fer eftir reglum og gjaldskrá, er ráðherra setur.

   a.
           Erlent skip, er stundar fiskveiðar eða aðrar veiðar hér við land
           eða á nálægum höfum og leitar hér hafnar í sambandi við veiðarnar,
           greiðir allan kostnað af sóttvarnarráðstöfunum gegn því;
   b.
           skip eða flugfar greiðir kostnað af rannsókn á rottugangi og
           rottueyðingu, sem um er fjallað í 8. gr.;
   c.
           skip eða flugfar greiðir kostnað af sóttvarnarráðstöfunum þeim,
           sem um er fjallað í 33. gr.;
   d.
           skip eða flugfar, sem leitar hér hafnar eða flughafnar eingöngu
           til að setja á land sjúklinga eða lík, greiðir kostnað af
           sóttvarnarráðstöfunum gegn því, nema í hlut eigi skip, sem um
           ræðir undir staflið a. þessarar greinar, ber þó ríkissjóður
           kostnað af læknisrannsókn og frekari rannsóknum, sem nauðsynlegar
           eru til að leiða í ljós heilbrigðisástand farþega eða áhafnar;
   e.
           hlutaðeigandi skip eða flugfar greiði kostnað af sjúkrahúsvist,
           aðhlynningu og lækningu sjúklings, sem sóttvarnarráðstöfunum er
           beitt gegn, að svo miklu leyti sem honum er sjúkrahúsvistin,
           aðhlynningin og lækningin nauðsynleg vegna sjúkdóms síns og engu
           síður, þó að honum sé ráðstafað á sjúkrahúsið jafnframt til
           einangrunar; hér til telst og kostnaður af útför sjúklingsins, ef
           til kemur;
   f.
           kostnaður af sóttvarnarráðstöfunum gegn strönduðu skipi greiðist
           af andvirði strandgóss;
   g.
           kostnað, sem leiðir af því, að maður fer í banni laga þessara út í
           skip eða stígur upp í flugfar, greiðir hlutaðeigandi, og er
           greiðslan lögtakskræf;
   h.
           um kostnað af einangrun hjúkrunarliðs og annarra, sem haft hafa
           samskipti við sjúkling, er einangraður hefur verið samkvæmt
           ákvæðum laga þessara, fer, að svo miklu leyti sem kostnaðurinn
           hefur til fallið, eftir að sjúklingurinn er látinn eða hefur verið
           leystur úr einangrun, sem um kostnað af farsóttarvörnum
           innanlands.

                                    42. gr.
        Ríkissjóður greiðir ekki skaðabætur vegna tjóns, er leiða kann af
   sóttvarnarráðstöfunum samkvæmt ákvæðum laga þessara.

                                    43. gr.
        Brot gegn fyrirmælum laga þessara eða reglugerða og auglýsinga, sem
   birtar kunna að verða samkvæmt ákvæðum þeirra, varða sektum, varðhaldi eða
   fangelsi allt að 6 mánuðum. Mál skulu rekin að hætti opinberra mála. Þegar
   sýnt þykir, að brot varða ekki þyngri viðurlögum en sektum, er
   sóttvarnarnefnd heimilt að taka boði hins brotlega um staðgreiðslu sektar
   gegn því að sleppa við málshöfðun.
        Varningur, sem reynt er að flytja inn í landið eða fluttur hefur
   verið inn í landið í banni laga þessara, skal, að svo miklu leyti sem
   honum er ekki tortímt, gerður upptækur ríkissjóði til tekna. Sektir, sem
   menn hafa verið dæmdir til að greiða eða sæst hefur verið á samkvæmt
   ákvæðum fyrri málsgreinar þessarar greinar, renna í ríkissjóð.

                                    44. gr.
        Lög þessi skal birta á íslensku og ensku.

                                    45. gr.
        ...
        Jafnframt því, sem lög þessi falla úr gildi, fellur niður innheimta
   gjalda í sóttvarnarsjóð, sem eftirleiðis skal hafa það hlutverk að standa
   straum af kostnaði af rannsóknum varðandi farsóttir og sóttvarnarmál.
   Sjóðurinn skal vera í vörslum landlæknis undir yfirstjórn ráðherra, sem
   fer með heilbrigðismál, og eru allar greiðslur úr sjóðnum háðar samþykki
   ráðherra.
        ...

References

   Visible links
   1. http://www.althingi.is/dba-bin/lawformpr.pl?lnr=1954034
   2. file://1997019.html#g20
   3. file:///altext/stjt/1991.092.html
