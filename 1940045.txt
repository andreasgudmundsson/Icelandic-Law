
   --------------------------------------------------------------------------

                                                      Lög um hlutarútgerðarfélög

                            1940 nr. 45 12. febrúar

   --------------------------------------------------------------------------

                                     1. gr.
                         Markmið hlutarútgerðarfélaga er að reka fiskveiðar á
          hlutaskiptagrundvelli og annast í sambandi við þær innkaup á vörum,
                                             hagnýtingu afla, sölu hans o.fl.

                                     2. gr.
        Nú vilja menn stofna hlutarútgerðarfélag, og skulu þeir þá kveðja til
      fundar á því svæði, sem félaginu er ætlað að ná yfir, og bera málið upp
      til umræðu og atkvæða. Ef að minnsta kosti 5 menn utan kaupstaða, en 10
          menn í kaupstöðum, verða ásáttir um stofnun slíks félags og bindast
          samtökum um að gerast meðlimir þess, skulu þeir, að fengnu samþykki
     hlutaðeigandi bæjar- eða sveitarstjórnar til félagsstofnunarinnar, setja
     félaginu samþykktir í samræmi við lög þessi, og skal leita staðfestingar
                                                   ríkisstjórnarinnar á þeim.
         Breytingar á samþykktum hlutarútgerðarfélags ná því aðeins gildi, að
                                                 ríkisstjórnin staðfesti þær.

                                     3. gr.
           Félagar hlutarútgerðarfélags geta þeir einir orðið, sem ráðast hjá
      félaginu, á skip þess eða í landi. Með samþykki lögmæts félagsfundar má
         auk þess taka inn í félagið menn, sem styrkja vilja það með þátttöku
                       sinni, þótt eigi séu þeir ráðnir starfsmenn félagsins.
                Óheimilt er að ráða fasta starfsmenn hjá félaginu í landi eða
         skipverja á skip þess, nema þeir um leið gerist félagar og undirriti
      yfirlýsingu um, að þeir hlýði lögum félagsins eins og þau eru á hverjum
          tíma. Undantekningu má þó gera frá þessu að því er snertir ráðningu
                       skipverja í forföllum annarra, ef brýn nauðsyn krefur.
               Inngangseyrir sé 10 krónur frá hverjum félagsmanni, er renni í
                                                                    varasjóð.

                                     4. gr.
                Sérhver meðlimur hlutarútgerðarfélags ber takmarkaða ábyrgð á
                              skuldbindingum félagsins, að upphæð 300 krónur.
           Félagsmaður, er fer úr félaginu, eða bú þess, sem deyr, ber ábyrgð
       samkvæmt þessari grein á skuldbindingum félagsins, er á því hvíldu, er
     hann gekk úr, þó eigi lengur en tvö ár frá næstu áramótum eftir úrgöngu,
   nema risið hafi mál út af skuld, er stofnuð var á meðan hann var í því, er
                                                  bíði úrskurðar dómstólanna.

                                     5. gr.
           Í hlutarútgerðarfélagi skulu skipverjar og aðrir fastir starfsmenn
        ráðnir gegn ákveðnum hluta af afla, og skal hlutur vera full greiðsla
    fyrir vinnu þeirra. Fyrirkomulag hlutaskiptanna skal ákveðið í samþykktum
      félagsins. Veiðarfæra- og beitukostnaður, kol, olía og salt greiðist af
                                                               óskiptum afla.

                                     6. gr.
               Í varasjóð hlutarútgerðarfélags greiðist árlega 1% af óskiptum
      ársafla. Í varasjóð skal greiða árlegan tekjuafgang félagsins, og skulu
            ársvextir lagðir við höfuðstólinn. Tekjuhalli, sem verða kann hjá
                                 hlutarútgerðarfélagi, greiðist úr varasjóði.
                         Fé varasjóðs má nota sem veltufé í þarfir félagsins.

                                     7. gr.
        Í samþykktum hlutarútgerðarfélags skal vera ákvæði um tryggingarsjóð,
         er hafi það markmið að tryggja félagsmönnum, sem vinna hjá félaginu,
    lágmarkstekjur, eftir nánari ákvæðum í reglugerð, sem félagið setur. Skal
         sú reglugerð samþykkt af bæjar- eða sveitarstjórn, þar sem félagið á
    heima, og staðfest af ríkisstjórninni. Tekjur sjóðsins skulu vera þær, er
                                                                   hér segir:

   1.
           Árlegt gjald 1% af óskiptum ársafla félagsins, miðað við verð afla
           upp úr skipi.
   2.
           Árlegt tillag frá hlutaðeigandi bæjar- eða hreppsfélagi, er nemi
           jafnhárri upphæð og gjald samkvæmt tölulið 1 verður árlega.

              Heimilt er að ákveða að tillög í sjóðinn skuli vera hærri en að
                      framan greinir, ef þurfa þykir, enda sé það samþykkt af
               hlutarútgerðarfélaginu og viðkomandi bæjar- eða sveitarstjórn.
                  Tryggingarsjóður skal ávaxtaður í banka eða annarri tryggri
     peningastofnun, og skulu vextir af honum lagðir við höfuðstólinn um hver
                                                                      áramót.
            Hlutarútgerðarfélag eða stjórn þess getur ekki ráðstafað innstæðu
      tryggingarsjóðs, og óheimilt er að skerða sjóðinn til lúkningar skuldum
        félagsins, en hætti félagið störfum, skal sjóðurinn ávaxtaður áfram á
       nafni hlutaðeigandi bæjar- eða sveitarfélags, sem getur notað innstæðu
    hans til að greiða tillög í tryggingarsjóði annarra hlutarútgerðarfélaga,
                                                              sem þar starfa.

                                     8. gr.
             Fjárreiðum hvers einstaks skips hlutarútgerðarfélags skal haldið
                                                aðgreindum í bókum félagsins.

                                     9. gr.
          Félagsfundur hefir æðsta vald í málefnum hlutarútgerðarfélags. Einn
       aðalfund skal halda árlega, og aukafundi þegar félagsstjórn telur þess
      þörf. Ennfremur er félagsstjórn skylt að boða til aukafundar, ef ^1/[4]
        félagsmanna krefst þess skriflega og greinir fundarefni. Dagskrá skal
                                                  jafnan greina í fundarboði.
                   Atkvæðisrétt á félagsfundum hafa allir meðlimir félagsins.
     Félagsfundir eru lögmætir, ef helmingur félagsmanna er mættur. Sé fundur
        ekki lögmætur sökum fámennis, skal boða til nýs fundar, og er hann þá
    lögmætur án tillits til þess, hve margir eru mættir. Á fundum ræður meiri
           hluti atkvæða úrslitum mála, nema öðruvísi sé ákveðið í samþykktum
                     félaganna. Til funda sé boðað með minnst viku fyrirvara.

                                    10. gr.
          Á aðalfundi skal kjósa stjórn og endurskoðendur og varamenn þeirra,
               sem allir séu félagsmenn. Í samþykktum félags skal ákveða tölu
         stjórnarnefndarmanna og kjörtíma þeirra. Stjórnin kýs sér formann og
    varaformann. Stjórnarfundur er lögmætur, ef meira en helmingur stjórnenda
   er á fundi, og ræður afl atkvæða úrslitum mála, en séu atkvæði jöfn, ræður
   atkvæði formanns. Stjórnin fer með málefni félagsins milli funda, samkvæmt
       lögum þessum og samþykktum félagsins, og bera stjórnendur ábyrgð fyrir
      aðalfundi, einn fyrir alla og allir fyrir einn, nema sá, er látið hefir
                                 bóka ágreiningsatkvæði í gerðabók félagsins.
           Endurskoðendur skulu sannprófa, að reikningum félagsins beri saman
      við bækur þess, enda hafa þeir aðgang að öllum bókum og skjölum á hvaða
       tíma sem er, og er stjórninni skylt að veita þeim þær upplýsingar, sem
       þeim eru nauðsynlegar við framkvæmd starfsins. Ennfremur er það skylda
       endurskoðenda að hafa eftirlit með starfrækslu félagsins yfirleitt. Nú
   verða þeir varir við misfellur, er þeir álíta, að félaginu stafi hætta af,
    og skulu þeir þá hlutast til um, að bót verði á ráðin svo fljótt sem þörf
       krefur, en takist það eigi, skulu þeir kveðja til fundar í félaginu og
           bera málið þar upp til úrlausnar. Endurskoðendur bera ábyrgð fyrir
                                                                   aðalfundi.
             Á aðalfundi skal árlega leggja fram endurskoðaða reikninga fyrir
    næstliðið reikningsár og taka ákvörðun um þá. Nú fellir fundurinn tillögu
   um að samþykkja reikningana, og getur hann þá ákveðið, að yfirskoðun skuli
      fara fram, eftir þeim reglum, sem fundurinn setur. Að þeirri yfirskoðun
         lokinni skal að nýju boða til fundar, sem tekur fullnaðarákvörðun um
                                                                 reikningana.

                                    11. gr.
               Í samþykktum hlutarútgerðarfélags skulu ákveðin skilyrði fyrir
          úrgöngu úr félaginu og tilgreindar ástæður, er heimili brottrekstur
                                                                 félagsmanns.

                                    12. gr.
          Hlutarútgerðarfélag, sem er löglega stofnað, skal skrásett samkvæmt
      lögum þessum, og getur það þá fyrst öðlast réttindi á hendur mönnum með
     samningi og aðrir á hendur því. Skrásetningu annast [sýslumaður],^1) þar
         sem félagið hefir heimilisfang. Atvinnumálaráðherra setur ákvæði um,
   hvernig skrásetningu skuli haga, og lætur gera eyðublöð undir tilkynningar
   til skrásetningar. Félag skal tilkynnt til skrásetningar innan mánaðar frá
                        stofnun þess. Í tilkynningu skal greina þessi atriði:

   1.
           Heiti félags, heimili og varnarþing.
   2.
           Dagsetning félagssamþykkta.
   3.
           Full nöfn, stöðu og heimili stjórnenda og framkvæmdarstjóra.
   4.
           Hver heimild hafi til að skuldbinda félagið með samningum og
           hvernig undirskrift sé hagað.
   5.
           Hvernig boða skuli félagsmönnum fundi og birta þeim
           fundarályktanir eða önnur málefni, er þá varða.

                Tilkynningu skulu fylgja samþykktir félagsins í 2 eintökum og
            lögboðin gjöld. Sé um útibú að ræða, skal það einnig tilkynnt. Ef
    samþykktum félags er breytt, eða breyting verður að öðru leyti á því, sem
        tilkynnt hefir verið til skrásetningar, skal tilkynna [sýslumanni]^1)
                                                   breytinguna innan mánaðar.
         Nú vantar í tilkynningu greinargerð um einhver þau atriði, sem skylt
        er að geta, eða henni er áfátt að öðru leyti, og skal [sýslumaður]^1)
     birta það tilkynnanda svo fljótt sem kostur er á, en fresta skrásetningu
                      uns úr er bætt. Rétt er tilkynnanda að bera málið undir
                         [viðskiptaráðherra]^1) eða leita úrlausnar dómstóla.
        Tilkynningu til skrásetningar skal [sýslumaður]^1) tafarlaust birta í
                                    Lögbirtingablaðinu á kostnað tilkynnanda.

   ^1)[2]L. 92/1991, 24. gr.

                                    13. gr.
        Hlutarútgerðarfélagi skal slíta, ef ályktun um það er samþykkt á 2
   lögmætum félagsfundum í röð og henni eru fylgjandi eigi færri en ^2/[3]
   atkvæðisbærra fundarmanna. Skilanefnd, kosin af félagsfundi, fer með mál
   félagsins meðan á félagsslitum stendur. Skilanefnd kemur í stað stjórnar
   félagsins og hefir samskonar vald, skyldur og ábyrgð. Meðan skilanefnd
   stjórnar félagi gilda reglur laga þessara um félagsfundi, reikningsskil og
   endurskoðun. Félagsslit skal tilkynna [sýslumanni],^1) og skal hann þá
   afmá skrásetningu félagsins.
        Sömu aðilar, sem ráða félagsslitum, geta stöðvað þau á hvaða stigi
   sem er, fengið félagsbúið aftur afhent sér í hendur og haldið áfram
   starfsemi félagsins að nýju, en þar að lútandi ályktun skal vera samþykkt
   með sama hætti og hin upphaflega ályktun um félagsslitin.

   ^1)[3]L. 92/1991, 24. gr.

                                    14. gr.
        [Fjármálaráðherra ákveður gjöld vegna skrásetningar í reglugerð.]^1)

   ^1)[4]L. 92/1991, 24. gr.

                                    15. gr.
        Hlutarútgerðarfélög, sem stofnuð verða samkvæmt lögum þessum, skulu
   undanþegin greiðslu tekjuskatts til ríkisins af því fé, sem þau leggja í
   tryggingar- og varasjóði.

                                    16. gr.
        Hlutarútgerðarfélög, sem stofnuð verða samkvæmt lögum þessum, skulu
   vera undir eftirliti ríkisstjórnarinnar, sem getur falið fiskveiðasjóði
   framkvæmd þess.

References

   Visible links
   1. http://www.althingi.is/dba-bin/lawformpr.pl?lnr=1940045
   2. file:///altext/stjt/1991.092.html
   3. file:///altext/stjt/1991.092.html
   4. file:///altext/stjt/1991.092.html
