
   --------------------------------------------------------------------------

                                   Lög um úrskurðarnefnd sjómanna og útvegsmanna

                              1995 nr. 84 20. júní

   --------------------------------------------------------------------------

                                     1. gr.
           Setja skal á fót nefnd er hafi það hlutverk að ákveða fiskverð sem
    nota skal við uppgjör á aflahlut áhafnar einstakra skipa svo sem nánar er
                                                  kveðið á um í lögum þessum.
              Í nefndinni eiga sæti sjö menn, einn tilnefndur af Farmanna- og
        fiskimannasambandi Íslands, einn af Sjómannasambandi Íslands, einn af
      Vélstjórafélagi Íslands, þrír af Landssambandi íslenskra útvegsmanna og
   formaður sem sjávarútvegsráðherra skipar að höfðu samráði við framangreind
       samtök sjómanna og útvegsmanna. Varamenn skulu skipaðir á sama hátt og
                                                                    aðalmenn.
        Úrskurðarnefnd ræður starfsfólk eða semur við aðra aðila um að annast
                       starfsemi fyrir nefndina eftir því sem hagkvæmt þykir.

                                     2. gr.
           Úrskurðarnefnd skal afla ítarlegra gagna um fiskverð. Skal hún með
   skipulögðum hætti vinna úr upplýsingunum sundurliðað yfirlit um fiskverð á
   einstökum landsvæðum. Nefndin skal reglulega birta upplýsingar um fiskverð
    þannig að þær gagnist útvegsmönnum og sjómönnum sem best. Þá skal nefndin
                            afla gagna um afurðaverð og horfur um þróun þess.

                                     3. gr.
                Takist ekki samningar milli útgerðar og áhafnar fiskiskips um
         fiskverð sem nota skal við uppgjör á aflahlut þegar afli skipsins er
              afhentur eða seldur aðila sem telst skyldur útgerðinni geta þau
              heildarsamtök sjómanna og útvegsmanna sem standa að tilnefningu
         úrskurðarnefndar skv. 1. gr. hvor um sig skotið málinu til úrlausnar
       nefndarinnar, í samræmi við ákvæði kjarasamninga aðila þar að lútandi.
              Á sama hátt geta heildarsamtök sjómanna skotið til nefndarinnar
    ákvörðun fiskverðs í viðskiptum útgerðar við aðila sem ekki telst skyldur
   útgerðinni ef samningar um slíkt verð hafa ekki tekist innan fimm daga frá
                                   því að áhöfn skips óskaði slíkra samninga.
        Útgerð og viðskiptaaðili hennar teljast skyld í þessu sambandi ef þau
    eru í eigu eða rekstri sama aðila, eða ef sami aðili á meiri hluta beggja
       fyrirtækjanna, svo sem meiri hluta stofnfjár eða hlutafjár eða fer með
            meiri hluta atkvæðisréttar í þeim báðum eða hefur með öðrum hætti
      raunveruleg yfirráð þeirra beggja. Sama á við ef annað fyrirtækið hefur
   raunveruleg yfirráð yfir hinu með eignaraðild, atkvæðisrétti eða með öðrum
                                                                       hætti.

                                     4. gr.
        Úrskurðarnefnd skal ákvarða fiskverð til uppgjörs á aflahlut sjómanna
       í þeim tilvikum sem til hennar er skotið skv. 3. gr. Gildir ákvörðunin
       eingöngu um fiskverð gagnvart áhöfn þess skips sem málskotið varðar en
     ekki gagnvart áhöfnum annarra skipa sömu útgerðar. Ákvörðun nefndarinnar
   um fiskverð í viðskiptum milli óskyldra aðila, sbr. 3. gr., gildir um verð
                           í öllum slíkum viðskiptum á gildistíma ákvörðunar.
        Ákvörðun nefndarinnar nær til verðs fyrir afla sem landað er eftir að
      málinu var skotið til hennar ef ákvörðun varðar viðskipti milli skyldra
               aðila, en til verðs fyrir afla sem landað er eftir að ákvörðun
       nefndarinnar er tilkynnt aðilum ef hún varðar viðskipti milli óskyldra
    aðila. Nefndin ákveður sjálf hversu lengi ákvörðun hennar skuli gilda. Þó
                               skal hún aldrei gilda lengur en í þrjá mánuði.
            Ákvörðun nefndarinnar um fiskverð, hvort sem hún varðar viðskipti
         milli skyldra aðila eða óskyldra, gildir ekki þegar afli er seldur á
                                      innlendum eða erlendum uppboðsmörkuðum.

                                     5. gr.
            Úrskurðarnefnd skal við ákvörðun sína taka mið af upplýsingum sem
                                safnað hefur verið á hennar vegum skv. 2. gr.
                 Nefndin skal við ákvörðun sína taka mið af því fiskverði sem
   algengast er við sambærilega ráðstöfun afla. Skal í því sambandi tekið mið
     af verði í nærliggjandi byggðarlögum fyrir sambærilegan fisk að stærð og
        gæðum. Þá skal nefndin taka tillit til líklegrar þróunar afurðaverðs.
   Varði ákvörðun nefndarinnar fiskverð í skiptum óskyldra aðila skal og taka
                                  tillit til heildarráðstöfunar á afla skips.

                                     6. gr.
          Úrskurðarnefnd skal leita upplýsinga hjá útgerð og áhöfn um öll þau
   atriði er máli kunna að skipta varðandi úrlausn í tilteknu máli. Er þessum
      aðilum svo og þeim aðilum sem hafa átt viðskipti með afla við útgerðina
         skylt að veita nefndinni allar þær upplýsingar er máli geta skipt og
                                     aðgang að öllum gögnum sem þýðingu hafa.

                                     7. gr.
                Þegar eftir að máli er skotið til úrskurðarnefndar skulu þeir
               nefndarmenn, sem tilnefndir eru af heildarsamtökum sjómanna og
        útvegsmanna, taka málið til umfjöllunar. Nái þeir ekki samkomulagi um
       ákvörðun fiskverðs innan 14 daga ef málið varðar fiskverð í viðskiptum
    skyldra aðila en innan sjö daga varði málið viðskipti óskyldra skal málið
     tekið fyrir í fullskipaðri nefnd og skal hún kveða upp úrskurð innan sjö
    daga ef málið varðar fiskverð í viðskiptum skyldra en innan fjögurra daga
                                              varði málið viðskipti óskyldra.
          Samkomulagi nefndarinnar um fiskverð skulu fylgja forsendur þess en
                        úrskurður fullskipaðrar nefndar skal vera rökstuddur.

                                     8. gr.
                Ákvörðun úrskurðarnefndar um fiskverð hvort sem hún byggist á
    samkomulagi eða úrskurði er bindandi gagnvart útgerð og allri áhöfn skips
            á gildistíma hennar og er óheimilt að semja um annað fiskverð við
        einstaklinga í áhöfn. Skal ákvörðun nefndarinnar lögð til grundvallar
      fyrir dómi, nema svo sé ástatt sem um er rætt í 2. mgr. [2]13. gr. laga
   nr. 53/1989, um samningsbundna gerðardóma. Hafi skip landað afla hjá aðila
    er telst skyldur útgerð eftir að máli var skotið til nefndarinnar en áður
      en úrskurður er upp kveðinn getur nefndin úrskurðað um aflahlut áhafnar
       vegna þess afla. Er sá úrskurður aðfararhæfur, sbr. 1. mgr. [3]13. gr.
                                                            laga nr. 53/1989.

                                     9. gr.
                  Þegar úrskurður er kveðinn upp ræður afl atkvæða úrslitum í
          úrskurðarnefnd. Um hæfi nefndarmanna til meðferðar einstaks máls og
          málsmeðferð að öðru leyti fer samkvæmt ákvæðum stjórnsýslulaga, nr.
                                        37/1993, eftir því sem við getur átt.

                                    10. gr.
            Nefndarmönnum er óheimilt að skýra óviðkomandi aðilum frá því sem
                                              þeir komast að í störfum sínum.

                                    11. gr.
           Kostnaður af störfum nefndarinnar greiðist úr ríkissjóði. Þó skulu
       heildarsamtök útvegsmanna og sjómanna hver um sig bera kostnað af þeim
       fulltrúum sem hlutaðeigandi samtök hafa tilnefnt til setu í nefndinni.

                                    12. gr.
                                             Lög þessi öðlast þegar gildi ...

References

   Visible links
   1. http://www.althingi.is/dba-bin/lawformpr.pl?lnr=1995084
   2. file://1989053.html#g13
   3. file://1989053.html#g13
