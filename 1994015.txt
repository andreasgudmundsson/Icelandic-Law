                                    dálkum.

   --------------------------------------------------------------------------

                                Lög um dýravernd

                              1994 nr. 15 16. mars

   --------------------------------------------------------------------------

                         I. kafli. Gildissvið laganna.
 1. gr. Lög þessi taka til allra dýra, en þó einkum til þeirra sem eru í vörslu
                               eða umsjón manna.
Um meðferð og aðbúnað einstakra búfjártegunda skal jafnframt fara að fyrirmælum
                       laga og reglugerða þar að lútandi.

                II. kafli. Meðferð dýra, vistarverur og umhirða.
 2. gr. Skylt er að fara vel með öll dýr. Óheimilt er að hrekkja dýr eða meiða.
                Forðast skal að ofbjóða kröftum þeirra og þoli.
     3. gr. Eigendum eða umráðamönnum dýra ber að sjá þeim fyrir viðunandi
              vistarverum og fullnægjandi fóðri, drykk og umhirðu.
Tryggja skal dýrum eðlilegt frelsi til hreyfingar samkvæmt viðurkenndri reynslu
    og þekkingu. Koma skal í veg fyrir hávaða þar sem dýr eru höfð í vörslu.
Eigendur og umráðamenn dýra skulu fylgjast með heilsu þeirra og gera viðhlítandi
  ráðstafanir til að koma megi í veg fyrir vanlíðan dýranna. Sérstakt eftirlit
 skal haft með dýrum sem haldin eru á tæknivæddum stórbúum, sbr. [2]7. gr. laga
      nr. 46/1991, um búfjárhald, og sérákvæði í reglugerðum um einstakar
                                búfjártegundir.
4. gr. Að vetri til, þegar búfé er haldið til beitar eða látið liggja við opið,
skal sjá til þess að á staðnum sé húsaskjól eða annað öruggt og hentugt skjól í
 öllum veðrum. Einnig skal vera þar nægilegt fóður og vatn og litið skal eftir
búfénu reglulega en daglega eða oftar ef nauðsyn krefur að mati forðagæslumanns,
    ráðunautar eða dýralæknis. Heimilt er sveitarstjórn, að fengnum tillögum
 dýraverndarráðs eða héraðsdýralæknis, að banna dýrahald á tilteknum stöðum að
                vetri til séu fyrrgreind skilyrði ekki uppfyllt.
 5. gr. Umhverfisráðherra setur í reglugerð, í samráði við landbúnaðarráðherra,
 nánari fyrirmæli um vistarverur og aðbúnað dýra. Þar skal m.a. setja skilyrði
 fyrir eða bann við innilokun dýra í búrum eða þröngum stíum og tjóðrun þeirra
                                 til langframa.
    Þegar búfé á í hlut skal einnig fara að reglum settum samkvæmt lögum um
                                  búfjárhald.
6. gr. Einungis má nota í keppni dýr sem eru heilbrigð og vel þjálfuð. Óheimilt
 er að nota hormón, deyfilyf eða hliðstæð efni til að hafa áhrif á afkastagetu
                                 dýra í keppni.
   7. gr. Eyrnamarka skal dýr sem yngst og á þann hátt að valdi sem minnstum
        sársauka. Óheimilt er að eyrnamarka fullvaxið dýr án deyfingar.
  8. gr. Ökumenn skulu sýna dýrum á vegum fyllstu tillitssemi. Verði dýr fyrir
 ökutæki ber stjórnanda þess skylda til að ganga úr skugga um hversu alvarlegt
slysið er og gera viðhlítandi ráðstafanir, þar á meðal þær sem greindar eru í 9.
                           gr., eftir því sem við á.
 9. gr. Verði maður var við að dýr sé sjúkt, lemstrað eða bjargarlaust að öðru
   leyti ber honum að veita því umönnun eftir föngum. Gera skal lögreglu eða
 dýralækni viðvart eins fljótt og unnt er. Náist ekki til þeirra og ætla má að
 sjúkdómur dýrs eða meiðsl séu banvæn er heimilt að deyða dýrið og tilkynna það
                              síðan til lögreglu.
10. gr. Ef dýr strjúka eða sleppa úr haldi skulu eigendur eða umráðamenn þeirra
  þegar gera ráðstafanir til að handsama þau. Lögreglan getur tekið slík dýr í
 vörslu sína. Ef eigandi gefur sig fram skal hann greiða áfallinn kostnað. Hafi
 dýrsins ekki verið vitjað innan einnar viku skal því ráðstafað til nýs ábyrgs
             eiganda, það selt fyrir áföllnum kostnaði eða aflífað.
      Þegar búfé á í hlut skal fara að lögum um búfjárhald, reglum laga um
        afréttamálefni, fjallskil o.fl. og lögum um varnir gegn smitandi
                                búfjársjúkdómum.
11. gr. Við flutning á dýrum skal þess gætt að útbúnaður farartækis sé góður og
   við hæfi hverju sinni og að gott eftirlit sé með dýrunum meðan á flutningi
                                    stendur.
  Umhverfisráðherra setur í reglugerð nánari fyrirmæli um flutning á dýrum að
                        höfðu samráði við yfirdýralækni.

          III. kafli. Dýrahald í atvinnuskyni, annað en í landbúnaði.
     12. gr. Leyfi lögreglustjóra þarf til hvers konar ræktunar, verslunar,
þjálfunar, tamningar, geymslu og leigu dýra í atvinnuskyni sem ekki fellur undir
  búfjárhald. Einnig þarf leyfi lögreglustjóra til að setja á stofn dýragarða,
                halda dýrasýningar og efna til dýrahappdrættis.
Leyfi umhverfisráðherra þarf til að handsama villt dýr fyrir dýragarða eða önnur
                               söfn lifandi dýra.
Umhverfisráðherra setur í reglugerð^1) nánari fyrirmæli um leyfisveitingar skv.
  1. og 2. mgr., þar á meðal að leyfi megi binda þeim skilyrðum sem nauðsynleg
  þykja til að tryggja góða meðferð dýranna, svo sem aðbúnað þeirra, umhirðu,
 viðhlítandi vistarverur og eftirlit með starfseminni. Undanþegnar eru sýningar
                          samkvæmt búfjárræktarlögum.
                          ^1)Rg. 499/1997. Rg. 537/1998.

                    IV. kafli. Aðgerðir á dýrum og aflífun.
    13. gr. Dýralæknum einum er heimilt að framkvæma læknisaðgerðir á dýrum.
     Undanþegnar eru þó minni háttar aðgerðir og lyfjameðferð í samráði við
                                   dýralækni.
     Dýralæknum einum er heimilt að gelda dýr en yfirdýralæknir getur þó í
       undantekningartilvikum veitt þjálfuðum mönnum leyfi til geldinga.
Þegar aðgerð á dýrum er sársaukafull skal ávallt nota deyfilyf eða svæfa dýrið.
  Umhverfisráðherra setur í reglugerð nánari fyrirmæli sem takmarka aðgerðir á
             dýrum sem framkvæmdar eru án læknisfræðilegra ástæðna.
 14. gr. Dýr skulu aflífuð með skjótum og sársaukalausum hætti og eftir því sem
                  unnt er án þess að önnur dýr verði þess vör.
Dýr skulu ávallt svipt meðvitund áður en blóðtæming fer fram. Umhverfisráðherra
  er, að höfðu samráði við yfirdýralækni, heimilt að setja í reglugerð nánari
         fyrirmæli um hvernig staðið skuli að aflífun dýra við slátrun.

                             V. kafli. Dýraveiðar.
 15. gr. Ávallt skal staðið að veiðum þannig að það valdi dýrunum sem minnstum
  sársauka. Skylt er veiðimönnum að gera það sem í þeirra valdi stendur til að
                     aflífa dýr sem þeir hafa veitt áverka.
Við dýraveiðar skal að auki fara að fyrirmælum gildandi laga um vernd, friðun og
                                  veiðar dýra.

                         VI. kafli. Tilraunir á dýrum.
  16. gr. Óheimilt er að nota lifandi dýr við kennslu, tilraunir, rannsóknir,
framleiðslu eða prófun efna eða lyfja og við sjúkdómsgreiningu nema með sérstöku
leyfi tilraunadýranefndar ef slíkri notkun fylgir álag eða þjáning fyrir dýrið.
Einungis má nota lifandi dýr í tilraunum ef ekki eru þekktar aðrar leiðir til að
                            ná sambærilegum árangri.
    Umhverfisráðherra skipar tilraunadýranefnd til fjögurra ára í senn. Einn
fulltrúi er skipaður án tilnefningar og skal hann hafa lokið háskólanámi og hafa
    þekkingu og reynslu á sviði dýratilrauna og einn fulltrúi er skipaður af
Rannsóknastofnun í siðfræði. Auk þeirra á yfirdýralæknir sæti í nefndinni og er
                             hann formaður hennar.
 Gæta skal þess við tilraunir eða aðgerðir á dýrum að þær baki þeim ekki meiri
                         þjáningu en óhjákvæmilegt er.
Tilraunadýranefnd skal tryggja að þeir sem nota dýr í tilraunaskyni hafi hlotið
                   þjálfun og menntun í meðferð tilraunadýra.
Umhverfisráðherra setur í samráði við tilraunadýranefnd reglugerð þar sem kveðið
            er á um meðferð tilraunadýra og eftirlit með tilraunum.

                      VII. kafli. Skipan dýraverndarmála.
  17. gr. Umhverfisráðherra fer með yfirstjórn allra mála er varða dýravernd.
 Dýraverndarráð, skipað af umhverfisráðherra til fjögurra ára í senn, hefur með
höndum eftirlit með framkvæmd laga þessara. Í ráðinu eiga sæti fimm menn. [Einn
         tilnefndur af Bændasamtökum Íslands],^1) einn af Hinu íslenska
    náttúrufræðifélagi, einn af Dýralæknafélagi Íslands og einn af Sambandi
    dýraverndarfélaga Íslands. Umhverfisráðherra skipar einn mann í ráðið án
  tilnefningar og er hann jafnframt formaður. Varamenn skuli skipaðir með sama
                                     hætti.
  Ávallt skal leita umsagna dýraverndarráðs við setningu reglugerða og annarra
   stjórnvaldsfyrirmæla um dýravernd og við leyfisveitingar á grundvelli laga
þessara. Þá ber ráðinu að gera tillögur til ráðherra um allt það sem horfir til
  framdráttar dýravernd í landinu og vera honum til ráðuneytis að öðru leyti.
 Dýraverndarráð skal láta héraðsdýralæknum, lögreglu, ákæruvaldi og dómstólum í
  té umsagnir um málefni er varða dýravernd sé þess óskað. Ráðið skal auk þess
   vinna að því að skilningur og þekking almennings á dýravernd verði aukin.
        Kostnaður við starfsemi dýraverndarráðs greiðist úr ríkissjóði.
                             ^1)[3]L. 73/1996, 29. gr.

            VIII. kafli. Eftirlit með framkvæmd laganna og viðurlög.
  18. gr. Lögreglu ber að hafa eftirlit með aðstæðum og aðbúnaði dýra samkvæmt
 lögum þessum. Leiki grunur á að meðferð á dýrum brjóti gegn lögum ber þeim er
 verða þess varir að tilkynna það lögreglu í viðkomandi umdæmi, héraðsdýralækni
                              eða dýraverndarráði.
Að kröfu héraðsdýralæknis eða fulltrúa dýraverndarráðs er lögreglu skylt að fara
 í fylgd annars hvors þeirra eða beggja á hvern þann stað innan umdæmis þar sem
 dýr eru höfð og kanna aðstæður þeirra og aðbúnað. Eigi er þó heimilt að fara í
  þessum tilgangi inn í íbúðarhús, útihús eða aðra þvílíka staði án samþykkis
  eiganda eða umráðamanns húsnæðisins nema að fengnum dómsúrskurði, sbr. þó 4.
                                      mgr.
 Sé um minni háttar brot að ræða skal lögreglustjóri, ýmist að eigin frumkvæði
 eða samkvæmt kröfu dýraverndarráðs eða héraðsdýralæknis, leggja fyrir eiganda
   eða umsjónarmann dýranna að bæta úr innan tiltekins tíma. Láti eigandi eða
umsjónarmaður ekki skipast við tilmæli skal lögreglustjóri fyrirskipa úrbætur á
       hans kostnað eða beita þeim úrræðum sem mælt er fyrir um í 4. mgr.
    Leiki grunur á að um sé að ræða alvarlegt brot gegn dýraverndarlögum eða
reglugerðum, sem settar eru með stoð í þeim, getur lögregla fyrirvaralaust tekið
dýr úr vörslu eiganda eða umsjónarmanns. Í þessu skyni er lögreglu rétt að fara
inn í íbúðarhús, útihús eða aðra þvílíka staði án dómsúrskurðar ef brýn hætta er
  á að bið eftir úrskurði valdi dýrunum heilsutjóni. Lögreglu ber að tilkynna
lögreglustjóra þessar aðgerðir þegar í stað og skal hann í framhaldi af því, að
fenginni tillögu dýraverndarráðs og umsögn héraðsdýralæknis, ákveða hvort dýrin
 skuli vera áfram í vörslu lögreglu þar til úrbætur hafa verið gerðar eða dómur
fallið, sbr. 6. mgr. Á meðan dýrin eru í vörslu lögreglu er sveitarstjórn skylt
   að útvega geymslustað, fóður og umhirðu fyrir dýrin á kostnað eiganda eða
   umsjónarmanns. Sé sveitarstjórn það af einhverjum ástæðum ókleift og telji
 nauðsynlegt að láta bjóða dýrin upp, selja þau til lífs eða slátrunar eða láta
aflífa þau að öðrum kosti skal eiganda eða umsjónarmanni dýranna þegar tilkynnt
  um þau áform og honum gefinn kostur á, sé það mögulegt, að setja viðhlítandi
 tryggingu fyrir greiðslu á kostnaði við geymslu, fóður og umhirðu fyrir dýrin
                         uns dómur fellur, sbr. 6. mgr.
 Telji lögreglustjóri nauðsynlegt til að stöðva eða fyrirbyggja illa meðferð á
      dýrum getur hann fyrirvaralaust og til bráðabirgða svipt eiganda eða
umsjónarmann heimild til þess að hafa eða sjá um dýr þar til úrbætur hafa verið
      gerðar eða dómur fallið, sbr. 6. mgr., enda hafi dýraverndarráð eða
  héraðsdýralæknir gert tillögu um það. Bráðabirgðaleyfissvipting gildir þótt
       eigandi eða umsjónarmaður flytji dýrin í annað stjórnsýsluumdæmi.
Nú vill eigandi eða umsjónarmaður dýra ekki hlíta þeim aðgerðum eða ákvörðunum,
sem fyrir er mælt í 4. og 5. mgr., og getur hann þá borið ágreiningsefnið undir
 dómara, hvort sem er sérstaklega eða í opinberu máli sem höfðað kann að vera á
hendur honum. Slíkt frestar þó ekki aðgerðum eða framkvæmd ákvarðana skv. 4. og
                                    5. mgr.
Lögreglustjórar úrskurða hvort eigandi eða umsjónarmaður dýra skuli bera útgjöld
 skv. 2. og 4. mgr. og hve há þau skuli vera. Þeir úrskurðir eru aðfararhæfir.
19. gr. Brot gegn lögum þessum eða reglugerðum, sem settar eru með stoð í þeim,
   varða sektum eða [fangelsi allt að einu ári].^1) Ef brot er stórfellt eða
            ítrekað getur það varðað fangelsi allt að tveimur árum.
      Hlutdeild í brotum og tilraun til brota á lögum þessum er refsiverð.
                            ^1)[4]L. 82/1998, 212. gr.
20. gr. Hafi maður gerst sekur um stórfellt eða ítrekað brot á lögum þessum eða
reglugerðum, sem settar eru með stoð í þeim, má svipta hann með dómi heimild til
  að hafa dýr í umsjá sinni, versla með þau eða sýsla með þau með öðrum hætti.
Heimildarsvipting getur lotið að dýrum almennt eða einstökum tegundum og staðið
 tiltekið tímabil eða ævilangt. Heimildarsviptingu má beita gagnvart ósakhæfum
 manni. Ákæruvaldið getur haft uppi kröfu um heimildarsviptingu í opinberu máli
hvort sem krafist er refsingar á hendur sakborningi eða ekki. Sá sem sviptur er
 heimild samkvæmt þessari málsgrein og skeytir ekki dómi um heimildarsviptingu
                               skal sæta sektum.
21. gr. Foreldrum eða öðrum forráðamönnum barna er skylt að sjá til þess að þau
börn, sem þau hafa forráð fyrir, hlýðnist fyrirmælum þessara laga. Brjóti barn,
 yngra en 16 ára, gegn lögum þessum og brotið er framið með vitund foreldra eða
forráðamanna skal þeim refsað fyrir brotið ef sannað er að þeir hafi vanrækt að
                             koma í veg fyrir það.
  22. gr. Um rannsókn og meðferð mála út af brotum á lögum þessum fer samkvæmt
                        lögum um meðferð opinberra mála.

                 IX. kafli. Gildistaka og stjórnvaldsfyrirmæli.
23. gr. Umhverfisráðherra setur reglugerðir samkvæmt lögum þessum enda séu þær í
  samræmi við milliríkjasamninga sem Ísland er aðili að. Reglugerðir og önnur
  stjórnvaldsfyrirmæli um dýravernd, sem sett hafa verið fyrir gildistöku laga
þessara, halda gildi sínu að svo miklu leyti sem þau brjóta ekki í bága við lög
             þessi uns ný stjórnvaldsfyrirmæli hafa verið sett.^1)
    ^1)Rg. 158/1957, rg. 127/1958, sbr. 232/1968, rg. 77/1973 og rg. 125/1986.
                          Rg. 635/1996. Rg. 499/1997.
                  24. gr. Lög þessi öðlast gildi 1. júlí 1994.

References

   Visible links
   1. http://www.althingi.is/dba-bin/lawformpr.pl?lnr=1994015
   2. file://1991046.html#g7
   3. file:///altext/stjt/1996.073.html
   4. file:///altext/stjt/1998.082.html
