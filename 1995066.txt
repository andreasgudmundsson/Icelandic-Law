
   --------------------------------------------------------------------------

                               Lög um grunnskóla

                              1995 nr. 66 8. mars

   --------------------------------------------------------------------------

 Tóku gildi 13. mars 1995, komu til framkvæmda skv. fyrirmælum í 57. gr. Breytt
með [2]l. 77/1996 (tóku gildi 19. júní 1996; komu til framkvæmda skv. fyrirmælum
í 6. gr.), [3]l. 11/1997 (tóku gildi 26. mars 1997), [4]l. 104/1999 (tóku gildi
          30. des. 1999) og [5]l. 48/2001 (tóku gildi 13. júní 2001).

                       I. kafli. Markmið og skólaskylda.
   1. gr. Sveitarfélögum er skylt að halda skóla fyrir öll börn og unglinga á
  aldrinum 6 til 16 ára eftir því sem nánar segir í lögum þessum. Skóli þessi
nefnist grunnskóli. Öllum börnum og unglingum á framangreindum aldri er skylt að
      sækja skóla en frá því má þó veita undanþágu, sbr. 5., 7. og 8. gr.
Þegar tilgreindur er aldur nemenda í lögum þessum miðast hann við það almanaksár
                        er nemandinn nær nefndum aldri.
2. gr. Hlutverk grunnskólans, í samvinnu við heimilin, er að búa nemendur undir
líf og starf í lýðræðisþjóðfélagi sem er í sífelldri þróun. Starfshættir skólans
skulu því mótast af umburðarlyndi, kristilegu siðgæði og lýðræðislegu samstarfi.
 Skólinn skal temja nemendum víðsýni og efla skilning þeirra á kjörum fólks og
      umhverfi, á íslensku þjóðfélagi, sögu þess og sérkennum og á skyldum
                        einstaklingsins við samfélagið.
 Grunnskólinn skal leitast við að haga störfum sínum í sem fyllstu samræmi við
eðli og þarfir nemenda og stuðla að alhliða þroska, heilbrigði og menntun hvers
                                    og eins.
Grunnskólinn skal veita nemendum tækifæri til að afla sér þekkingar og leikni og
 temja sér vinnubrögð sem stuðli að stöðugri viðleitni til menntunar og þroska.
 Skólastarfið skal því leggja grundvöll að sjálfstæðri hugsun nemenda og þjálfa
                      hæfni þeirra til samstarfs við aðra.
                      3. gr. Grunnskóli er tíu ára skóli.
                      Hver grunnskóli skal vera einsetinn.
       Hverjum grunnskóla má skipa í einingar með ákvörðun hlutaðeigandi
                                sveitarstjórna.
 4. gr. Í strjálbýli skal miðað við heimanakstur nemenda þar sem því verður við
                            komið en ekki heimavist.
Börn yngri en tíu ára skulu ekki dveljast í heimavist nema sérstakar ástæður séu
                                  fyrir hendi.
       Sveitarstjórn er heimilt að koma á fót skólaseljum frá aðalskóla.
         Í grunnskóla skulu nemendur eiga kost á málsverði á skólatíma.
5. gr. Sveitarstjórn getur borið fram við menntamálaráðuneytið rökstudda beiðni
 um tímabundna undanþágu frá því að uppfylla að fullu ákvæði 1. og 26. gr. laga
þessara um skólaskyldu og skólatíma. Menntamálaráðuneytið úrskurðar hvort eða að
                  hvað miklu leyti slík undanþága skuli veitt.
  6. gr. Forráðamaður skólaskylds barns ber ábyrgð á að það innritist í skóla
 þegar það kemst á skólaskyldualdur og sæki skóla. Verði misbrestur á skólasókn
  skólaskylds barns, án þess að veikindi eða aðrar gildar ástæður hamli, skal
                      skólastjóri leita leiða til úrbóta.
 Takist það ekki vísar skólastjóri málinu til úrlausnar skólanefndar sem leitar
  lausna á því að fenginni umsögn frá sérfræðiþjónustu á vegum sveitarfélaga.
 Finnist enn ekki úrlausn getur hvor aðili, forráðamaður eða skólanefnd, vísað
  málinu til menntamálaráðuneytis sem leitar úrlausnar og getur úrskurðað með
                           hvaða hætti úr skuli bætt.
           7. gr. Undanþegin því að sækja grunnskóla skv. 1. gr. eru:
              a. börn sem sækja viðurkennda einkaskóla, sbr. 56. gr.,
    b. börn sem búa í skólahverfum sem fengið hafa undanþágu skv. 5. gr. að því
                       leyti sem undanþágan kveður á um.
  8. gr. Sæki forráðamaður skólaskylds barns um tímabundna undanþágu þess frá
    skólasókn er skólastjóra heimilt að veita slíka undanþágu í samráði við
umsjónarkennara telji hann til þess gildar ástæður. Forráðamaður skal þá sjá til
þess að nemandinn vinni upp það sem hann kann að missa úr námi meðan á undanþágu
                                    stendur.

                        II. kafli. Stjórnun grunnskóla.
 9. gr. Menntamálaráðherra fer með yfirstjórn þeirra málefna sem lög þessi taka
   til og hefur eftirlit með því að sveitarfélög uppfylli þær skyldur sem lög
        þessi, reglugerðir við þau og aðalnámskrá grunnskóla kveða á um.
     Ráðuneytið skal fylgjast með að allir grunnskólar landsins eigi kost á
 sérfræðiþjónustu og að nemendur, sem ekki geta notið kennslu með fullnægjandi
               hætti í almennum grunnskóla, fái kennslu við hæfi.
   Menntamálaráðuneytið annast söfnun og dreifingu upplýsinga um skólahald og
                         skólastarf á grunnskólastigi.
Menntamálaráðherra gerir Alþingi grein fyrir framkvæmd skólastarfs í grunnskólum
                         landsins á þriggja ára fresti.
 10. gr. Allur rekstur almennra grunnskóla er á ábyrgð og kostnað sveitarfélaga
  frá þeim tíma sem lög þessi koma að fullu til framkvæmda sé ekki sérstaklega
  kveðið á um annað. Sveitarstjórn skal gera menntamálaráðuneytinu árlega eða
  oftar, sé þess krafist, grein fyrir framkvæmd skólahalds í skólahverfi sínu.
 Menntamálaráðherra getur sett í reglugerð^1) nánari ákvæði um upplýsingaskyldu
                       sveitarfélaga varðandi skólahald.
 [Samband íslenskra sveitarfélaga hefur frumkvæði að lausn málefna grunnskólans
sem varða fleiri en eitt sveitarfélag, ef þeim er ekki skipað með öðrum hætti í
               lögum, reglugerðum eða með samkomulagi aðila.]^2)
    ^1)[6]Rg. 384/1996. ^2)[7]L. 77/1996, 1. gr. Ákvæðið komi til endurskoðunar
                         eigi síðar en 1. janúar 1999.
  11. gr. Skólahverfi er sú eining sem stendur að einum grunnskóla eða fleiri.
Sveitarfélög geta sameinast um rekstur grunnskóla og mynda þá eitt skólahverfi.
Sveitarfélag, sem rekur tvo eða fleiri grunnskóla, telst eitt skólahverfi. Þó er
 heimilt að skipta sveitarfélagi í fleiri skólahverfi samkvæmt nánari ákvörðun
 sveitarstjórnar. Sveitarfélag getur átt aðild að fleiri en einu skólahverfi ef
  börn og unglingar á skólaskyldualdri úr því sveitarfélagi eiga skólasókn til
                        tveggja eða fleiri skólahverfa.
   Þar sem sveitarfélög sameinast um rekstur grunnskóla eða hluta hans skulu
viðkomandi sveitarstjórnir gera með sér samning um stofnun skólans, rekstur hans
og hvernig kostnaði skuli skipt milli aðila. Í samningnum skal m.a. kveðið á um
   hvernig haga skuli ráðningum starfsmanna, hjá hvaða sveitarfélagi þeir eru
    ráðnir, svo og hvernig endurgreiðslu annarra rekstraraðila á hlutdeild í
                           launakostnaði skuli hagað.
 [Sveitarfélag getur falið byggðasamlagi um rekstur grunnskóla þau réttindi og
          skyldur sem á sveitarfélagi hvíla samkvæmt lögum þessum.]^1)
                             ^1)[8]L. 77/1996, 2. gr.
12. gr. Í hverju skólahverfi skal vera skólanefnd sem fer með málefni grunnskóla
  eftir því sem lög og reglugerðir ákveða og sveitarstjórn eða sveitarstjórnir
                              kunna að fela henni.
Skólanefnd skal sjá um að öll skólaskyld börn í skólahverfinu njóti lögboðinnar
 fræðslu. Hún skal staðfesta áætlun um starfstíma nemenda ár hvert og fylgjast
    með framkvæmd náms og kennslu í skólahverfinu. Í sveitarfélögum þar sem
   skólahverfi eru fleiri en eitt skal áætlun um starfstíma nemenda jafnframt
staðfest af viðkomandi sveitarstjórn. [Skólanefnd gerir tillögur til skólastjóra
 og/eða sveitarstjórnar um umbætur í skólastarfi.]^1) Jafnframt skal skólanefnd
            stuðla að tengslum og samstarfi leikskóla og grunnskóla.
   Skólanefnd fylgist með og stuðlar að því að skólum sé tryggður aðgangur að
   sérfræðiþjónustu og að jafnan sé fyrir hendi fullnægjandi húsnæði og annar
   aðbúnaður, þar með talin útivistar- og leiksvæði nemenda. Skólanefnd ásamt
  skólastjóra lítur eftir að uppfylltar séu kröfur laga og reglugerða á þessu
            sviði og gerir tillögur til sveitarstjórnar um úrbætur.
                             ^1)[9]L. 48/2001, 1. gr.
13. gr. Skólanefnd skal kosin af hlutaðeigandi sveitarstjórn eða sveitarstjórnum
   í upphafi hvers kjörtímabils. Um kosningu í skólanefnd og starfshætti fer
   samkvæmt [10]sveitarstjórnarlögum, nr. 8/1986,^1) og samþykktum viðkomandi
                                 sveitarfélags.
   Varamenn í skólanefndum skulu jafnmargir aðalmönnum og kosnir á sama hátt.
  Þar sem fleiri en eitt sveitarfélag standa saman að rekstri grunnskóla, eða
     hluta hans, skal setja í stofnsamning ákvæði um aðild hvers og eins að
                                  skólanefnd.
        Fulltrúar kennara, skólastjóra og foreldra eiga rétt til setu á
                skólanefndarfundum með málfrelsi og tillögurétt.
 Grunnskólakennarar í skólahverfinu kjósa úr sínum hópi fulltrúa til að starfa
með skólanefnd. Þar sem stöðugildi við grunnskóla í skólahverfi eru 15 eða færri
skal kjörinn einn kennarafulltrúi en tveir þar sem stöðugildi eru 16 eða fleiri.
             Varamenn kennarafulltrúa skulu jafnmargir aðalmönnum.
    Skólastjóri, eða aðstoðarskólastjóri í forföllum hans, á rétt til setu á
  skólanefndarfundum þegar fjallað er sérstaklega um málefni viðkomandi skóla.
   Foreldrafélag, eða samtök foreldra í skólahverfinu, kýs úr sínum hópi einn
            fulltrúa til að starfa með skólanefnd og einn varamann.
                               ^1)Nú [11]l. 45/1998.
 14. gr. [Skólastjóri er forstöðumaður grunnskóla, stjórnar honum, veitir honum
   faglega forustu og ber ábyrgð á starfi skólans gagnvart sveitarstjórn.]^1)
              Skólastjóri sér um að skólanámskrá skólans sé gerð.
Skólastjóri boðar til kennarafundar svo oft sem þurfa þykir en þó eigi sjaldnar
en einu sinni í mánuði. Kennarafundi skulu sækja kennarar og aðrir sérfræðingar
 skóla. Auk þess skal boða til slíks fundar ef þriðjungur kennara skólans æskir
                                     þess.
     Í skólum, þar sem kennslumagn nemur átta fullum stöðum eða fleiri auk
  skólastjóra, kjósa kennarar þriggja manna kennararáð sem í umboði kennara er
 skólastjóra til ráðuneytis um stjórn skólans. Í öðrum skólum fer kennarafundur
                           með hlutverk kennararáðs.
Skólastjóri skal a.m.k. tvisvar á ári boða til sameiginlegs fundar kennararáðs,
  foreldraráðs og nemendaráðs til þess að veita upplýsingar um skólastarfið og
                        fjalla um málefni þessara ráða.
                             ^1)[12]L. 48/2001, 2. gr.
15. gr. Starfsmönnum skóla er skylt að efla samstarf skóla og heimila, m.a. með
því að miðla fræðslu um skólamál til foreldra og veita upplýsingar um starfið í
                                   skólanum.
Foreldrar barna í grunnskóla geta ákveðið að stofna samtök foreldra við skólann
    í þeim tilgangi að styðja skólastarfið og efla tengsl heimila og skóla.
   Skólastjóri skal boða til stofnfundar slíkra samtaka óski foreldrar þess.
                        Samtökin setja sér starfsreglur.
 16. gr. Við hvern grunnskóla skal starfa foreldraráð og er skólastjóri ábyrgur
                              fyrir stofnun þess.
 Í foreldraráði sitja þrír foreldrar sem ekki eru starfsmenn skólans. Foreldrar
      við grunnskóla velja fulltrúa í foreldraráð til tveggja ára í senn.
     Foreldraráð fjallar um og gefur umsögn til skólans og skólanefndar um
 skólanámskrá og aðrar áætlanir sem varða skólahaldið, fylgist með að áætlanir
              séu kynntar foreldrum, svo og með framkvæmd þeirra.
  Skólastjóri starfar með foreldraráði og veitir því upplýsingar um starfið í
                                   skólanum.
 Óski foreldrar þess er skóla heimilt, með rökstuddri greinargerð, að sækja um
   undanþágu frá ákvæði greinar þessarar til menntamálaráðuneytisins. Gildar
   ástæður þurfa að vera fyrir undanþágu, svo sem ef skóli er mjög fámennur.
 17. gr. Nemendum grunnskóla er heimilt að stofna nemendaráð sem vinnur m.a. að
félags-, hagsmuna- og velferðarmálum þeirra. Skólastjóri felur einum af kennurum
                         skólans að aðstoða nemendaráð.
              Nemendaráð hvers skóla skal setja sér starfsreglur.

                           III. kafli. Skólahúsnæði.
    18. gr. Gerð skólamannvirkja er undirbúin af sveitarstjórn í samráði við
                                  skólanefnd.
Stofnkostnaður grunnskóla greiðist af sveitarfélögum. Í hverju skólahverfi skal
vera skólahúsnæði sem fullnægir þörfum grunnskóla við þær aðstæður sem þar eru.
    Við gerð eða breytingar skólamannvirkja skal m.a. tekið tillit til hvort
   nemendur ganga til skóla, er ekið þangað daglega, búa þar í heimavist eða
                            fyrirkomulag er blandað.
 19. gr. Í skólahúsi skal, auk kennsluaðstöðu fyrir allar námsgreinar, gera ráð
  fyrir skólasafni; aðstöðu fyrir nemendur til náms, annarra starfa og hvíldar
 utan kennslustunda; aðgengi og aðstöðu fatlaðra; aðstöðu til sérfræðiþjónustu
 við nemendur; aðstöðu til að neyta málsverðar; snyrtiherbergjum; vinnuaðstöðu
 fyrir kennara, skólastjórnendur og aðra starfsmenn skólans; íþróttaaðstöðu og
     aðstöðu fyrir almenna félagsstarfsemi nemenda og öðru því er lög þessi
   tilgreina. Ef henta þykir má nýta aðstöðu í nágrenni skóla fyrir einstakar
                           greinar, svo sem íþróttir.
Við gerð heimavista skal kappkostað að þær minni sem mest á venjulegt heimili og
 þannig sé gengið frá að nemendur geti jafnan náð til umsjónarmanns heimavista.
  20. gr. Við undirbúning að nýbyggingu og endurbótum grunnskólahúsnæðis skal
    farið að reglugerð^1) er menntamálaráðherra setur í samráði við Samband
       íslenskra sveitarfélaga og kveður á um lágmarks aðstöðu og búnað.
                       Sveitarstjórn ákveður nafn skóla.
                               ^1)[13]Rg. 519/1996.
    21. gr. Sveitarfélögum er skylt að annast og kosta viðhald skólahúsa og
           endurnýjun og viðhald búnaðar þeirra á fullnægjandi hátt.
Ákvæði þessarar greinar gilda einnig um þau skólahús er byggð voru sameiginlega
  af ríki og sveitarfélögum og eiga sveitarfélög ekki kröfur á ríkissjóð vegna
          viðhalds þessara mannvirkja. Verði húsnæði, er byggt var með
      stofnkostnaðarframlagi úr ríkissjóði, ráðstafað til annarra nota en
  grunnskólahalds skal samið um uppgjör þess eignarhluta er þannig myndaðist.
         Náist ekki samkomulag skal eignin metin af dómkvöddum mönnum.
 [Eignarhlut ríkisins í skólahúsnæði skal afskrifa í 15 jöfnum áföngum og hann
     þannig yfirfærður til þeirra sveitarfélaga sem annast og kosta viðhald
húsnæðisins. Skal það gert með því að lækka í lok hvers árs eignarhlut ríkisins,
 eins og hann er skráður hjá Fasteignamati ríkisins 1. ágúst 1996, um 6^2/3%, í
  fyrsta skipti 31. desember 1996. Jafnframt hækki eignarhlutur sveitarfélaga
                                  samsvarandi.
Verði breyting á verkaskiptingu ríkis og sveitarfélaga þannig að skólahúsnæði er
ráðstafað til rekstrar á vegum ríkisins skal samsvarandi yfirfærsla á eignarhlut
       sveitarfélags eiga sér stað á 15 árum frá sveitarfélagi til ríkis.
       Ákvæði þessarar greinar eiga þó ekki við um húsnæði og aðstöðu sem
framhaldsskólar hafa afnot af, svo sem íþróttahús og önnur íþróttamannvirki. Enn
   fremur eru undanskildir skólastjóra- og kennarabústaðir, óbyggðar lóðir og
                                 landréttindi.
Menntamálaráðherra setur nánari ákvæði um framkvæmd þessarar greinar í reglugerð
           að höfðu samráði við Samband íslenskra sveitarfélaga.]^1)
                             ^1)[14]L. 77/1996, 3. gr.
  22. gr. Dagleg umsjón og umráð skólamannvirkja, þar á meðal skólastjóra- og
 kennarabústaða sem eru sameign ríkis og sveitarfélaga eða í eigu sveitarfélaga
        einna, skulu vera í höndum skólastjóra í umboði sveitarstjórnar.
   Sveitarstjórn er heimilt að ráðstafa skólahúsnæði öllu eða hluta þess til
 æskulýðsstarfsemi, íþróttastarfsemi eða almennrar félagsstarfsemi í þágu íbúa
   byggðarlagsins. Slíkt er þó aðeins heimilt að það raski í engu skólahaldi,
         félagslífi nemenda eða annarri lögbundinni notkun húsnæðisins.
  Að fenginni umsögn hlutaðeigandi skólanefndar getur sveitarstjórn ákveðið að
        skólahúsnæði sé utan venjulegs skólatíma notað til gistingar og
       veitingareksturs. Tekjur af eignum skólans renna til sveitarsjóðs.

                       IV. kafli. Starfsfólk grunnskóla.
      23. gr. Við hvern grunnskóla skal vera skólastjóri sem ráðinn er af
  sveitarstjórn að fenginni umsögn skólanefndar. Við ráðningu skólastjóra skal
       tekið mið af menntun umsækjanda og starfsreynslu. Skólastjóri við
                heimavistarskóla er jafnframt heimavistarstjóri.
    Í grunnskóla þar sem starfa 12 starfsmenn eða fleiri í fullu starfi, auk
  skólastjóra, skal sveitarstjórn ráða aðstoðarskólastjóra að fenginni tillögu
 skólastjóra. Aðstoðarskólastjóri er staðgengill skólastjóra. Í skólum þar sem
 starfa færri en 12 starfsmenn ákveður skólastjóri í upphafi skólaárs í samráði
   við kennarafund og skólanefnd hver af föstum kennurum skólans skuli annast
                         skólastjórn í forföllum hans.
   Um ráðningu kennara og annarra starfsmanna fer eftir ákvæðum í samþykkt um
      stjórn sveitarfélags. Séu þar eigi sérstök ákvæði þessa efnis gefur
  sveitarstjórn eða byggðarráð fyrirmæli til skóla um hvernig staðið skuli að
                             ráðningu starfsmanna.
Við ráðningu kennara og skólastjóra skal gæta ákvæða gildandi laga um lögverndun
       á starfsheiti og starfsréttindum grunnskólakennara og skólastjóra.
      24. gr. Fyrir hverja bekkjardeild eða námshóp skal skólastjóri velja
umsjónarkennara. Umsjónarkennari fylgist náið með námi nemenda sinna og þroska,
 leiðbeinir þeim í námi og starfi, aðstoðar og ráðleggur þeim um persónuleg mál
              og stuðlar að því að efla samstarf skóla og heimila.
                                      ^1)
                             ^1)[15]L. 48/2001, 3. gr.
       25. gr. [Sveitarstjórnir skulu greiða upphæð er svarar til 1,3% af
  dagvinnulaunum kennara og skólastjóra í sveitarfélaginu í sérstakan sjóð er
  Samband íslenskra sveitarfélaga annast rekstur á og varðveitir.]^1) Úr sjóði
 þessum skulu greidd laun kennara og skólastjóra við grunnskóla vegna námsleyfa
   allt að einu ári. Heimilt er að veita úr sjóðnum ferðastyrki og styrki til
                              viðbótar námsleyfi.
  Sjóðnum stjórnar fimm manna stjórn. Heildarsamtök kennara á skyldunámsstigi
skulu tilnefna tvo stjórnarmenn en stjórn Sambands íslenskra sveitarfélaga þrjá.
                     Varamenn skulu valdir með sama hætti.
Stjórn sjóðsins metur umsóknir um framlög úr sjóðnum og ákveður árlega úthlutun.
            Úthlutun skal lokið eigi síðar en 1. desember ár hvert.
  Samband íslenskra sveitarfélaga annast og kostar skrifstofuhald fyrir stjórn
       sjóðsins og skulu endurskoðaðir reikningar hans birtir árlega með
                         rekstrarreikningi sambandsins.
   Öllum tekjum sjóðsins skal varið til greiðslu á launum vegna námsleyfa og
 styrkveitinga, sbr. 1. mgr. Tilnefningaraðilar greiða kostnað af öllum störfum
                          fulltrúa sinna í sjóðstjórn.
             Stjórn sjóðsins setur sér starfsreglur og birtir þær.
                             ^1)[16]L. 11/1997, 1. gr.

                        V. kafli. Starfstími grunnskóla.
26. gr. [Starfstími nemenda í grunnskóla skal á hverju skólaári vera að lágmarki
          níu mánuðir. Kennsludagar skulu ekki vera færri en 170.]^1)
    Með hliðsjón af atvinnuháttum og aðstæðum í einstökum skólahverfum getur
   menntamálaráðherra veitt tímabundna undanþágu frá framangreindum ákvæðum.
                             ^1)[17]L. 48/2001, 4. gr.
27. gr. Kennsludagur grunnskólanemenda skal hefjast að morgni og vera samfelldur
með eðlilegum stundahléum og matarhléi. Stundahlé í grunnskóla skulu að lágmarki
   vera 15 mínútur á móti hverjum 100 mínútum sem kenndar eru og matarhlé að
                              lágmarki 30 mínútur.
    Vikulegur kennslutími hvers nemanda í grunnskóla skal að lágmarki vera:
                   1200 mínútur (30 kennslustundir) í 1.4. bekk
                   1400 mínútur (35 kennslustundir) í 5.7. bekk
                  1480 mínútur (37 kennslustundir) í 8.10. bekk
Við ákvörðun daglegs og vikulegs starfstíma nemenda í grunnskóla skal þess gætt
 að í heild fari hann ekki fram yfir hæfilegt vinnuálag miðað við aldur nemenda
                                   og þroska.
 Skólastjóri ákveður lengd kennslustunda í samráði við kennararáð/kennarafund.
          Meðallengd kennslustunda í grunnskóla skal vera 40 mínútur.
    Sveitarstjórn getur boðið grunnskólanemendum lengda viðveru utan daglegs
                                  kennslutíma.
  28. gr. [Í grunnskóla skal miðað við að jólaleyfi nemenda sé frá og með 21.
   desember til og með 3. janúar og páskaleyfi frá pálmasunnudegi til og með
  þriðjudegi eftir páska. Heimilt er að víkja frá þessu ákvæði í skólanámskrá,
   enda sé þess gætt að hvíldartími nemenda sé ekki skertur á skólaárinu.]^1)
                             ^1)[18]L. 48/2001, 5. gr.

                     VI. kafli. Námskrár og kennsluskipan.
29. gr. Menntamálaráðherra setur grunnskólum aðalnámskrá. Í henni er m.a. kveðið
      nánar á um uppeldishlutverk grunnskólans og meginstefnu í kennslu og
         kennsluskipan í samræmi við hlutverk grunnskólans, sbr. 2. gr.
                    Í starfi skólans skal leggja áherslu á:
                   að efla sjálfsvitund og félagsvitund nemenda,
      að stuðla að líkamlegri og andlegri velferð, heilbrigðum lífsháttum og
                     ábyrgri umgengni við líf og umhverfi,
     þjálfun í íslensku í öllum námsgreinum og leikræna og listræna tjáningu,
     hæfni nemenda til að skilja orsakasamhengi og draga rökréttar ályktanir,
     skilning og frjótt, skapandi starf og jafnvægi milli bóklegs og verklegs
                                     náms,
                   að nýta leiki barna sem náms- og þroskaleið,
         að námið nýtist nemendum í daglegu lífi, frekara námi og starfi,
    að búa bæði kynin jafnt undir virka þátttöku í samfélaginu, fjölskyldulífi
                                og atvinnulífi,
          margvíslegar leiðir við öflun þekkingar með notkun tæknimiðla,
                   upplýsingatækni, safna- og heimildavinnu,
         náms- og starfsfræðslu, kynningu á atvinnulífi og námsleiðum til
                       undirbúnings náms- og starfsvals.
  Við setningu aðalnámskrár, skipulagningu náms og kennslu og við gerð og val
námsgagna skal þess sérstaklega gætt að allir nemendur fái sem jöfnust tækifæri
                             til náms, sbr. 2. gr.
Markmið náms og kennslu og starfshættir grunnskóla skulu vera þannig að komið sé
   í veg fyrir mismunun vegna uppruna, kyns, búsetu, stéttar, trúarbragða eða
                                   fötlunar.
Í öllu skólastarfi skal tekið mið af mismunandi persónugerð, þroska, hæfileikum,
                         getu eða áhugasviðum nemenda.
   30. gr. Í aðalnámskrá^1) skal kveðið á um meginmarkmið náms og kennslu. Í
  aðalnámskrá skal tilgreina kjarnagreinar og kveða á um uppbyggingu og skipan
   náms í grunnskóla, svo og hlutfallslega skiptingu tíma milli námssviða og
          námsgreina. Þess skal gætt að námið verði sem heildstæðast.
Í aðalnámskrá skal setja ákvæði um inntak og skipulag náms á þeim sviðum sem hér
                                  verða talin:
                                   a. íslenska,
                                  b. stærðfræði,
       c. erlend tungumál, þ.e. enska og danska (eða annað Norðurlandamál),
                             d. listir og verkmenntir,
                    e. náttúrufræði, umhverfis- og tæknimennt,
                                 f. heimilisfræði,
                                 g. skólaíþróttir,
                               h. samfélagsgreinar,
                  i. kristin fræði, siðfræði og trúarbragðafræði.
                        ^1)Augl. 437/1996. Augl. 163/1999.
   31. gr. Í hverjum skóla skal árlega gefa út skólanámskrá og er skólastjóri
     ábyrgur fyrir gerð hennar. Skólanámskrá er unnin af kennurum skólans.
 Skólanámskrá er nánari útfærsla á aðalnámskrá og tekur mið af sérstöðu skólans
   og aðstæðum. Hún er starfsáætlun skóla þar sem m.a. skal gerð grein fyrir
 skólatíma, skóladagatali, kennsluskipan, markmiðum og inntaki náms, námsmati,
 mati á skólastarfi, slysavörnum, félagslífi í skólanum og öðru því sem varðar
 starfsemi skólans. Skólanámskrá skal lögð fyrir skólanefnd og foreldraráð til
                               umsagnar ár hvert.
  32. gr. Í 9. og 10. bekk mega námsgreinar vera að hluta frjálst val nemenda.
     Verja má allt að þriðjungi námstímans í valgreinar. Heimilt er að meta
 tímabundna þátttöku í atvinnulífi sem nám, enda sé það skipulagt í samráði við
                                    skólann.
            Menntamálaráðherra setur nánari reglur^1) um valgreinar.
                               ^1)[19]Rg. 387/1996.
33. gr. Kennsla í skyldunámi í opinberum grunnskólum skal veitt nemendum þeim að
   kostnaðarlausu og er óheimilt að krefja nemendur eða forráðamenn þeirra um
 greiðslur fyrir kennslu, námsgögn eða annað efni er nemendum er gert skylt að
       nota í námi sínu og samrýmist ákvæðum laga þessara og aðalnámskrá.
Ríkinu er skylt að leggja til og kosta kennslu- og námsgögn er fullnægja ákvæðum
                                 aðalnámskrár.
  Opinberum aðilum er ekki skylt að leggja nemendum til gögn til persónulegra
                        nota, svo sem ritföng og pappír.
Námsgagnastofnun skal tryggja að ætíð sé völ á námsbókum og öðrum námsgögnum sem
 standast kröfur gildandi laga og aðalnámskrár, annaðhvort með eigin útgáfu eða
    útvegun frá öðrum aðilum. Menntamálaráðherra setur í reglugerð ákvæði um
endurgjaldslausa úthlutun námsgagna til nemenda í skyldunámi að fengnum tillögum
                               námsgagnastjórnar.
Ef vafi leikur á að námsgögn uppfylli skilyrði gildandi laga og aðalnámskrár má
            vísa til menntamálaráðuneytisins sem úrskurðar í málinu.
    Menntamálaráðherra setur í reglugerð nánari ákvæði um framkvæmd greinar
                                   þessarar.
    34. gr. Í öllum grunnskólum skal nemendum gefinn kostur á að taka þátt í
tómstunda- og félagsstarfi á vegum skólans. Tómstunda- og félagsstarf getur bæði
           verið liður í daglegu starfi og utan venjulegs skólatíma.
Í félagsstarfi skal m.a. að því stefnt að nemendur verði færir um að taka að sér
                        félagsleg störf í þjóðfélaginu.

                    VII. kafli. Réttindi og skyldur nemenda.
35. gr. Börnum og unglingum er skylt að sækja grunnskóla fái þau ekki hliðstæða
            kennslu annars staðar, sbr. 7. og 56. gr. þessara laga.
Skólaskylda barns hefst við upphaf skólaárs á því almanaksári sem barnið verður
sex ára. Foreldrar eða forráðamenn barns geta sótt um eða samþykkt að það hefji
skólagöngu fyrr eða síðar en segir í lögum þessum um skólaskyldu sex ára barna.
   Skólastjóri getur veitt slíka heimild að fenginni umsögn sérfræðiþjónustu.
Ljúki nemandi öllu námi grunnskóla með tilskildum árangri á skemmri tíma en tíu
                     árum telst hann hafa lokið skyldunámi.
   Foreldrar eða forráðamenn geta sótt um eða samþykkt að skólastjóri heimili
 nemanda að hverfa frá grunnskólanámi að loknum 9. bekk í allt að eitt ár vegna
 þátttöku í atvinnulífi og lýkur nemandi þá grunnskólanámi síðar. Heimilt er að
    meta þessa þátttöku nemanda í atvinnulífi til jafns við nám í tilteknum
                            valgreinum 10. bekkjar.
   Menntamálaráðherra er heimilt að veita nemanda undanþágu frá skyldunámi í
tiltekinni námsgrein ef gild rök mæla með því. Enn fremur er ráðherra heimilt að
      viðurkenna nám utan grunnskóla sem jafngildi náms í skyldunámsgrein.
  36. gr. Nemendur, sem hafa annað móðurmál en íslensku, eiga rétt á sérstakri
                              kennslu í íslensku.
[Heimilt er að veita þessum nemendum undanþágu frá því að þreyta samræmt próf í
   íslensku í 4. og 7. bekk. Jafnframt er heimilt að veita nemendum með annað
móðurmál en íslensku undanþágu frá því að þreyta samræmt próf í stærðfræði í 4.
          og 7. bekk hafi þeir dvalið skemur á landinu en eitt ár.]^1)
     Menntamálaráðherra setur nánari reglur^2) um kennslu þessara nemenda.
                  ^1)[20]L. 48/2001, 6. gr. ^2)[21]Rg. 391/1996.
       37. gr. Börn og unglingar, sem eiga erfitt með nám sökum sértækra
  námsörðugleika, tilfinningalegra eða félagslegra örðugleika og/eða fötlunar,
   sbr. [22]2. gr. laga nr. 59/1992, eiga rétt á sérstökum stuðningi í námi.
  Kennslan getur verið einstaklingsbundin eða farið fram í hópi innan eða utan
              almennra bekkjardeilda, í sérdeildum eða í sérskóla.
 Meginstefnan skal vera sú að kennslan fari fram í heimaskóla. Telji foreldrar
barns eða forráðamenn, kennarar eða aðrir sérfræðingar að barnið fái ekki notið
kennslu við sitt hæfi í heimaskóla geta forráðamenn sótt um skólavist fyrir það
                                  í sérskóla.
  Menntamálaráðherra setur í reglugerð^1) nánari ákvæði um framkvæmd þessarar
                                    greinar.
                               ^1)[23]Rg. 389/1996.
38. gr. Sveitarfélög skulu annast rekstur sérdeilda/sérskóla fyrir nemendur sem
  ekki geta notið kennslu við hæfi í almennri bekkjardeild grunnskóla. Þeim er
                                     ætlað:
       að veita nemendum sérhæft námsumhverfi í lengri eða skemmri tíma,
     að veita starfsfólki almennra grunnskóla ráðgjöf og kennslufræðilegan
                                   stuðning.
 Sérmenntaðir kennarar skulu annast kennslu í sérdeildum/sérskólum þar sem því
                               verður við komið.
    Menntamálaráðherra staðfestir starfsreglur sérdeilda/sérskóla að fengnum
  tillögum sveitarstjórna. Í starfsreglum skal kveðið á um frávik frá almennri
                námskrá og öðrum viðmiðunum laga um grunnskóla.
Fasteignir þeirra sérskóla er nú eru starfandi á þessu sviði skulu afhentar til
þessarar starfsemi án leigu eða annarra gjalda en rekstraraðilar annast og kosta
 allan rekstur þeirra, þar með talið viðhald frá þeim tíma er lög þessi koma að
                             fullu til framkvæmda.
 Teljist síðar ekki þörf fyrir áframhaldandi rekstur einhverra þessara stofnana
    eða þeirra allra tekur ríkissjóður aftur við umráðum fasteigna þeirra og
                        ráðstafar þeim til annarra nota.
39. gr. Í grunnskóla er heimilt að stofna nemendaverndarráð til að samræma störf
       þeirra sem sjá um málefni einstakra nemenda varðandi námsráðgjöf,
                        sérfræðiþjónustu og heilsugæslu.
          Menntamálaráðherra setur reglugerð^1) um nemendaverndarráð.
                               ^1)[24]Rg. 388/1996.
    40. gr. Nemandi má ekki stunda vinnu á starfstíma skóla valdi hún því að
nemandinn geti ekki rækt nám sitt sem skyldi eða notið nauðsynlegrar hvíldar að
 dómi skólastjóra og kennara. Í slíkum tilfellum skal skólastjóri gera nemanda,
forráðamanni hans og hlutaðeigandi vinnuveitanda viðvart. Verði ekki bót á ráðin
   skal vísa málinu til skólanefndar. Vilji forráðamaður barnsins ekki hlíta
  ákvörðun skólanefndar getur hvor aðili, forráðamaður eða skólastjóri, vísað
                        málinu til barnaverndarnefndar.
41. gr. Nemendum ber að hlíta fyrirmælum kennara og starfsfólks skóla í öllu því
 er skólann varðar, fara eftir skólareglum og fylgja almennum umgengnisvenjum í
                   samskiptum við starfsfólk og skólasystkin.
Ef nemanda reynist verulega áfátt í hegðun ber kennara hans að leita orsaka þess
     og reyna að ráða á því bót, m.a. með viðtölum við nemandann sjálfan og
  forráðamenn hans. Verði samt ekki breyting á til batnaðar skal kennari leita
              aðstoðar skólastjóra og sérfróðra ráðgjafa skólans.
Meðan mál skv. 2. mgr. eru óútkljáð getur skólastjóri vísað nemanda úr skóla um
stundarsakir, enda tilkynni hann forráðamönnum nemanda og skólanefnd tafarlaust
 þá ákvörðun. Takist ekki að leysa málið innan skólans tekur skólanefnd það til
  meðferðar. Takist skólanefnd ekki að leysa málið þannig að allir aðilar þess
verði á sáttir fer um frekari meðferð þess skv. 3. mgr. 6. gr. þessara laga, að
          fenginni umsögn frá sérfræðiþjónustu á vegum sveitarfélaga.
Óheimilt er að víkja nemanda úr skóla nema honum hafi verið tryggt annað úrræði.
 Í reglugerð^1) sem menntamálaráðherra setur skal mæla nánar fyrir um framkvæmd
                               þessarar greinar.
                               ^1)[25]Rg. 270/2000.

                         VIII. kafli. Sérfræðiþjónusta.
 42. gr. Öllum sveitarfélögum, er standa að rekstri grunnskóla, er skylt að sjá
skólanum fyrir sérfræðiþjónustu, bæði almennri og greinabundinni kennsluráðgjöf,
  er taki til þeirra námsgreina sem tilgreindar eru í 30. gr., námsráðgjöf og
 sálfræðiþjónustu. Þar sem slík þjónusta er ekki rekin á vegum sveitarfélaga er
 sveitarstjórn skylt að semja um þjónustuna við önnur sveitarfélög, stofnanir,
  svo sem kennaramenntunarstofnanir, eða aðra aðila er veita þjónustu á þessu
                                     sviði.
Hverju sveitarfélagi er skylt að gera menntamálaráðuneyti grein fyrir skipulagi
 sérfræðiþjónustu við skóla. Menntamálaráðherra setur reglugerð^1) þar sem m.a.
                 er kveðið á um lágmarksþjónustu á þessu sviði.
                      ^1)[26]Rg. 386/1996, sbr. [27]905/2003.
 43. gr. Sérfræðiþjónustu skóla er ætlað að stuðla að því að kennslufræðileg og
sálfræðileg þekking nýtist sem best í skólastarfi. Kennurum og skólastjórnendum
   skal standa til boða ráðgjöf og stuðningur sérfræðiþjónustu vegna almenns
 skólastarfs og einnig vegna nýbreytni- og þróunarstarfa. Sérfræðiþjónusta skal
    gefa forráðamönnum kost á leiðbeiningum um uppeldi nemenda eftir því sem
                                aðstæður leyfa.
 Þá skulu starfsmenn sérfræðiþjónustu vinna að forvarnastarfi með athugunum og
greiningu á nemendum sem eiga í sálrænum eða félagslegum erfiðleikum hafi þessir
erfiðleikar áhrif á nám nemenda og gera tillögur um úrbætur. Forráðamenn nemenda
 geta komið með ósk um slíka athugun. Starfsmenn skóla og heilsugæslu geta lagt
              fram ósk um athugun að fengnu samþykki forráðamanna.
     Starfsmenn sérfræðiþjónustu skulu vera kennarar með framhaldsmenntun,
                      sálfræðingar og aðrir sérfræðingar.

                              IX. kafli. Námsmat.
         44. gr. Megintilgangur námsmats er örvun nemenda og námshjálp.
    Með námsmati í grunnskóla skal afla sem öruggastrar vitneskju um árangur
   skólastarfsins. Hverjum kennara og skóla ber að fylgjast vandlega með því
  hvernig nemendum gengur að ná þeim námsmarkmiðum sem aðalnámskrá og skólinn
 setja þeim. Námsmat fer ekki einungis fram í lok námstímans heldur er það einn
         af föstum þáttum skólastarfs, órjúfanlegt frá námi og kennslu.
 45. gr. Námsmat í grunnskóla skal að jafnaði framkvæmt af kennurum skólans og
  skulu nemendur og forráðamenn þeirra fá glöggar upplýsingar um námsárangur.
          Kennarar skulu gefa vitnisburð a.m.k. í lok hvers skólaárs.
Óheimilt er að veita upplýsingar um vitnisburði einstakra nemenda öðrum en þeim
 sjálfum og forráðamönnum þeirra nema nauðsyn beri til vegna flutnings nemenda
 milli skóla. Þó skal heimilt að veita fræðsluyfirvöldum þessar upplýsingar og
     öðrum vegna fræðilegra rannsókna enda sé krafist fullrar þagnarskyldu.
Nemandi og forráðamaður hans hafa rétt til að skoða metnar prófúrlausnir nemanda
      samkvæmt nánari ákvæðum í reglugerð^1) sem menntamálaráðherra setur.
                               ^1)[28]Rg. 710/1996.
46. gr. Samræmd próf í kjarnagreinum skulu lögð fyrir samtímis í öllum 4. og 7.
  bekkjum grunnskóla. [Við lok grunnskóla skal gefa nemendum kost á að þreyta
 samræmd lokapróf í allt að sex námsgreinum sem menntamálaráðherra ákveður.]^1)
     Skólum skulu jafnframt standa til boða samræmd könnunarpróf og stöðluð
                kunnáttupróf til greiningar á námsstöðu nemenda.
  Menntamálaráðherra leggur grunnskólum til samræmd próf og greiðir kostnað af
    störfum trúnaðarmanna til eftirlits og umsjónar við framkvæmd samræmdra
                                   lokaprófa.
Rannsóknastofnun uppeldis- og menntamála, eða annar aðili sem menntamálaráðherra
           ákveður, hefur umsjón með gerð og framkvæmd þessara prófa.
    Menntamálaráðherra setur í reglugerð^2) nánari ákvæði um fyrirkomulag og
                           framkvæmd samræmdra prófa.
      ^1)[29]L. 104/1999, 1. gr. ^2)[30]Rg. 414/2000, sjá og augl. 793/2000;
                               [31]rg. 415/2000.
47. gr. Er grunnskólanámi lýkur skal nemandi fá skírteini er votti að hann hafi
    lokið skyldunámi samkvæmt lögum. Í skírteini skal skrá vitnisburð í þeim
                námsgreinum er nemandi lagði stund á í 10. bekk.
         Menntamálaráðuneytið gefur út viðmiðanir fyrir slík skírteini.
48. gr. Menntamálaráðherra setur í reglugerð^1) ákvæði um með hvaða hætti fylgst
     skuli með námsárangri nemenda í sérskólum og hjá öðrum þeim nemendum á
 skyldunámsaldri er taldir eru víkja svo frá almennum þroska að þeim henti ekki
                               próf skv. 46. gr.
                               ^1)[32]Rg. 709/1996.
 49. gr. Sérhver grunnskóli innleiðir aðferðir til að meta skólastarfið, þar á
 meðal kennslu- og stjórnunarhætti, samskipti innan skólans og tengsl við aðila
 utan skólans. Á fimm ára fresti skal að frumkvæði menntamálaráðuneytisins gerð
                       úttekt á sjálfsmatsaðferðum skóla.

                     X. kafli. Skólaþróun, tilraunaskólar.
50. gr. Kennarar og skólastjórar grunnskóla skulu, auk námsleyfa, sbr. 25. gr.,
   eiga kost á endurmenntun í þeim tilgangi að efla starfshæfni sína, kynnast
markverðum nýjungum í skóla- og uppeldismálum og njóta stuðnings við nýbreytni-
   og þróunarstörf. Til þessa verkefnis skal árlega veitt fé á fjárlögum.^1)
    Að frumkvæði skólastjóra mótar hver skóli áætlun um hvernig endurmenntun
starfsfólks hans skuli hagað svo að hún sé í sem bestu samræmi við þær áherslur
                         sem fram koma í skólanámskrá.
                               ^1)[33]Rg. 220/1999.
51. gr. Menntamálaráðherra ber ábyrgð á að fram fari mat á skólum og skólastarfi
      sem ætlað er að tryggja að skólahald sé í samræmi við ákvæði laga og
   aðalnámskrár. Menntamálaráðherra getur falið Rannsóknastofnun uppeldis- og
          menntamála eða öðrum aðilum að annast framkvæmd slíks mats.
Niðurstöður af mati á skólum og skólastarfi skulu m.a. hafðar til hliðsjónar við
                           endurskoðun aðalnámskrár.
     52. gr. Alþingi veitir árlega fé á fjárlögum í þróunarsjóð grunnskóla.
       Menntamálaráðherra hefur umsjón með sjóðnum og setur reglur^1) um
                                styrkveitingar.
                               ^1)[34]Rg. 657/1996.
53. gr. Menntamálaráðherra getur, með samþykki sveitarstjórnar, haft forgöngu um
þróunar- og tilraunastarf í grunnskólum. Einnig getur hann veitt sveitarfélögum
og einkaskólum heimild til að reka tilraunaskóla eða gera tilraunir með ákveðna
 þætti skólastarfs með undanþágu frá ákvæðum laga og reglugerða. Slík undanþága
getur t.d. varðað nám, starfstíma skóla, kennslutilhögun, stundafjölda o.s.frv.,
  enda brjóti slíkar undanþágur ekki í bága við 2. gr. þessara laga eða þrengi
             hlutverk grunnskóla frá því sem þar er gert ráð fyrir.
  Slíkum tilraunum skulu ávallt sett eðlileg tímamörk og kveðið á um úttekt að
                                tilraun lokinni.
  Menntamálaráðherra er heimilt að styrkja tilraunaskóla og sérstakar nýjungar
                  eftir því sem fjárlög heimila hverju sinni.

                             XI. kafli. Skólasöfn.
     54. gr. Í hverjum grunnskóla skal vera skólasafn. Skólasafn er eitt af
 meginhjálpartækjum í skólastarfinu og skal búnaður safnsins varðandi húsnæði,
            bókakost, önnur námsgögn og starfsfólk taka mið af því.
 Sveitarstjórn er heimilt að sameina almenningsbókasafn og skólasafn ef það, að
   mati skólanefndar og skólastjóra, rýrir ekki gildi safnsins fyrir skólann.

                            XII. kafli. Heilsugæsla.
        55. gr. Um heilsugæslu í grunnskólum fer eftir gildandi lögum um
   heilbrigðisþjónustu. Heilbrigðisþjónusta skólahverfis skal hafa samráð við
    skólanefnd og skólastjóra um skipulagningu og fyrirkomulag heilsugæslu.
 Skólastjóra ber að fylgjast með því að nemendur njóti heilsugæslu í skólanum í
          samræmi við þá tilhögun sem ákveðin hefur verið skv. 1. mgr.
     Sveitarfélög greiða stofnkostnað húsnæðis í skólum sem ætlað er fyrir
heilsugæslu og annast rekstur þess. Laun starfsmanna við heilsugæslu í skólum og
   sérgreindur kostnaður við þessa starfsemi greiðist sem annar kostnaður við
 rekstur almennrar heilsugæslu í heilsugæslustöð og fer um ráðningu starfsmanna
                                með sama hætti.

                           XIII. kafli. Einkaskólar.
     56. gr. Menntamálaráðherra er heimilt að löggilda grunnskóla eða hluta
 grunnskóla, sbr. 3. gr., sem kostaðir eru af einstökum mönnum eða stofnunum ef
  þeir starfa samkvæmt reglugerð eða skipulagsskrá sem ráðuneytið staðfestir.
  Slíkir skólar hlíti sama eftirliti og reglum og aðrir grunnskólar. Börn, sem
 sækja þessa einkaskóla, hafa undanþágu skv. 7. gr. en forstöðumaður skal fyrir
    upphaf hvers skólaárs senda hlutaðeigandi skólanefnd skrá um nemendur og
   tilkynna sömu aðilum allar breytingar á nemendaskrá jafnóðum og þær verða.
              Einkaskólar eiga ekki kröfu til styrks af almannafé.
                Um námsmat í einkaskólum fer skv. 45. og 46. gr.

                            XIV. kafli. Gildistaka.
 57. gr. Lög þessi öðlast þegar gildi og koma að fullu til framkvæmda 1. ágúst
                      1996, enda hafi Alþingi þá samþykkt:
    a. Breytingu á lögum um Lífeyrissjóð starfsmanna ríkisins sem tryggi öllum
þeim kennurum og skólastjórnendum við grunnskóla, sem rétt hafa átt til aðildar
            að Lífeyrissjóði starfsmanna ríkisins, aðild að sjóðnum.
     b. Lög um ráðningarréttindi kennara og skólastjórnenda við grunnskóla sem
 tryggi þeim efnislega óbreytt ráðningarréttindi hjá nýjum vinnuveitanda. Komi
    upp ágreiningur milli samtaka kennara og sveitarfélags um form eða efni
      ráðningarréttinda getur hvor aðili um sig óskað gerðardóms í málinu.
     c. Breytingar á lögum um tekjustofna sveitarfélaga og lögum um skiptingu
skatttekna milli ríkis og sveitarfélaga með tilliti til þeirra auknu verkefna er
                sveitarfélög taka að sér samkvæmt lögum þessum.
  Menntamálaráðherra ákveður í reglugerð^1) hvaða ákvæði laga þessara koma til
framkvæmda fyrir 1. ágúst 1996, þar með talið hvernig skuli, fram til þess tíma,
     haga ráðningu kennara og annarra starfsmanna grunnskóla sem starfa sem
                                ríkisstarfsmenn.
                               ^1)[35]Rg. 349/1995.
 Ákvæði til bráðabirgða. [Menntamálaráðherra er heimilt að veita sveitarfélögum
  sem þess óska frest til 1. september 2004 til að framkvæma ákvæði 3. gr. um
                           einsetinn grunnskóla.]^1)
 [Ákvæði 2. mgr. 27. gr. um vikulegan kennslutíma á hvern nemanda skal koma til
                framkvæmda á árabilinu 19952001 sem hér segir:
          Haustið 1995 fjölgar kennslustundum um sex, þannig að vikulegur
         kennslustundafjöldi nemenda verður að lágmarki sem hér segir:
                         1.4. bekkur: 26 kennslustundir,
                    5.7. bekkur: 29, 31 og 33 kennslustundir,
                         8.10. bekkur: 34 kennslustundir.
                 Haustið 1996 fjölgi kennslustundum um 10, þannig:
                         1.4. bekkur: 27 kennslustundir,
                    5.7. bekkur: 30, 32 og 34 kennslustundir,
                         8.10. bekkur: 35 kennslustundir.
                 Haustið 1997 fjölgi kennslustundum um 5, þannig:
                         1.4. bekkur: 28 kennslustundir,
                    5.7. bekkur: 31, 32 og 34 kennslustundir,
                         8.10. bekkur: 35 kennslustundir.
                 Haustið 1998 fjölgi kennslustundum um 5, þannig:
                         1.4. bekkur: 29 kennslustundir,
                    5.7. bekkur: 32, 32 og 34 kennslustundir,
                         8.10. bekkur: 35 kennslustundir.
                 Haustið 1999 fjölgi kennslustundum um 5, þannig:
                         1.4. bekkur: 30 kennslustundir,
                    5.7. bekkur: 32, 32 og 35 kennslustundir,
                         8.10. bekkur: 35 kennslustundir.
                 Haustið 2000 fjölgi kennslustundum um 5, þannig:
                         1.4. bekkur: 30 kennslustundir,
                     5.7. bekkur: 33, 33, 35 kennslustundir,
                         8.10. bekkur: 36 kennslustundir.
                 Haustið 2001 fjölgi kennslustundum um 7, þannig:
                         1.4. bekkur: 30 kennslustundir,
                         5.7. bekkur: 35 kennslustundir,
                       8.10. bekkur: 37 kennslustundir.]^2)
               ^1)[36]L. 104/1999, 2. gr. ^2)[37]L. 77/1996, 5. gr.

References

   Visible links
   1. http://www.althingi.is/dba-bin/lawformpr.pl?lnr=1995066
   2. file:///altext/stjt/1996.077.html
   3. file:///altext/stjt/1997.011.html
   4. file:///altext/stjt/1999.104.html
   5. file:///altext/stjt/2001.048.html
   6. http://www.reglugerd.is/interpro/dkm/WebGuard.nsf/key2/384-1996
   7. file:///altext/stjt/1996.077.html
   8. file:///altext/stjt/1996.077.html
   9. file:///altext/stjt/2001.048.html
  10. file://1986008.html
  11. file://1998045.html
  12. file:///altext/stjt/2001.048.html
  13. http://www.reglugerd.is/interpro/dkm/WebGuard.nsf/key2/519-1996
  14. file:///altext/stjt/1996.077.html
  15. file:///altext/stjt/2001.048.html
  16. file:///altext/stjt/1997.011.html
  17. file:///altext/stjt/2001.048.html
  18. file:///altext/stjt/2001.048.html
  19. http://www.reglugerd.is/interpro/dkm/WebGuard.nsf/key2/387-1996
  20. file:///altext/stjt/2001.048.html
  21. http://www.reglugerd.is/interpro/dkm/WebGuard.nsf/key2/391-1996
  22. file://1992059.html#g2
  23. http://www.reglugerd.is/interpro/dkm/WebGuard.nsf/key2/389-1996
  24. http://www.reglugerd.is/interpro/dkm/WebGuard.nsf/key2/388-1996
  25. http://www.reglugerd.is/interpro/dkm/WebGuard.nsf/key2/270-2000
  26. http://www.reglugerd.is/interpro/dkm/WebGuard.nsf/key2/386-1996
  27. http://www.reglugerd.is/interpro/dkm/WebGuard.nsf/key2/905-2003
  28. http://www.reglugerd.is/interpro/dkm/WebGuard.nsf/key2/710-1996
  29. file:///altext/stjt/1999.104.html
  30. http://www.reglugerd.is/interpro/dkm/WebGuard.nsf/key2/414-2000
  31. http://www.reglugerd.is/interpro/dkm/WebGuard.nsf/key2/415-2000
  32. http://www.reglugerd.is/interpro/dkm/WebGuard.nsf/key2/709-1996
  33. http://www.reglugerd.is/interpro/dkm/WebGuard.nsf/key2/220-1999
  34. http://www.reglugerd.is/interpro/dkm/WebGuard.nsf/key2/657-1996
  35. http://www.reglugerd.is/interpro/dkm/WebGuard.nsf/key2/349-1995
  36. file:///altext/stjt/1999.104.html
  37. file:///altext/stjt/1996.077.html
