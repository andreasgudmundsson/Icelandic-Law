
   --------------------------------------------------------------------------

                Lög um rannsóknir og nýtingu á auðlindum í jörðu

                              1998 nr. 57 10. júní

   --------------------------------------------------------------------------

                    I. kafli. Gildissvið og skilgreiningar.
   1. gr. Lög þessi taka til auðlinda í jörðu í landi, í botni vatnsfalla og
                   stöðuvatna og í sjávarbotni innan netlaga.
  Með auðlindum er í lögum þessum átt við hvers konar frumefni, efnasambönd og
orku sem vinna má úr jörðu, hvort heldur í föstu, fljótandi eða loftkenndu formi
           og án tillits til hitastigs sem þau kunna að finnast við.
 Um rannsóknir og nýtingu samkvæmt þessum lögum gilda einnig náttúruverndarlög,
skipulags- og byggingarlög og önnur lög sem varða rannsóknir og nýtingu lands og
                                   landsgæða.
2. gr. Eignarland merkir í lögum þessum landsvæði, þar með talið innan netlaga í
 stöðuvötnum og sjó, sem er háð einkaeignarrétti þannig að eigandi landsins fer
   með öll venjuleg eignarráð þess innan þeirra marka sem lög segja til um á
                                 hverjum tíma.
 Þjóðlendur merkja í lögum þessum landsvæði utan eignarlanda þótt einstaklingar
           eða lögaðilar kunni að eiga þar takmörkuð eignarréttindi.
  Netlög merkir í lögum þessum vatnsbotn 115 metra út frá bakka stöðuvatns sem
 landareign liggur að, svo og sjávarbotn 115 metra út frá stórstraumsfjöruborði
                                 landareignar.
     Jarðefni merkir í lögum þessum öll gosefni og önnur steinefni, málma,
málmblendinga og málmsteindir, kol, jarðolíu, jarðgas og önnur nýtanleg efni sem
                             finnast kunna í jörðu.
      Jarðhiti merkir í lögum þessum annars vegar jarðvarmaforða í bergi í
jarðskorpunni og hins vegar stöðugan straum varma úr iðrum jarðar sem ekki telst
                                   grunnvatn.
   Grunnvatn merkir í lögum þessum vatn sem er neðan jarðar í samfelldu lagi,
 kyrrstætt eða rennandi, og fyllir að jafnaði allt samtengt holrúm í viðkomandi
   jarðlagi og sem unnið er í öðrum tilgangi en að flytja varma til yfirborðs
                        jarðar eða nýta staðarorku þess.

                     II. kafli. Eignarréttur að auðlindum.
3. gr. Eignarlandi fylgir eignarréttur að auðlindum í jörðu, en í þjóðlendum eru
 auðlindir í jörðu eign íslenska ríkisins,^1) nema aðrir geti sannað eignarrétt
                                sinn til þeirra.
                                ^1)[2]Rg. 514/1995.

                        III. kafli. Rannsóknir og leit.
 4. gr. Iðnaðarráðherra er heimilt að hafa frumkvæði að og/eða láta rannsaka og
 leita að auðlindum í jörðu hvar sem er á landinu og skiptir þá ekki máli þó að
 landeigandi hafi sjálfur hafið slíka rannsókn eða leit eða heimilað það öðrum,
nema viðkomandi aðili hafi gilt rannsóknarleyfi samkvæmt lögum þessum. Með sama
   hætti getur ráðherra heimilað öðrum rannsóknir og leit og skal þá gefa út
                        rannsóknarleyfi til viðkomandi.
Nú fer leit eða rannsókn fram á vegum landeiganda og þarf þá ekki til þess leyfi
     ráðherra. Þó ber landeiganda að senda Orkustofnun áætlun og lýsingu á
     fyrirhuguðum borunum, sprengingum, gerð námuganga eða öðrum verulegum
framkvæmdum í þessu skyni. Orkustofnun er heimilt að fengnu samþykki ráðherra að
  setja landeiganda þau skilyrði sem nauðsynleg eru talin vegna öryggis eða af
tæknilegum ástæðum eða ef ætla má að leit eða rannsóknir geti spillt vinnslu sem
              fram fer á svæðinu eða möguleikum til vinnslu síðar.
  5. gr. Rannsóknarleyfi samkvæmt lögum þessum felur í sér heimild til þess að
 leita að viðkomandi auðlind á tilteknu svæði á leyfistímanum, rannsaka umfang,
     magn og afkastagetu hennar og fylgja að öðru leyti þeim skilmálum sem
   tilgreindir eru í lögum þessum og ráðherra telur nauðsynlega. Um veitingu
      leyfis, efni þess og afturköllun fer skv. VIII. kafla laga þessara.
 Ráðherra er heimilt í rannsóknarleyfi að veita fyrirheit um forgang leyfishafa
að nýtingarleyfi í allt að tvö ár eftir að gildistíma rannsóknarleyfis er lokið
        og að öðrum aðila verði ekki veitt rannsóknarleyfi á þeim tíma.
Áður en leyfi er veitt skal leita umsagnar Orkustofnunar og umhverfisráðuneytis.

                          IV. kafli. Nýting auðlinda.
 6. gr. Nýting auðlinda úr jörðu er háð leyfi iðnaðarráðherra hvort sem það er
 til nýtingar auðlinda í eignarlöndum eða í þjóðlendum með þeim undantekningum
  sem greinir í lögum þessum. Landeigandi hefur ekki forgang að nýtingarleyfi
     vegna auðlindar í eignarlandi sínu, nema hann hafi áður fengið útgefið
                                rannsóknarleyfi.
Nýtingarleyfi samkvæmt lögum þessum felur í sér heimild til handa leyfishafa til
 að vinna úr og nýta viðkomandi auðlind á leyfistímanum í því magni og með þeim
      skilmálum öðrum sem tilgreindir eru í lögum þessum og ráðherra telur
 nauðsynlega. Um veitingu leyfis, efni þess og afturköllun fer skv. VIII. kafla
                                 laga þessara.
Áður en leyfi er veitt skal leita umsagnar Orkustofnunar, umhverfisráðuneytis og
                          viðkomandi sveitarstjórnar.
7. gr. Áður en nýtingarleyfishafi hefur vinnslu í eignarlandi þarf hann að hafa
   náð samkomulagi við landeiganda um endurgjald fyrir auðlindina eða fengið
heimild til eignarnáms og óskað eftir mati samkvæmt ákvæðum 29. gr. Hafi hvorki
  náðst samkomulag um endurgjaldið né eignarnáms verið óskað innan 60 daga frá
   útgáfu nýtingarleyfis fellur það niður. Sama gildir ef nýting á grundvelli
 leyfisins er ekki hafin innan þriggja ára frá útgáfu leyfisins. Ákvæði þetta á
                  einnig við um nýtingu auðlinda í þjóðlendum.
    Hafi landeigandi sjálfur látið rannsaka auðlindir á eignarlandi sínu eða
   heimilað það öðrum en ekki hefur verið veitt nýtingarleyfi til nýtingar á
   viðkomandi auðlind í landi hans getur landeigandi eða sá sem rannsóknirnar
   annaðist krafið nýtingarleyfishafa um sannanlegan kostnað vegna nýtanlegra
 rannsókna gegn afhendingu á niðurstöðum þeirra. Rísi ágreiningur um greiðsluna
                    skal skorið úr því með mati skv. 29. gr.

                              V. kafli. Jarðefni.
8. gr. Þrátt fyrir ákvæði III. og IV. kafla er heimilt án leyfis að rannsaka og
 hagnýta á eignarlandi berg, grjót, möl, leir, sand, vikur, gjall og önnur slík
               gos- og steinefni, svo og mold, mó og surtarbrand.
9. gr. Landeigandi má ekki undanskilja eignarlandi sínu rétt til jarðefna, nema
                          með sérstöku leyfi ráðherra.

                              VI. kafli. Jarðhiti.
  10. gr. Þrátt fyrir ákvæði 6. og 7. gr. er landeiganda heimilt án leyfis að
hagnýta jarðhita í eignarlandi sínu til heimilis- og búsþarfa, þar með talið til
ylræktar, iðnaðar og iðju, allt að 3,5 MW miðað við vermi sem tekið er úr jörðu
     alls innan eignarlands. Landeiganda ber þó að tilkynna Orkustofnun um
    fyrirhugaðar jarðboranir og aðrar meiri háttar framkvæmdir vegna þessa.
  Orkustofnun er heimilt að fengnu samþykki ráðherra að setja landeiganda þau
   skilyrði sem nauðsynleg eru talin vegna öryggis eða af tæknilegum ástæðum.
   Um heimild til nýtingar á jarðhita til raforkuvinnslu fer samkvæmt ákvæðum
                                   orkulaga.
 11. gr. Nú vill landeigandi ekki standa að hagnýtingu jarðhita sem hann ræður
  yfir, og er þá ábúanda heimilt að nýta jarðhita í eigin þágu á sinn kostnað,
               enda verði ekki af því spjöll á öðrum landsgæðum.
 Ábúandi má ekki hefja aðgerðir til hagnýtingar á jarðhita skv. 1. mgr. fyrr en
  úttektarmenn hafa staðfest að spjöll verði ekki af þeim og hann hefur eftir
atvikum tilkynnt um ráðagerðir sínar skv. 2. mgr. 4. gr., 1. mgr. 10. gr. og 14.
                                      gr.
    Hafi ábúandi nýtt sér heimild skv. 1. mgr. er landeiganda ekki skylt við
  brottför hans að leysa til sín mannvirki sem hafa verið gerð til að hagnýta
  jarðhita í öðru skyni en til heimilis- og búsþarfa. Um mat á innlausnarverði
                        skal fara samkvæmt ábúðarlögum.
12. gr. Landeigandi má ekki undanskilja eignarlandi sínu jarðhitaréttindi, nema
   með sérstöku leyfi ráðherra. Um sölu ríkisjarða eða jarða í eigu opinberra
                 stofnana eða sjóða gilda þó ákvæði jarðalaga.
   Um sölu jarða, er jarðhitaréttindi fylgja, fer eftir ákvæðum jarðalaga, þó
þannig að ríkissjóður skal hafa forkaupsrétt að þeim aðilum frágengnum sem hann
        er veittur með þeim lögum eða við sölu jarðar frá sveitarfélagi.
  13. gr. Sveitarfélag skal hafa forgangsrétt til nýtingarleyfa vegna jarðhita
       innan marka sveitarfélagsins vegna þarfa hitaveitu sem rekin er í
                                sveitarfélaginu.

                             VII. kafli. Grunnvatn.
  14. gr. Þrátt fyrir ákvæði 6. og 7. gr. er landeiganda heimilt án leyfis að
 hagnýta grunnvatn í eignarlandi sínu til heimilis- og búsþarfa, þar með talið
   til fiskeldis, iðnaðar og iðju, allt að 70 ltr./sek. Landeiganda ber þó að
     tilkynna Orkustofnun um fyrirhugaðar jarðboranir og aðrar meiri háttar
 framkvæmdir vegna þessa. Orkustofnun er heimilt að fengnu samþykki ráðherra að
  setja landeiganda þau skilyrði sem nauðsynleg eru talin vegna öryggis eða af
tæknilegum ástæðum eða ef ætla má að boranir geti spillt nýtingu sem fram fer á
                   svæðinu eða möguleikum til nýtingar síðar.
 15. gr. Sveitarfélag skal hafa forgangsrétt til nýtingarleyfa vegna grunnvatns
     innan marka sveitarfélagsins vegna þarfa vatnsveitu sem rekin er þar.

     VIII. kafli. Skilyrði við veitingu leyfa, efni þeirra og afturköllun.
  16. gr. Í umsóknum um rannsóknar- og nýtingarleyfi skal koma skýrt fram hver
   tilgangur sé með öflun leyfis ásamt ítarlegum upplýsingum um fyrirhugaðar
             framkvæmdir umsækjanda eftir nánari ákvörðun ráðherra.
17. gr. Við veitingu nýtingarleyfa skal þess gætt að nýting auðlinda í jörðu sé
með þeim hætti að tekið sé tillit til umhverfissjónarmiða, nýting auðlindanna sé
hagkvæm frá þjóðhagslegu sjónarmiði og tekið sé tillit til nýtingar sem þegar er
 hafin í næsta nágrenni. Telji ráðherra að umsækjandi um nýtingarleyfi uppfylli
ekki þessar kröfur getur hann synjað um nýtingarleyfi eða sett sérstök skilyrði
                       í nýtingarleyfi af þessu tilefni.
        18. gr. Í rannsóknar- og/eða nýtingarleyfi skal m.a. tilgreina:
     1. Að samþykktir leyfishafa, ef um félag er að ræða, séu viðurkenndar af
                                   ráðherra.
    2. Tímalengd leyfis, sérákvæði um hvenær starfsemi skuli hefjast í síðasta
                     lagi og hvenær henni skuli vera lokið.
                               3. Staðarmörk svæðis.
    4. Til hvaða auðlinda samkvæmt lögum þessum leyfið tekur, ákvæði um magn og
                                 nýtingarhraða.
        5. Að Orkustofnun samþykki frumdrætti að fyrirhuguðum mannvirkjum.
     6. Upplýsinga- og tilkynningarskyldu leyfishafa, þar með talda skyldu til
       afhendingar á sýnum og gögnum og hvernig hún skuli innt af hendi.
                    7. Öryggis- og umhverfisverndarráðstafanir.
       8. Kaup vátrygginga vegna hugsanlegrar skaðabótaábyrgðar leyfishafa.
                  9. Eftirlit og greiðslu kostnaðar af eftirliti.
     10. Greiðslu leyfisgjalds til að mæta kostnaði við undirbúning og útgáfu
                                    leyfis.
   11. Hvernig skuli ráðstafa vinnslumannvirkjum og vinnslutækjum að leyfistíma
                                    loknum.
   12. Frágang á starfsstöðvum og landi sem breytt hefur verið við rannsókn eða
                                    nýtingu.
  19. gr. Iðnaðarráðherra er heimilt að auglýsa í einu lagi eftir umsóknum um
   rannsóknarleyfi skv. 4. gr. á tilteknu landsvæði. Á sama hátt er ráðherra
         heimilt að auglýsa eftir umsóknum um nýtingarleyfi skv. 6. gr.
  20. gr. Ráðherra getur afturkallað leyfi samkvæmt lögum þessum ef skilyrðum
þeirra er ekki fullnægt. Nú hlítir leyfishafi ekki skilyrðum þeim sem sett eru í
   leyfinu eða samningum sem tengjast leyfinu og skal þá ráðherra veita honum
skriflega aðvörun og frest til úrbóta. Sinni leyfishafi ekki slíkri aðvörun skal
                               afturkalla leyfið.
 Heimilt er að afturkalla leyfi ef bú leyfishafa er tekið til gjaldþrotaskipta
                         eða hann leitar nauðasamninga.

    IX. kafli. Vernd og eftirlit með vinnslusvæðum, upplýsingagjöf, meðferð
                                upplýsinga o.fl.
  21. gr. Orkustofnun annast eftirlit með leitar- og vinnslusvæðum jarðefna og
jarðhitasvæðum, svo og vinnslusvæðum grunnvatns þar sem leyfi skv. 4. eða 6. gr.
   hefur verið veitt. Orkustofnun gefur iðnaðarráðherra skýrslu um framkvæmd
 leitar, rannsókna og vinnslu samkvæmt nánari fyrirmælum sem ráðherra setur með
reglugerð. Um vernd og eftirlit með leitar- og vinnslusvæðum gilda einnig lög um
                                 náttúruvernd.
22. gr. Handhafi rannsóknar- eða nýtingarleyfis skal eigi sjaldnar en árlega og
 við lok leyfistíma senda Orkustofnun skýrslu þar sem fram koma upplýsingar um
    niðurstöður leitar og rannsókna, upplýsingar um eðli og umfang auðlinda,
 heildarmagn og mat á verðmæti auðlindar sem nýtt hefur verið og fleiri atriði
  samkvæmt nánari ákvæðum í viðkomandi leyfi. Þá skal leyfishafi senda sýni af
                  jarðfræðilegum efnum óski Orkustofnun þess.
   Við jarðboranir, sem framkvæmdar eru samkvæmt lögum þessum, þar með taldar
 jarðboranir landeiganda, skal færa dagbók er gefi upplýsingar um staðsetningu
  holunnar, jarðlög, gerð þeirra og dýpi, hvenær vatn eða gufa kemur í holuna,
 hitastig og önnur atriði sem nánar skal ákveða í reglum sem ráðherra setur að
   fengnum tillögum Orkustofnunar. Skylt er að láta Orkustofnun í té afrit af
dagbókinni eigi síðar en einum mánuði eftir að borun er lokið. Orkustofnun getur
 krafist þess að berg- og jarðvegssýnishorn séu varðveitt. Ef Orkustofnun mælir
  svo fyrir er leyfishafa jarðborunar skylt að tilkynna henni þegar í stað er
 heitt vatn eða gufa kemur upp eða eykst í borholu. Ef verðmæt jarðefni finnast
        við jarðborun skal þegar í stað tilkynna það til Orkustofnunar.
  23. gr. Upplýsingar, sem veittar eru Orkustofnun eða öðrum opinberum aðilum
  samkvæmt lögum þessum, svo og niðurstöður rannsókna á innsendum sýnum, skulu
bundnar trúnaði á gildistíma leyfis og framlengingar þess og forgangsréttartíma
 eins og hann er ákveðinn í 2. mgr. 5. gr., svo og á gildistíma nýtingarleyfis
  sem veitt er rannsóknarleyfishafa í kjölfar rannsóknarleyfis, nema annað sé
                         sérstaklega ákveðið í leyfinu.
Upplýsingar, sem leyfishafi veitir Orkustofnun samkvæmt lögum þessum, skulu vera
 í vörslu stofnunarinnar. Nú er trúnaðarskylda skv. 1. mgr. fallin niður, og er
  Orkustofnun þá heimilt að láta umræddar upplýsingar í té eða nýta þær í þágu
                            frekari leyfisveitingar.
24. gr. Óheimilt er að spilla jarðhitasvæðum eða grunnvatni hvort sem það er með
ofaníburði, framræslu eða með öðrum hætti. Ekki má breyta farvegi þess vatns er
    frá jarðhitasvæði rennur, nema talið sé nauðsynlegt til varnar landi eða
 landsnytjum eða til þeirrar hagnýtingar jarðhita sem heimil er að lögum. Verði
      ágreiningur um þetta atriði skal afla mats dómkvaddra manna um það.
Mannvirki öll til hagnýtingar á auðlindum skulu þannig úr garði gerð að af þeim
  stafi hvorki hætta né veruleg óþægindi fyrir umferð eða spjöll á eign annars
     manns, nema honum sé skylt að hlíta því samkvæmt lögum eða samningum.
  Þegar notkun borhola er hætt skal leyfishafi eða eigandi þeirra loka þeim og
                                    merkja.
 25. gr. Aðilar, sem vinna jarðhita eða grunnvatn úr jörðu, skulu haga vinnslu
sinni með þeim hætti að nýting verði sem best þegar til lengri tíma er litið. Í
því sambandi skal m.a. ekki tekinn meiri jarðvarmi eða vatn en þörf er. Borunum
      skal hagað þannig að þær takmarki sem minnst frekari nýtingu síðar.
          26. gr. Landeiganda eða umráðamanni lands er skylt að veita
rannsóknarleyfishöfum samkvæmt lögum þessum óhindraðan aðgang að eignarlandi því
      sem í hlut á. Þá er landeiganda og umráðamanni lands skylt að veita
nýtingarleyfishöfum aðgang að því landi sem nýtingarleyfið tekur til, en þó ekki
  fyrr en leyfishafi hefur náð samkomulagi við landeiganda um endurgjald fyrir
         auðlindir eða eignarnám farið fram og umráðataka samkvæmt því.
  Ber landeiganda eða umráðamanni skv. 1. mgr. að hlíta hvers konar afnotum af
landi, takmörkun á umráðarétti og óþægindum sem nauðsynleg eru vegna rannsóknar
             eða nýtingar á auðlind í samræmi við viðkomandi leyfi.
Við nýtingu eða rannsóknir á auðlindum í jörðu skulu landeigendur og leyfishafar
  samkvæmt lögum þessum gæta þess að framkvæmdir valdi hvorki mönnum, munum né
búpeningi hættu eða skaða. Jafnframt skulu landeigendur og leyfishafar gæta þess
       að valda ekki mengun og spjöllum á lífríki. Sama gildir um frágang
                      nýtingarsvæðis ef nýting leggst af.
27. gr. Komi upp ágreiningur milli rétthafa um nýtingu auðlindar, sem ekki fæst
jafnaður, t.d. ef landamerki tveggja eða fleiri rétthafa liggja þannig að nýting
 auðlindar verður ekki aðskilin, skal afla mats dómkvaddra matsmanna um hvernig
 hagkvæmast er að hagnýta auðlindina og hver sé hlutfallslegur réttur hvers og
                               eins til nýtingar.

                      X. kafli. Eignarnáms- og bótaákvæði.
28. gr. Nú veitir iðnaðarráðherra öðrum en landeiganda leyfi til að leita að og
 rannsaka auðlind innan eignarlands, og getur landeigandi þá krafist bóta vegna
tjóns sem hann verður sannanlega fyrir af þeim sökum vegna röskunar eða skemmda
   á landi og mannvirkjum. Náist ekki samkomulag um bætur skal ákveða þær með
                                eignarnámsmati.
  29. gr. Nú hefur iðnaðarráðherra veitt aðila nýtingarleyfi vegna auðlinda í
 eignarlandi, en leyfishafi nær ekki samkomulagi við landeiganda um þau atriði
  sem nýtingarleyfið tekur til, þar með talið um endurgjald fyrir auðlind, og
getur iðnaðarráðherra þá tekið þær auðlindir eignarnámi ásamt nauðsynlegu landi,
 mannvirkjum, aðstöðu til vinnslu auðlindanna og öðrum réttindum landeiganda að
   því leyti sem nauðsyn ber til svo að leyfið geti komið að notum. Ráðherra
afhendir leyfishafa þau verðmæti sem tekin eru eignarnámi. Leyfishafi ber allan
                            kostnað af eignarnáminu.
  Ráðherra er heimilt að ákveða að ríkið taki eignarnámi auðlindir í jörðu sem
fylgja eignarlandi, ásamt nauðsynlegu landi og mannvirkjum, ef þess reynist þörf
  til að koma við nýtingu þeirra eða koma í veg fyrir að nýting þeirra spilli
            fyrir hagnýtingu sömu auðlindar utan landareignarinnar.
 Ráðherra getur heimilað sveitarfélagi að taka eignarnámi auðlindir sem fylgja
 eignarlandi, ásamt nauðsynlegu landi og mannvirkjum, ef brýna nauðsyn ber til
                    vegna almannahagsmuna í sveitarfélaginu.
Ef eignarnám skv. 1.3. mgr. á hluta af eignarlandi hefur í för með sér verulega
rýrnun þess að öðru leyti á landeigandi rétt á að eignarnámið verði látið ná til
                              þess í heild sinni.
 30. gr. Þegar ákvörðun um eignarnám skv. 29. gr. liggur fyrir skal landeigandi
   segja til um það innan 45 daga hvort hann óskar eftir að endurgjald fyrir
   auðlindirnar verði metið sem bætur sem greiðast í einu lagi eða sem árleg
greiðsla meðan vinnsla auðlindar samkvæmt nýtingarleyfi stendur yfir. Meta skal
        sérstaklega bætur vegna annars en endurgjalds fyrir auðlindina.
  Óski landeigandi eftir því að fá bætur greiddar sem árlega greiðslu skal sú
  greiðsla ákveðin með eignarnámsmati og vera ákveðinn hundraðshluti eða önnur
 fast ákveðin eining miðað við verðmæti á tilteknu vinnslustigi. Heimilt er að
tengja endurgjald að nokkru eða öllu leyti við afkomu viðkomandi vinnslu. Ákveða
skal í matinu gjalddaga greiðslunnar, hvort og þá hvernig hún skuli breytast eða
  endurskoðuð. Landeigandi getur krafist þess að sett sé trygging fyrir hinni
   árlegu greiðslu og skal úrskurða um þá kröfu í matinu og form tryggingar.
 Framkvæmd eignarnáms á grundvelli þessara laga fer eftir almennum reglum. Við
 ákvörðun eignarnámsbóta skal taka sérstakt tillit til óvissu um auðlindina og
                         kostnaðar af leit og vinnslu.

                            XI. kafli. Ýmis ákvæði.
  31. gr. Iðnaðarráðherra hefur heimild til að semja við nýtingarleyfishafa um
  endurgjald fyrir auðlindir í eignarlöndum ríkisins að höfðu samráði við þann
                     aðila sem fer með forræði eignarinnar.
  Til nýtingar á auðlindum í þjóðlendum þarf auk leyfis samkvæmt þessum lögum
leyfi samkvæmt ákvæðum laga um þjóðlendur o.fl. Um samninga um endurgjald fyrir
  auðlindir í þjóðlendum og leigu fyrir nauðsynlegt land og önnur réttindi sem
  leyfishafi þarf til að hagnýta auðlind í þjóðlendum sem leyfið tekur til fer
                     eftir reglum laga um þjóðlendur o.fl.
 32. gr. Leyfi samkvæmt lögum þessum eru ekki framseljanleg né má setja þau til
             tryggingar fjárskuldbindingum nema með leyfi ráðherra.
   33. gr. Iðnaðarráðherra er heimilt að setja með reglugerð nánari ákvæði um
                            framkvæmd laga þessara.
 34. gr. Lög þessi taka eftir því sem við á til rannsókna og nýtingar á örverum
 sem vinna má á jarðhitasvæðum. Rannsóknir og nýting örvera á jarðhitasvæðum er
óheimil án leyfis iðnaðarráðherra samkvæmt lögum þessum. Leyfi samkvæmt þessari
  grein skal veitt að höfðu samráði við umhverfisráðherra. Náttúrufræðistofnun
    Íslands fer með eftirlit með rannsókn og nýtingu samkvæmt þessari grein.
 Iðnaðarráðherra setur nánari reglur^1) um framkvæmd þessarar greinar í samráði
                             við umhverfisráðherra.
 Með örverum er átt við örverufræðilega einingu, myndaða af frumum eður ei, sem
                fær er um eftirmyndun eða yfirfærslu erfðaefnis.
                                ^1)[3]Rg. 234/1999.
35. gr. Brot gegn lögum þessum varða sektum, nema þyngri refsingu varði samkvæmt
  öðrum lögum. Dæma má jafnt lögaðila sem einstakling til greiðslu sekta vegna
  brota á lögum þessum. Lögaðila má ákvarða sekt án tillits til þess hvort sök
                     verði sönnuð á starfsmann lögaðilans.
                     36. gr. Lög þessi öðlast þegar gildi.
Leyfi, sem veitt eru samkvæmt [4]lögum nr. 24/1973 og eru í gildi við gildistöku
    laga þessara, halda gildi sínu. Samningar um gjaldtöku vegna nýtingar á
   auðlindum, sem gerðir eru fyrir gildistöku laga þessara, halda gildi sínu.
          Endurskoða skal ákvæði 34. gr. laganna fyrir 1. janúar 2001.

References

   Visible links
   1. http://www.althingi.is/dba-bin/lawformpr.pl?lnr=1998057
   2. http://www.reglugerd.is/interpro/dkm/WebGuard.nsf/key2/514-1995
   3. http://www.reglugerd.is/interpro/dkm/WebGuard.nsf/key2/234-1999
   4. file://1973024.html
