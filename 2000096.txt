
   --------------------------------------------------------------------------

               Lög um jafna stöðu og jafnan rétt kvenna og karla

                              2000 nr. 96 22. maí

   --------------------------------------------------------------------------

Tóku gildi 6. júní 2000. EES-samningurinn: XVIII. viðauki tilskipun 75/117/EBE,
                  76/207/EBE, 92/85/EBE, 96/34/EB og 97/80/EB.

                    I. kafli. Markmið og gildissvið laganna.
                                1. gr. Markmið.
  Markmið laga þessara er að koma á og viðhalda jafnrétti og jöfnum tækifærum
  kvenna og karla og jafna þannig stöðu kynjanna á öllum sviðum samfélagsins.
Allir einstaklingar skulu eiga jafna möguleika á að njóta eigin atorku og þroska
       hæfileika sína óháð kynferði. Markmiði þessu skal náð með því að:
             a. gæta jafnréttissjónarmiða á öllum sviðum samfélagsins,
   b. vinna að jöfnum áhrifum kvenna og karla við ákvarðanatöku og stefnumótun í
                                  samfélaginu,
     c. gera bæði konum og körlum kleift að samræma fjölskyldu- og atvinnulíf,
     d. bæta sérstaklega stöðu kvenna og auka möguleika þeirra í samfélaginu,
                         e. efla fræðslu um jafnréttismál,
                     f. greina tölfræðiupplýsingar eftir kyni,
                         g. efla rannsóknir í kynjafræðum.

                            II. kafli. Stjórnsýsla.
                               2. gr. Yfirstjórn.
  Félagsmálaráðherra fer með framkvæmd laga þessara nema annars sé sérstaklega
getið. Jafnréttisstofa er sérstök stofnun sem heyrir undir yfirstjórn ráðherra.
     Hún annast stjórnsýslu á því sviði sem lögin ná til. Ráðherra ákveður
                         staðsetningu Jafnréttisstofu.
                            3. gr. Jafnréttisstofa.
     Ráðherra skipar framkvæmdastjóra Jafnréttisstofu til fimm ára í senn.
  Framkvæmdastjóri annast daglega stjórn stofunnar og ræður starfsfólk hennar.
                Verkefni sem Jafnréttisstofa annast eru m.a. að:
                      a. hafa eftirlit með framkvæmd laganna,
                     b. sjá um fræðslu og upplýsingastarfsemi,
      c. veita stjórnvöldum, stofnunum, fyrirtækjum, einstaklingum og félögum
                                    ráðgjöf,
    d. koma ábendingum og tillögum um aðgerðir um jafnréttismál á framfæri við
             félagsmálaráðherra, Jafnréttisráð og önnur stjórnvöld,
         e. auka virkni í jafnréttismálum, m.a. með aukinni aðild karla að
                               jafnréttisstarfi,
          f. fylgjast með þjóðfélagsþróuninni í jafnréttismálum, m.a. með
                         upplýsingaöflun og rannsóknum,
      g. veita jafnréttisnefndum, jafnréttisráðgjöfum og jafnréttisfulltrúum
                 sveitarfélaga, stofnana og fyrirtækja aðstoð,
   h. vinna önnur verkefni í samræmi við markmið og gildissvið laganna samkvæmt
                           nánari ákvörðun ráðherra.
    Opinberum stofnunum, atvinnurekendum og félagasamtökum er skylt að veita
Jafnréttisstofu hvers konar almennar upplýsingar sem nauðsynlegar eru starfsemi
                                    hennar.
 Þegar sérstaklega stendur á og ætla má að úrskurður dómstóla geti haft víðtæk
   áhrif í átt til jafnréttis eða hagsmunir kæranda eru metnir þess eðlis að
  mikilvægt þykir að fá úrlausn dómstóla getur Jafnréttisstofa höfðað mál til
       viðurkenningar á rétti kæranda á grundvelli álitsgerða kærunefndar
  jafnréttismála skv. 4. gr. Ráðherra setur í reglugerð^1) nánari fyrirmæli um
              skilyrði fyrir málshöfðunarheimild Jafnréttisstofu.
                                ^1)[2]Rg. 47/2003.
                        4. gr. Kærunefnd jafnréttismála.
 Félagsmálaráðherra skipar kærunefnd jafnréttismála. Nefndarmenn skulu skipaðir
  til þriggja ára í senn. Ráðherra skipar einn án tilnefningar en Hæstiréttur
 tilnefnir tvo, formann og varaformann nefndarinnar. Varamenn skulu skipaðir á
                sama hátt. Nefndarmenn skulu vera lögfræðingar.
 Verkefni kærunefndar jafnréttismála er að taka til meðferðar og gefa skriflegt
rökstutt álit um hvort ákvæði laganna hafi verið brotin. Niðurstöður kærunefndar
                      sæta ekki kæru til æðra stjórnvalds.
    Þegar um er að ræða mál sem ætla má að geti haft stefnumarkandi áhrif á
    vinnumarkaðinn í heild skal kærunefnd leita umsagnar hjá heildarsamtökum
            launafólks og viðsemjendum þeirra áður en álit er gefið.
Nú telur kærunefnd jafnréttismála að ákvæði laga þessara séu brotin og skal hún
        þá beina rökstuddum tilmælum um úrbætur til hlutaðeigandi aðila.
             Kærunefnd jafnréttismála skal árlega gefa út álit sín.
Kostnaður við starfsemi nefndarinnar greiðist úr ríkissjóði. Félagsmálaráðherra
       getur með reglugerð^1) sett nánari ákvæði um störf kærunefndar og
                                skrifstofuhald.
                                ^1)[3]Rg. 50/2003.
               5. gr. Málsmeðferð fyrir kærunefnd jafnréttismála.
  Einstaklingar og félagasamtök, í eigin nafni eða fyrir hönd félagsmanna, sem
   telja að ákvæði laga þessara hafi verið brotin á sér, geta leitað atbeina
kærunefndar jafnréttismála. Kærunefnd getur enn fremur þegar sérstaklega stendur
             á tekið mál til meðferðar samkvæmt ábendingum annarra.
 Erindi skulu berast nefndinni skriflega innan eins árs frá því að ætlað brot á
lögum þessum lá fyrir eða frá því að sá er málið varðar fékk vitneskju um ætlað
     brot. Sé leitað rökstuðnings á grundvelli ákvæða stjórnsýslulaga tekur
fresturinn að líða þegar sá rökstuðningur liggur fyrir. Erindi telst nægjanlega
  snemma fram komið ef bréf sem hefur það að geyma hefur borist nefndinni eða
                  verið póstlagt áður en fresturinn er liðinn.
Jafnréttisstofa getur þegar sérstaklega stendur á óskað eftir að kærunefnd taki
                            erindi til umfjöllunar.
   Málsmeðferð fyrir kærunefndinni skal að jafnaði vera skrifleg en þó getur
 nefndin kallað málsaðila eða fulltrúa þeirra á sinn fund. Að öðru leyti fer um
málsmeðferð hjá nefndinni samkvæmt ákvæðum stjórnsýslulaga og nánari reglum sem
          félagsmálaráðherra setur að fengnum tillögum frá nefndinni.
               6. gr. Upplýsingaöflun kærunefndar jafnréttismála.
Kærunefnd jafnréttismála skal tryggja að aðili máls eigi þess kost að tjá sig um
 efni máls áður en nefndin veitir álit sitt í því, enda telji nefndin að hvorki
         afstaða hans né rök fyrir henni liggi fyrir í gögnum málsins.
  Kærunefnd jafnréttismála getur, að kröfu gagnaðila, krafið aðila um gögn sem
                        áhrif geta haft á úrlausn máls.
 Kærunefnd jafnréttismála getur krafist frekari gagna frá málsaðilum telji hún
                         málið ekki nægjanlega upplýst.
 Ef lögð eru fyrir kærunefnd gögn sem varða laun, önnur starfskjör eða réttindi
   einstaklinga skal tilkynna hlutaðeigandi að þessar upplýsingar hafi verið
      veittar nefndinni. Fara skal með slíkar upplýsingar sem trúnaðarmál.
                             7. gr. Jafnréttisráð.
      Eftir hverjar alþingiskosningar skipar félagsmálaráðherra níu manna
    Jafnréttisráð. Ráðherra skipar formann án tilnefningar, einn nefndarmann
 tilnefndan af Alþýðusambandi Íslands, einn tilnefndan af Bandalagi starfsmanna
ríkis og bæja, einn tilnefndan af fjármálaráðuneyti, einn tilnefndan af Háskóla
   Íslands, einn tilnefndan af Kvenfélagasambandi Íslands, einn tilnefndan af
 Kvenréttindafélagi Íslands, einn tilnefndan af Samtökum atvinnulífsins og einn
                tilnefndan af Sambandi íslenskra sveitarfélaga.
      Tilnefningaraðilar skulu tilnefna einn karl og eina konu til setu í
Jafnréttisráði. Við skipun í ráðið skal þess gætt að hlutfall kynjanna verði sem
                                    jafnast.
Kostnaður við starfsemi ráðsins greiðist úr ríkissjóði. Félagsmálaráðherra getur
 með reglugerð^1) sett nánari ákvæði um störf Jafnréttisráðs og skrifstofuhald.
                                ^1)[4]Rg. 48/2003.
                        8. gr. Hlutverk Jafnréttisráðs.
 Jafnréttisráð skal stuðla markvisst að jafnri stöðu og jöfnum rétti kvenna og
  karla á vinnumarkaðinum. Ráðið skal gera tillögur til félagsmálaráðherra um
                            aðgerðir á þessu sviði.
Jafnréttisráð er stjórnvöldum til ráðgjafar um jafnréttismál í vinnumarkaðsmálum
  og getur jafnframt gert tillögur um úrbætur í jafnréttismálum á öðrum sviðum
                                 samfélagsins.
                9. gr. Þingsályktun um áætlun í jafnréttismálum.
        Félagsmálaráðherra leggur fyrir Alþingi, eigi síðar en ári eftir
 alþingiskosningar, tillögu til þingsályktunar um áætlun í jafnréttismálum til
fjögurra ára í senn að fengnum tillögum einstakra ráðuneyta og Jafnréttisstofu.
      Í áætluninni skulu koma fram sundurliðuð framkvæmdaáform og áætlaðar
  fjárveitingar til einstakra verkefna sem tengjast jafnréttismálum. Áætlunina
                     skal endurskoða á tveggja ára fresti.
Samhliða framlagningu tillögu til þingsályktunar um áætlun í jafnréttismálum og
  endurskoðun hennar tveimur árum síðar skal félagsmálaráðherra leggja fram á
               Alþingi skýrslu um stöðu og þróun jafnréttismála.
                    10. gr. Jafnréttisnefndir sveitarfélaga.
   Sveitarstjórnir skulu, að loknum sveitarstjórnarkosningum, skipa 35 manna
   jafnréttisnefndir sem hafi með höndum jafnréttismál innan sveitarfélagsins
samkvæmt lögum þessum. Skulu nefndirnar vera ráðgefandi fyrir sveitarstjórnir í
 málefnum er varða jafnrétti kvenna og karla ásamt því að fylgjast með og hafa
   frumkvæði að sérstökum aðgerðum til að tryggja jafna stöðu og jafnan rétt
      kynjanna. Skulu nefndirnar hafa umsagnarrétt um eða umsjón með gerð
  jafnréttisáætlana sveitarstjórna til fjögurra ára sem lagðar skulu fram eigi
                  síðar en ári eftir sveitarstjórnarkosningar.
                          11. gr. Jafnréttisfulltrúar.
    Sérhvert ráðuneyti skal skipa jafnréttisfulltrúa sem fjallar um og hefur
 eftirlit með jafnréttisstarfi á málasviði ráðuneytisins og þeirra stofnana sem
  undir ráðuneytið heyra. Jafnréttisfulltrúi skal árlega senda Jafnréttisstofu
     greinargerð um jafnréttisstarf þess ráðuneytis sem hann starfar fyrir.
                          12. gr. Jafnréttisráðgjafar.
 Félagsmálaráðherra er heimilt að ráða jafnréttisráðgjafa sem vinnur tímabundið
        að jafnréttismálum á tilteknu sviði og/eða á tilteknu landsvæði.

                        III. kafli. Réttindi og skyldur.
                             13. gr. Vinnumarkaður.
  Atvinnurekendur og stéttarfélög skulu vinna markvisst að því að jafna stöðu
kynjanna á vinnumarkaði. Atvinnurekendur skulu sérstaklega vinna að því að jafna
  stöðu kynjanna innan fyrirtækis síns eða stofnunar og stuðla að því að störf
                 flokkist ekki í sérstök kvenna- og karlastörf.
 Fyrirtæki og stofnanir þar sem starfa fleiri en 25 starfsmenn skulu setja sér
    jafnréttisáætlun eða kveða sérstaklega á um jafnrétti kvenna og karla í
starfsmannastefnu sinni. Skal sérstaklega kveðið á um markmið og aðgerðir til að
tryggja starfsmönnum þau réttindi sem kveðið er á um í 14.17. gr. laga þessara.
                            14. gr. Launajafnrétti.
  Konum og körlum er starfa hjá sama atvinnurekanda skulu greidd jöfn laun og
         skulu njóta sömu kjara fyrir jafnverðmæt og sambærileg störf.
  Með launum í lögum þessum er átt við almennt endurgjald fyrir störf og hvers
 konar frekari þóknun, beina og óbeina, hvort heldur er með hlunnindagreiðslum
 eða með öðrum hætti, sem atvinnurekandi greiðir starfsmanni sínum fyrir vinnu
                                     hans.
 Með jöfnum launum er átt við að laun skulu ákveðin á sama hátt fyrir konur og
 karla og að þau viðmið sem lögð eru til grundvallar launaákvörðun feli ekki í
                               sér kynjamismunun.
     Með kjörum í lögum þessum er, auk launa, átt við lífeyris-, orlofs- og
 veikindarétt og hvers konar önnur starfskjör eða réttindi sem metin verða til
                                     fjár.
               15. gr. Laus störf, starfsþjálfun og endurmenntun.
           Starf sem laust er skal standa opið jafnt konum og körlum.
   Atvinnurekendur skulu tryggja að konur og karlar njóti sömu möguleika til
endurmenntunar og starfsþjálfunar og til að sækja námskeið sem haldin eru til að
            auka hæfni í starfi eða til undirbúnings öðrum störfum.
                 16. gr. Samræming fjölskyldu- og atvinnulífs.
Atvinnurekendur skulu gera nauðsynlegar ráðstafanir til að gera konum og körlum
     kleift að samræma starfsskyldur sínar og skyldur gagnvart fjölskyldu.
 Ráðstafanir þær skulu m.a. miða að því að auka sveigjanleika í skipulagningu á
     vinnu og vinnutíma þannig að tekið sé tillit til þarfa atvinnulífs og
fjölskylduaðstæðna starfsmanna, þar með talið að þeim sé auðveldað að koma aftur
     til starfa eftir fæðingar- eða foreldraorlof eða leyfi úr vinnu vegna
          óviðráðanlegra og brýnna fjölskylduaðstæðna (force majeure).
                         17. gr. Kynferðisleg áreitni.
   Atvinnurekendur og yfirmenn stofnana og félagsstarfs skulu gera sérstakar
ráðstafanir til að koma í veg fyrir að starfsfólk, nemar og skjólstæðingar verði
fyrir kynferðislegri áreitni á vinnustað, í stofnun, félagsstarfi eða í skólum.
Kynferðisleg áreitni er kynferðisleg hegðun sem er ósanngjörn og/eða móðgandi og
   í óþökk þess sem fyrir henni verður, hefur áhrif á sjálfsvirðingu þess eða
þeirra sem fyrir henni verða og er haldið áfram þrátt fyrir að gefið sé skýrt í
   skyn að hegðunin sé óvelkomin. Kynferðisleg áreitni getur verið líkamleg,
                             orðbundin eða táknræn.
       Eitt tilvik getur talist kynferðisleg áreitni ef það er alvarlegt.
   Ef yfirmaður er kærður vegna meintrar kynferðislegrar áreitni verður hann
   vanhæfur til að ákvarða um vinnuskilyrði kæranda á meðan rannsókn málsins
     stendur yfir og skal næsti yfirmaður taka ákvarðanir er varða kæranda.
                              18. gr. Auglýsingar.
    Auglýsandi, og sá sem hannar eða birtir auglýsingu, skal sjá til þess að
 auglýsingin sé öðru kyninu ekki til minnkunar, lítilsvirðingar eða stríði gegn
               jafnri stöðu og jafnrétti kynjanna á nokkurn hátt.
                         19. gr. Menntun og skólastarf.
Á öllum skólastigum skal veita fræðslu um jafnréttismál, m.a. með því að leggja
     áherslu á að búa bæði kynin jafnt undir virka þátttöku í samfélaginu,
                         fjölskyldulífi og atvinnulífi.
Í náms- og starfsfræðslu og við ráðgjöf í skólum skal leitast við að kynna bæði
piltum og stúlkum störf sem hingað til hefur verið litið á sem hefðbundin karla-
                                eða kvennastörf.
 Gæta skal þess sérstaklega að kennslu- og námsgögn séu þannig úr garði gerð að
                            kynjum sé ekki mismunað.
  Efla skal rannsóknir á stöðu kynjanna í íslensku samfélagi, jafnt fræðilegar
 grunnrannsóknir sem hagnýtar rannsóknir, og miðla niðurstöðum þeirra markvisst
                     innan skólastarfsins og til fjölmiðla.
    Menntamálaráðuneytið skal fylgjast með þróun jafnréttismála í skóla- og
  uppeldisstarfi og að jafnréttis kynja sé gætt í íþrótta- og tómstundastarfi.
 Einnig skal ráðuneytið fylgjast með rannsóknum á sviði jafnréttismála, sbr. 4.
                                      mgr.
           20. gr. Þátttaka í nefndum og ráðum á vegum hins opinbera.
 Í nefndum, ráðum og stjórnum á vegum ríkis og sveitarfélaga skulu, þar sem því
 verður við komið, sitja sem næst jafnmargar konur og karlar. Skal ávallt á það
  minnt þegar óskað er tilnefningar í hlutaðeigandi nefndir, ráð og stjórnir.
                    21. gr. Greining á tölfræðiupplýsingum.
Í opinberri hagskýrslugerð um einstaklinga og í viðtals- og skoðanakönnunum skal
 greint á milli kynja við söfnun gagna, úrvinnslu þeirra og birtingu upplýsinga
    nema sérstakar ástæður, svo sem persónuverndarhagsmunir, mæli gegn því.

              IV. kafli. Bann við mismunun á grundvelli kynferðis.
                       22. gr. Almennt bann við mismunun.
  Hvers kyns mismunun eftir kynferði, hvort heldur bein eða óbein, er óheimil.
  Þó teljast sérstakar tímabundnar aðgerðir sem ætlaðar eru til að bæta stöðu
  kvenna eða karla til að koma á jafnrétti og jafnri stöðu kynjanna ekki ganga
 gegn lögum þessum. Þá teljast aðgerðir til að auka möguleika kvenna eða karla
  sérstaklega til að koma á jafnrétti og jafnri stöðu kynjanna ekki ganga gegn
    lögum þessum. Sama á við ef nauðsynlegt telst að ráða annað kynið vegna
                     hlutlægra þátta er tengjast starfinu.
  Það telst ekki mismunun að taka sérstakt tillit til kvenna vegna þungunar og
                                  barnsburðar.
                      23. gr. Bann við mismunun í kjörum.
Atvinnurekendum er óheimilt að mismuna starfsfólki sínu í launum og öðrum kjörum
                          á grundvelli kynferðis þess.
 Ef leiddar eru líkur að því að kona og karl sem starfa hjá sama atvinnurekanda
 njóti mismunandi launa eða annarra kjara fyrir jafnverðmæt og sambærileg störf
skal atvinnurekandi sýna fram á, ef um mun er að ræða, að hann skýrist af öðrum
                              þáttum en kynferði.
          24. gr. Bann við mismunun við ráðningu og í vinnuskilyrðum.
    Atvinnurekendum er óheimilt að mismuna umsækjendum um starf á grundvelli
     kynferðis. Sama gildir um stöðuhækkun, stöðubreytingar, endurmenntun,
 starfsþjálfun, námsleyfi, uppsögn, vinnuaðstæður og vinnuskilyrði starfsmanna.
 Óheimilt er að auglýsa eða birta auglýsingu um laust starf þar sem gefið er í
skyn að fremur sé óskað starfsmanns af öðru kyninu en hinu. Þetta ákvæði gildir
  ekki ef tilgangur auglýsandans er að stuðla að jafnari kynjaskiptingu innan
starfsgreinarinnar og skal það þá koma fram í auglýsingunni. Sama á við ef gild
           rök mæla með því að einungis sé auglýst eftir öðru kyninu.
    Ef leiddar eru líkur að beinni eða óbeinni mismunun vegna kynferðis við
      ráðningu, setningu eða skipun í starf, stöðuhækkun, stöðubreytingar,
endurmenntun, starfsþjálfun, námsleyfi, uppsögn, vinnuaðstæður eða vinnuskilyrði
  skal atvinnurekandi sýna fram á að aðrar ástæður en kynferði hafi legið til
                           grundvallar ákvörðun hans.
                          25. gr. Bann við uppsögnum.
 Atvinnurekanda er óheimilt að segja starfsmanni upp störfum sökum þess að hann
             hafi krafist leiðréttingar á grundvelli laga þessara.
   Atvinnurekandi skal jafnframt gæta þess að starfsmaður verði ekki beittur
óréttlæti í starfi, svo sem með tilliti til starfsöryggis, starfskjara eða mats
      á árangri, á grundvelli þess að hafa kært kynferðislega áreitni eða
                                 kynjamismunun.
    Ef leiddar eru líkur að því að gengið hafi verið gegn ákvæði þessu skal
 atvinnurekandi sýna fram á að uppsögn eða meint óréttlæti grundvallist ekki á
   leiðréttingarkröfu starfsmanns eða kæru um kynferðislega áreitni eða aðra
kynjamismunun. Þetta gildir ekki ef uppsögnin á sér stað meira en einu ári eftir
   að starfsmaðurinn setti fram leiðréttingarkröfu á grundvelli laga þessara.
                                26. gr. Menntun.
    Í skólum og öðrum mennta- og uppeldisstofnunum er hvers konar mismunun á
    grundvelli kynferðis óheimil. Skylt er að gæta þessa í námi og kennslu,
                starfsháttum og daglegri umgengni við nemendur.
Yfirmaður stofnunar skal gæta þess að nemandi eða skjólstæðingur sé ekki látinn
       gjalda þess að hafa kært kynferðislega áreitni eða kynjamismunun.
                        27. gr. Bann við afsali réttar.
  Óheimilt er að afsala sér þeim réttindum sem kveðið er á um í lögum þessum.

                              V. kafli. Viðurlög.
                     28. gr. Bætur fyrir fjártjón og miska.
Sá sem af ásettu ráði eða vanrækslu brýtur gegn lögum þessum er skaðabótaskyldur
 samkvæmt almennum reglum. Enn fremur má dæma hlutaðeigandi til að greiða þeim
  sem misgert er við, auk bóta fyrir fjártjón ef því er að skipta, bætur vegna
                                     miska.
                                29. gr. Sektir.
        Brot gegn lögum þessum geta varðað sektum sem renna í ríkissjóð.

                            VI. kafli. Önnur ákvæði.
30. gr. Félagsmálaráðherra er heimilt að setja reglugerð^1) um nánari framkvæmd
                                 laga þessara.
                ^1)[5]Rg. 47/2003, [6]rg. 48/2003, [7]rg. 50/2003.
                              31. gr. Gildistaka.
                         Lög þessi öðlast þegar gildi.
Ákvæði til bráðabirgða. Við gildistöku laga þessara fellur niður umboð núverandi
   Jafnréttisráðs og skal skipa nýtt Jafnréttisráð sem starfar fram að næstu
                               alþingiskosningum.
Við gildistöku laganna fellur niður umboð núverandi kærunefndar jafnréttismála.
 Félagsmálaráðherra skal skipa kærunefnd jafnréttismála sem tekur við verkefnum
  fráfarandi nefndar. Við gildistöku laganna skal ráðherra skipa einn fulltrúa
 kærunefndar jafnréttismála, án tilnefningar, til þriggja ára. Hæstiréttur skal
tilnefna tvo fulltrúa, formann til fjögurra ára og varaformann til tveggja ára.
                      Varamenn skulu skipaðir á sama hátt.
     Núverandi framkvæmdastjóri Jafnréttisráðs skal gegna starfinu þar til
félagsmálaráðherra hefur skipað framkvæmdastjóra Jafnréttisstofu skv. 1. mgr. 3.
                                      gr.

References

   Visible links
   1. http://www.althingi.is/dba-bin/lawformpr.pl?lnr=2000096
   2. http://www.reglugerd.is/interpro/dkm/WebGuard.nsf/key2/047-2003
   3. http://www.reglugerd.is/interpro/dkm/WebGuard.nsf/key2/050-2003
   4. http://www.reglugerd.is/interpro/dkm/WebGuard.nsf/key2/048-2003
   5. http://www.reglugerd.is/interpro/dkm/WebGuard.nsf/key2/047-2003
   6. http://www.reglugerd.is/interpro/dkm/WebGuard.nsf/key2/048-2003
   7. http://www.reglugerd.is/interpro/dkm/WebGuard.nsf/key2/050-2003
