
   --------------------------------------------------------------------------

    Lög um opinberan stuðning við tæknirannsóknir, nýsköpun og atvinnuþróun

                              2007 nr. 75 29. mars

   --------------------------------------------------------------------------

                 Ferill málsins á Alþingi.   Frumvarp til laga.

                           Tóku gildi 1. ágúst 2007.

                      I. kafli. Nýsköpunarmiðstöð Íslands.
                              1. gr. Stjórnsýsla.
    Nýsköpunarmiðstöð Íslands er sérstök stofnun sem heyrir undir yfirstjórn
                                iðnaðarráðherra.
                         2. gr. Hlutverk og starfsemi.
  Hlutverk Nýsköpunarmiðstöðvar Íslands er að styrkja samkeppnisstöðu íslensks
           atvinnulífs og auka lífsgæði í landinu. Í þessu felst að:
    a. miðla þekkingu og veita stuðningsþjónustu fyrir frumkvöðla og sprota- og
                              nýsköpunarfyrirtæki,
   b. stunda tæknirannsóknir, þróun, greiningar, prófanir, mælingar og vottanir.
 Nýsköpunarmiðstöð Íslands skal enn fremur annast önnur stjórnsýsluverkefni sem
    stofnuninni eru falin samkvæmt lögum, stjórnvaldsfyrirmælum eða ákvörðun
                                   ráðherra.
Nýsköpunarmiðstöð Íslands skal í starfsemi sinni taka mið af stefnu Vísinda- og
                                   tækniráðs.
                     3. gr. Forstjóri og aðrir starfsmenn.
  Ráðherra skipar forstjóra Nýsköpunarmiðstöðvar Íslands til fimm ára í senn.
  Forstjóri fer með stjórn stofnunarinnar og daglegan rekstur. Hann ræður aðra
            starfsmenn stofnunarinnar og ákveður starfssvið þeirra.
              4. gr. Þjónusta við sprota- og nýsköpunarfyrirtæki.
 Nýsköpunarmiðstöð Íslands skal veita upplýsingar og leiðsögn er varðar stofnun
og rekstur sprota- og nýsköpunarfyrirtækja. Í boði skal vera fjölbreytt þjónusta
    og stuðningsverkefni sem hvetja til vöruþróunar, nýsköpunar, hagnýtingar
                     hönnunar og mótunar viðskiptahugmynda.
             Nýsköpunarmiðstöðin skal sinna eftirfarandi verkefnum:
     a. eiga frumkvæði að samstarfi þeirra opinberu aðila sem mynda stoðkerfi
                         nýsköpunar fyrir atvinnulífið,
     b. móta sértæk stuðningsverkefni sem stuðla að bættum rekstri lítilla og
   meðalstórra fyrirtækja og framgangi nýrra viðskiptahugmynda sem spretta af
  hugkvæmni einstaklinga eða rannsóknum og þróunarstarfi háskóla, stofnana og
                                  fyrirtækja,
                          c. starfrækja frumkvöðlasetur,
      d. annast miðlun hvers konar hagnýtrar þekkingar um stofnun og rekstur
                                  fyrirtækja,
   e. auka veg hönnunar í íslensku efnahagslífi og vekja fyrirtæki til vitundar
                   um mikilvægi hönnunar í nýsköpun og vexti,
    f. vera tengiliður við þá sem stunda grunnrannsóknir og hagnýtar rannsóknir
                 er leitt geta til nýsköpunar í atvinnulífinu,
   g. efla samstarf á milli rannsóknastofnana, háskóla, fyrirtækja, fjárfesta og
                             atvinnuþróunarfélaga,
   h. miðla þekkingu um innlendar og erlendar tækninýjungar og aðgerðir sem auka
                                  framleiðni,
   i. annast samstarf við innlendar og erlendar stofnanir sem gegna sambærilegu
                                   hlutverki.
                       5. gr. Íslenskar tæknirannsóknir.
  Rannsóknastarfsemi á vegum Nýsköpunarmiðstöðvar Íslands skal starfrækt undir
    heitinu Íslenskar tæknirannsóknir. Starfsemin skal taka mið af ályktunum
Vísinda- og tækniráðs en áhersla skal vera á hagnýtar rannsóknir og vöruþróun í
 þágu nýsköpunar atvinnulífsins og grunnrannsóknir á afmörkuðum sviðum sem hafa
   þjóðhagslega þýðingu. Starfsemin skal stuðla að tækniyfirfærslu og aðlögun
               þekkingar til hagsbóta fyrir íslenskt atvinnulíf.
         Íslenskar tæknirannsóknir skulu sinna eftirfarandi verkefnum:
        a. tæknirannsóknum sem leitt geta til aukinnar nýsköpunar, aukinnar
              framleiðni og betri samkeppnisstöðu atvinnulífsins,
       b. tækniþróun, tækniyfirfærslu og aðlögun tækni í nánu samstarfi við
                          fyrirtæki og atvinnugreinar,
   c. hafa yfir að ráða aðstöðu og færni til að takast á við rannsóknir á nýjum
    fræðasviðum sem hafa eða munu hafa afgerandi áhrif á framþróun íslensks
                                  atvinnulífs,
               d. ráðgjöf, mælingum, prófunum og vottunarstarfsemi.
                             6. gr. Ráðgjafarnefnd.
Við Nýsköpunarmiðstöð Íslands skal vera starfandi átta manna ráðgjafarnefnd sem
   iðnaðarráðherra skipar til þriggja ára í senn. Einn nefndarmanna skal vera
  tilnefndur af Samtökum iðnaðarins, einn af Samtökum atvinnulífsins, einn af
    samstarfsnefnd háskólastigsins, einn af Alþýðusambandi Íslands, einn af
 tækninefnd Vísinda- og tækniráðs, einn af Verkfræðingafélagi Íslands, einn af
menntamálaráðherra og loks skipar ráðherra einn án tilnefningar. Nefndin kýs sér
     formann. Forstjóri Nýsköpunarmiðstöðvar Íslands og fulltrúi Íslenskra
tæknirannsókna skulu sitja fundi nefndarinnar. Hlutverk nefndarinnar er að vera
 ráðherra og forstjóra ráðgefandi um fagleg málefni sem tengjast stefnumótun í
tæknirannsóknum og vali á helstu verkefnum, ásamt því að vera tengiliður hennar
                               við hagsmunaaðila.
            7. gr. Eignarhlutir í rannsókna- og þróunarfyrirtækjum.
 Nýsköpunarmiðstöð Íslands er heimilt að stofna, eiga, reka og selja félög sem
 stunda ráðgjöf, rannsóknir, þróun og framleiðslu á viðskiptalegum grundvelli á
 samkeppnismarkaði. Heimildin er takmörkuð við hlutafélög eða annars konar form
                      með takmarkaðri ábyrgð félagsmanna.
                        8. gr. Heimildir til gjaldtöku.
   Til að standa straum af kostnaði við rannsóknir, ráðgjöf, námskeiðahald og
    vottun er Nýsköpunarmiðstöð Íslands heimilt að innheimta þjónustugjald.
                                 9. gr. Tekjur.
                    Tekjur Nýsköpunarmiðstöðvar Íslands eru:
      a. framlög úr ríkissjóði eins og ákveðin eru í fjárlögum hverju sinni,
                b. þjónustugjöld samkvæmt gjaldskrá stofnunarinnar,
                                c. fjármagnstekjur,
                     d. tekjur af sölu hlutdeildar í félögum,
                                 e. aðrar tekjur.

                         II. kafli. Tækniþróunarsjóður.
                               10. gr. Hlutverk.
Tækniþróunarsjóður er sérstakur sjóður sem heyrir undir iðnaðarráðherra. Fagleg
      umsýsla Tækniþróunarsjóðs skal falin óháðum aðila samkvæmt samningi.
 Hlutverk sjóðsins er að styðja þróunarstarf og rannsóknir á sviði tækniþróunar
  sem miða að nýsköpun í íslensku atvinnulífi. Tækniþróunarsjóði er heimilt að
fjármagna nýsköpunarverkefni í samræmi við meginstefnu Vísinda- og tækniráðs með
                                    því að:
   a. styrkja tækniþróun og tengdar rannsóknir í þágu nýsköpunar atvinnulífsins,
             m.a. í samstarfi við stofnanir, háskóla og fyrirtæki,
     b. styrkja uppbyggingu sprotafyrirtækja og eiga aðild að þeim á frumstigi
                                  nýsköpunar,
     c. fjármagna átaksverkefni og markáætlanir á einstökum tæknisviðum til að
  treysta tæknilegar undirstöður atvinnuveganna, einstakar greinar þeirra eða
                        þvert á greinaskiptingu þeirra,
      d. styrkja lítil verkefni á vegum einstaklinga og smáfyrirtækja sem eru
  líkleg til að verða atvinnu- og tekjuskapandi og arðbær þrátt fyrir áhættu í
                                    upphafi,
      e. greiða kostnað við greiningu á stöðu nýsköpunar og gerð áætlana til
                                styrktar henni.
                                11. gr. Tekjur.
                         Tekjur Tækniþróunarsjóðs eru:
                           a. fjárveitingar í fjárlögum,
   b. tekjur af sölu hlutdeildar í sprotafyrirtækjum sem sjóðurinn hefur eignast
                                   aðild að,
               c. framlög frá innlendum og erlendum samstarfsaðilum,
                                 d. önnur framlög.
                                12. gr. Stjórn.
Í stjórn Tækniþróunarsjóðs sitja sjö menn sem iðnaðarráðherra skipar til þriggja
      ára í senn. Tveir þeirra skulu skipaðir samkvæmt tilnefningu Samtaka
 atvinnulífsins, einn samkvæmt tilnefningu tækninefndar Vísinda- og tækniráðs,
    einn samkvæmt tilnefningu landbúnaðarráðherra, einn samkvæmt tilnefningu
sjávarútvegsráðherra, einn samkvæmt tilnefningu Samtaka iðnaðarins, en ráðherra
                          skipar einn án tilnefningar.
   Varamenn skulu tilnefndir með sama hætti. Iðnaðarráðherra velur formann og
                varaformann sjóðstjórnar úr hópi stjórnarmanna.
            13. gr. Hlutverk stjórnar og fagráða Tækniþróunarsjóðs.
    Stjórn Tækniþróunarsjóðs ákveður áherslur sjóðsins samkvæmt skilgreindu
   hlutverki hans, sbr. 10. gr. Stjórnin tekur ákvarðanir um fjárveitingar úr
sjóðnum að fengnum umsögnum fagráða sem tækninefnd Vísinda- og tækniráðs skipar
til tveggja ára í senn. Fagráðin eru ráðgefandi um fagleg málefni við úthlutanir
   úr Tækniþróunarsjóði. Jafnframt eru fagráðin ráðgefandi fyrir Vísinda- og
             tækniráð og undirnefndir þess eftir því sem óskað er.
  Stjórnin leitar ráðgjafar umfram það sem fagráð sjóðsins geta veitt ef henni
   þykir þurfa. Þeir sem skipaðir eru í fagráð skulu hafa víðtæka reynslu af
   tækniþróun og nýsköpun. Þeir skulu hvorki sitja í Vísinda- og tækniráði né
                           stjórn Tækniþróunarsjóðs.
 Ef til atkvæðagreiðslu kemur innan stjórnar Tækniþróunarsjóðs og atkvæði falla
                         jafnt ræður atkvæði formanns.
    Kostnaður við mat á umsóknum og rekstur sjóðsins skal greiddur af árlegu
                              ráðstöfunarfé hans.
Ákvarðanir sem teknar eru um að veita styrki úr Tækniþróunarsjóði eru endanlegar
                              á stjórnsýslustigi.
                           14. gr. Úthlutunarreglur.
 Úthlutunarstefna Tækniþróunarsjóðs skal fylgja áherslum Vísinda- og tækniráðs.
 Stjórn Tækniþróunarsjóðs setur reglur um umsóknir, mat þeirra og málsmeðferð.
    Þar skulu koma fram skilyrði umsókna og áherslur Vísinda- og tækniráðs.

                           III. kafli. Önnur ákvæði.
                               15. gr. Reglugerð.
Ráðherra getur með reglugerð mælt nánar fyrir um starfsemi Nýsköpunarmiðstöðvar
   Íslands, starfsemi og rekstur Tækniþróunarsjóðs og framkvæmd laga þessara.
                     16. gr. Gildistaka og brottfall laga.
                     Lög þessi öðlast gildi 1. ágúst 2007.
                                    17. gr.

                            Ákvæði til bráðabirgða.
         I. Starfsmenn Iðntæknistofnunar Íslands og Rannsóknastofnunar
 byggingariðnaðarins sem eru í starfi við gildistöku laganna skulu eiga rétt á
  starfi hjá Nýsköpunarmiðstöð Íslands með sömu ráðningarkjörum og áður giltu.
Ákvæði [1]7. gr. laga um réttindi og skyldur starfsmanna ríkisins, nr. 70/1996,
           gilda ekki um störf sem ráðið er í samkvæmt þessu ákvæði.
      II. Nýsköpunarmiðstöð Íslands tekur við eignum, réttindum og skyldum
      Iðntæknistofnunar Íslands og Rannsóknastofnunar byggingariðnaðarins.
   Tækniþróunarsjóður heldur eignum og skuldbindingum Tækniþróunarsjóðs, sem
  starfræktur er skv. 4.[2]8. gr. laga nr. 4/2003, um opinberan stuðning við
                 tækniþróun og nýsköpun í þágu atvinnulífsins.
III. Þrátt fyrir ákvæði 16. gr. er ráðherra heimilt að skipa nú þegar forstjóra
 Nýsköpunarmiðstöðvar Íslands og skal forstjórinn hafa heimild til að undirbúa
     gildistöku laganna, þ.m.t. að bjóða starfsmönnum Iðntæknistofnunar og
 Rannsóknastofnunar byggingariðnaðarins starf hjá Nýsköpunarmiðstöð Íslands frá
                 1. ágúst 2007, sbr. ákvæði til bráðabirgða I.
        IV. Iðnaðarráðherra skal skipa nefnd sem meta skal rekstrarform
      Nýsköpunarmiðstöðvar Íslands, þ.e. hvort annað rekstrarform en beinn
ríkisrekstur kunni að vera heppilegra fyrir starfsemi stofnunarinnar í heild eða
            að hluta. Nefndin skal ljúka störfum fyrir árslok 2009.

References

   Visible links
   1. file://1996070.html#g7
   2. file://2003004.html
