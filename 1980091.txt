
   --------------------------------------------------------------------------

                                               Lög um skráningu lífeyrisréttinda

                            1980 nr. 91 23. desember

   --------------------------------------------------------------------------

                                     1. gr.
          Skrá skal í eina heildarskrá lífeyrisréttindi allra landsmanna eins
          og nánar er mælt fyrir í lögum þessum. Skal skráningin framkvæmd af
                                                         fjármálaráðuneytinu.

                                     2. gr.
         Skrásetja skal, að því er hvern mann varðar, iðgjaldagreiðslur hans,
    þann lífeyrissjóð eða þá sjóði sem greitt hefur verið til og þau réttindi
              sem hver maður á samkvæmt reglum þess sjóðs er hann á aðild að.

                                     3. gr.
               Skráningin skal byggð á upplýsingum lífeyrissjóða. Skulu allir
            lífeyrissjóðir, sem starfa samkvæmt lögum eða viðurkenndir eru af
              fjármálaráðuneytinu, afhenda lífeyrisskránni skýrslur með öllum
                  nauðsynlegum upplýsingum til skráningar lífeyrisréttinda og
     iðgjaldagreiðslna. Skulu skýrslur þessar afhentar ókeypis og í því formi
                                           og á þeim tíma sem skráin ákveður.

                                     4. gr.
           Atvinnurekendum, sem hafa í þjónustu sinni iðgjaldsskylda menn, er
               skylt að láta lífeyrisskránni í té upplýsingar sem varðað geta
    lífeyrisréttindi eða iðgjaldagreiðslur starfsmanna, í því formi sem óskað
         er. Á sama hátt er öllum einstaklingum, sem skyldir eru til greiðslu
                 iðgjalda, skylt að veita skránni umbeðnar upplýsingar. Þá er
     skattyfirvöldum skylt að veita skránni upplýsingar úr skattframtölum eða
      öðrum skattgögnum er varðað geta skráningu lífeyrisréttinda og ákvörðun
                                                       eða greiðslu iðgjalda.

                                     5. gr.
                   Lífeyrisskráin skal veita einstaklingum og atvinnurekendum
      upplýsingar um til hvaða lífeyrissjóðs iðgjöld skuli greiða fyrir hvern
               mann eða um hvaða sjóði er að velja eigi það við. Úrskurður um
   ágreiningsmál um sjóðsaðild fer skv. 2. gr. laga um starfskjör launþega og
                                            skyldutryggingu lífeyrisréttinda.

                                     6. gr.
               Lífeyrisskráin skal veita upplýsingar um greiðslur iðgjalda og
                   lífeyrisréttindi. Þá skal skráin gefa út árlega yfirlit um
                            lífeyrisréttindi og iðgjaldagreiðslur landsmanna.

                                     7. gr.
              Lífeyrisskráin skal eftir því sem kostur er fylgjast með því að
   ákvæðum laga um starfskjör launþega og skyldutryggingu lífeyrisréttinda sé
                                framfylgt að því er varðar greiðslu iðgjalda.

References

   Visible links
   1. http://www.althingi.is/dba-bin/lawformpr.pl?lnr=1980091
