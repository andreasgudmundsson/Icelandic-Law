
   --------------------------------------------------------------------------

         Lög um gerð samninga um hlutdeild í afnotarétti orlofshúsnæðis

                             1997 nr. 23 29. apríl

   --------------------------------------------------------------------------

                 Ferill málsins á Alþingi.   Frumvarp til laga.

 Tóku gildi 29. apríl 1997. EES-samningurinn: XIX. viðauki tilskipun 94/47/EB.
Breytt með l. 82/1998 (tóku gildi 1. okt. 1998), l. 57/2007 (tóku gildi 3. apríl
2007), l. 98/2009 (tóku gildi 1. okt. 2009 nema 69. og 70. gr. sem tóku gildi 1.
jan. 2010), l. 162/2010 (tóku gildi 1. jan. 2011) og l. 126/2011 (tóku gildi 30.
                                  sept. 2011).

                    I. kafli. Gildissvið og skilgreiningar.
 1. gr. Lög þessi gilda um samninga um hlutdeild í afnotarétti af fasteignum og
hafa það markmið að tryggja neytendavernd við gerð slíkra samninga. Afnotaréttur
          sem varir skemur en þrjú ár fellur utan gildissviðs laganna.
   Kaupandi að hlutdeild í afnotarétti af fasteign sem staðsett er á Evrópska
    efnahagssvæðinu nýtur verndar í samræmi við ákvæði þessara laga þótt um
              samninginn fari eftir löggjöf lands utan svæðisins.
      2. gr. Í lögum þessum hafa eftirfarandi orð merkingu sem hér segir:
      Samningur: Samkomulag um hlutdeild í afnotarétti af fasteign eða hluta
   hennar, í eina viku eða meira, á hverju almanaksári gegn greiðslu ákveðins
                                 heildarverðs.
         Fasteign: Orlofshúsnæði sem samningur tekur til, eða hluti þess.
    Kaupandi: Einstaklingur sem keypt hefur hlutdeild í afnotarétti af fasteign
                og kaupin eru ekki liður í atvinnurekstri hans.
     Seljandi: Einstaklingur eða lögaðili sem í atvinnuskyni selur og ábyrgist
  viðskipti með hlutdeild í afnotarétti af fasteignum sem lög þessi taka til.

                         II. kafli. Samningsskilmálar.
  3. gr. Eigi má með samningi víkja frá ákvæðum laga þessara kaupanda í óhag.
                             Form og efni samnings.
4. gr. Samningur skal vera skriflegur og undirritaður af kaupanda og seljanda í
  votta viðurvist. Í samningi skal, auk almennra upplýsinga um þá fasteign sem
                      samið er um, taka fram eftirfarandi:
     1. Nafn og heimilisfang kaupanda og seljanda, dagsetningu samningsins og
    samningsstað. Sé seljandi ekki jafnframt eigandi skal tilgreina nafn og
 heimilisfang eiganda og þær heimildir sem seljandi hefur til að ráðstafa hinu
                                     selda.
    2. Hvaða skilyrði kaupandi þarf að uppfylla svo hann megi nýta fasteignina,
       ef einhver eru. Hið sama gildir um mögulegar hindranir fyrir því.
       3. Taki samningur til ákveðinnar fasteignar ber að tilgreina nafn og
                           staðsetningu eignarinnar.
     4. Taki samningur til fasteignar sem enn er á byggingarstigi ber að veita
                            kaupanda upplýsingar um:
          a. hversu langt byggingin er komin og hvenær henni verði lokið,
    b. númer byggingarleyfis og heimilisfang lögbærra yfirvalda í því ríki þar
                                 sem eignin er,
   c. hvenær öll þjónusta verði tiltæk sem telja má nauðsynlega til þess að unnt
                           verði að nýta fasteignina,
   d. tryggingar seljanda fyrir því að lokið verði að fullu við framkvæmdir, svo
og tryggingar fyrir endurgreiðslu til kaupanda ef framkvæmdum lýkur ekki eins og
                           samningur gerir ráð fyrir.
   5. Hvaða þjónustu kaupandi hefur aðgang að og helstu skilyrði sem hún er háð.
     6. Innan hvaða tímamarka kaupanda er heimilt að nýta sér þau réttindi sem
  samningur kveður á um og frá og með hvaða degi sá réttur kaupanda er virkur.
    7. Greiðslur sem kaupandi verður að inna af hendi til þess að mega nýta sér
  réttindin, greiðslur sem fylgja notkun á sameiginlegri aðstöðu ef það á við,
  stjórnunarkostnað og önnur gjöld sem kaupandi kann að þurfa að greiða. Önnur
    gjöld en þau sem tilgreind eru í samningi þarf kaupandi ekki að greiða.
    8. Hvort samningi fylgir réttur til þátttöku í fyrirkomulagi á skiptum eða
 endursölu á réttindunum (eftirmarkaði), hvaða kostnaður fylgir slíkri þátttöku
                          og hvernig umsjón er háttað.
   9. Hvaða rétt kaupandi hefur til riftunar, þar á meðal skv. 6. gr., hvert og
 hvernig riftun skuli send, hvaða kostnað kaupanda beri að greiða ef hann nýtir
                             sér rétt til riftunar.
   10. Hvar mál skulu rekin rísi ágreiningur milli kaupanda og seljanda, svo og
        hvort kaupanda er heimilt að velja varnarþing í ágreiningsmálum.
Heimilt er að veita framangreindar upplýsingar á sérstöku skjali sem seljanda er
  skylt að afhenda en allar slíkar upplýsingar eru hluti af samningi. Í öllum
  auglýsingum ber að geta þess hvar nálgast megi upplýsingar sem eru hluti af
                     samningi aðila samkvæmt þessum lögum.
  5. gr. Samningur skal vera á því tungumáli sem talað er þar sem kaupandi er
     búsettur. Sé fasteignin staðsett á Evrópska efnahagssvæðinu og ekki í
    búsetulandi kaupanda ber seljanda jafnframt að afhenda löggilta þýðingu
         samningsins á tungumáli þess ríkis þar sem eignin er staðsett.
                           Reglur um riftun samninga.
6. gr. Samningur skuldbindur kaupanda eigi fyrr en eftir tíu daga frá undirritun
                 hans, enda eiga ákvæði 2. og 3. mgr. ekki við.
Leggi seljandi ekki fram upplýsingar sem nefndar eru í 1.3. tölul., a- og b-lið
   4. tölul., svo og 6.9. tölul. 4. gr. við undirritun samnings er kaupandi
óbundinn af tilboði sínu í þrjá mánuði þar á eftir. Veiti seljandi fullnægjandi
upplýsingar innan þeirra tímamarka byrjar frestur skv. 1. mgr. að líða frá þeim
               degi er seljandi fullnægði upplýsingaskyldu sinni.
   Hafi seljandi ekki veitt upplýsingar skv. 2. mgr. innan þriggja mánaða frá
undirritun samnings og kaupandi ekki notfært sér rétt sinn til þess að ganga frá
 samningnum vegna skorts á upplýsingum byrjar frestur skv. 1. mgr. að líða frá
      fyrsta degi eftir að þriggja mánaða frestinum skv. 2. mgr. er lokið.
  Seljanda er óheimilt að krefja kaupanda um greiðslu fyrr en að liðnum fresti
                                  skv. 1. mgr.
7. gr. Kaupanda, sem vill nýta sér rétt samkvæmt ákvæði 6. gr., ber að tilkynna
 seljanda það áður en frestur er útrunninn. Skrifleg tilkynning um riftun telst
            vera gild hafi hún verið send áður en frestur er liðinn.
Kaupanda, sem riftir samningi í samræmi við 1. mgr. 6. gr., er einungis skylt að
   greiða lögboðin gjöld sem seljanda var skylt að greiða áður en frestur var
         liðinn, enda séu slík gjöld sérstaklega tekin fram í samningi.
 8. gr. Hafi kaupandi notfært sér rétt til riftunar skv. 6. gr. falla úr gildi
 allir lánssamningar sem kaupandi hefur gert við seljanda eða þriðja aðila sem
            hefur milligöngu um að veita lán í tengslum við kaupin.

                            III. kafli. Ýmis ákvæði.
 9. gr. [Ráðherra]^1) fer með framkvæmd laga þessara. Honum er heimilt að kveða
                   nánar á um framkvæmd þeirra með reglugerð.
                             ^1)L. 126/2011, 231. gr.
[10. gr. Neytendastofa annast eftirlit með ákvæðum laga þessara. Ákvæði laga um
 eftirlit með óréttmætum viðskiptaháttum og gagnsæi markaðarins gilda um úrræði
                         Neytendastofu og málsmeðferð.
 Ákvörðunum sem Neytendastofa tekur á grundvelli laga þessara verður skotið til
     áfrýjunarnefndar neytendamála sem starfar á grundvelli 4. gr. laga um
                    Neytendastofu og talsmann neytenda.]^1)
                               ^1)L. 57/2007, 3. gr.
[11. gr. Neytendastofa getur lagt bann við athöfnum sem brjóta í bága við ákvæði
                                 laga þessara.
    Neytendastofa getur lagt dagsektir á aðila sem brýtur gegn ákvörðun sem
  stofnunin tekur á grundvelli 1. mgr. Dagsektir geta numið frá 10.000 kr. til
                             100.000 kr. á dag.]^1)
                               ^1)L. 57/2007, 3. gr.
    [12. gr.]^1) Brot gegn lögum þessum og reglum settum samkvæmt þeim varða
fésektum eða [fangelsi allt að 2 árum]^2) nema þyngri refsing liggi við samkvæmt
                                  öðrum lögum.
                   ^1)L. 57/2007, 3. gr. ^2)L. 82/1998, 233. gr.
              [13. gr.]^1) Lög þessi öðlast gildi 29. apríl 1997.
                               ^1)L. 57/2007, 3. gr.
