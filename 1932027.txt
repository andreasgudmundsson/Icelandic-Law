
   --------------------------------------------------------------------------

   Lög um samgöngubætur og fyrirhleðslur á vatnasvæði Þverár og Markarfljóts

                              1932 nr. 27 23. júní

   --------------------------------------------------------------------------

Tóku gildi 28. september 1932. Breytt með l. 71/1940 (tóku gildi 30. maí 1940),
 l. 18/1943 (tóku gildi 1. mars 1943) og [1]l. 19/1991 (tóku gildi 1. júlí 1992
           nema 1. og 3. mgr. 29. gr. sem tóku gildi 17. apríl 1991).

   1. gr. [Til þess að bæta samgöngur um vatnasvæði Þverár og Markarfljóts í
 Rangárvallasýslu og varna skemmdum af ágangi vatns, skal gera þessi mannvirki:
    1. Nauðsynlegar fyrirhleðslur til þess að veita Markarfljóti, Álum, Affalli
                          og Þverá að Markarfljótsbrú.
      2. Nauðsynlegar endurbætur og lenging varnargarðsins hjá Seljalandi til
                     varnar landspjöllum undir Eyjafjöllum.
    3. Varnargarða innan Háamúla í Fljótshlíð og sunnan Markarfljótsbrúar undir
  Eyjafjöllum, eftir því sem þurfa þykir til að verjast eyðingu gróðurlendis á
                                 þessum slóðum.
   4. Nauðsynlegar fyrirhleðslur og önnur mannvirki til varnar gegn yfirvofandi
        stórfelldum skemmdum á vatnasvæðinu að dómi atvinnumálaráðherra.
         5. Flóðgáttir til áveitu, þar sem öruggt er og nauðsyn þykir.]^1)
    ^1)L. 18/1943, 1. gr. Tilvitnanir annars staðar í lögunum til liða í [2]1.
      gr. eiga við greinina eins og hún var upphaflega orðuð í l. 27/1932.
 2. gr. Vegurinn frá vegamótum Fljótshlíðarvegar fyrir vestan Garðsauka um brýr
þær, sem taldar eru í 1. gr., skal vera þjóðvegur, og kostar ríkissjóður að öllu
                mannvirki þau, sem talin eru í 1. gr. 1.5. lið.
       Brýr á Þverá og Affall skal gera sem fulltraustar bráðabirgðabrýr.
 Nauðsynlegar fyrirhleðslur og önnur mannvirki, sem talin eru í 1. gr. 6. og 7.
                            lið, skal kosta þannig:
    [Ríkissjóður kostar að öllu leyti mannvirki þau, sem talin eru í 1. gr., 1.
                                   og 2. lið.
    Ríkissjóður kostar að ^7/8 hlutum mannvirki þau, sem talin eru í 3. lið, en
                   sýslufélag Rangárvallasýslu að ^1/8 hluta.
   Ríkissjóður kostar að ^3/4 hlutum fyrirhleðslur og önnur mannvirki, sem talin
     eru í 4. og 5. lið, og sýslufélag Rangárvallasýslu að ^1/4 hluta.]^1)
                               ^1)L. 18/1943, 2. gr.
   3. gr. Sýslunefnd Rangárvallasýslu veitist heimild til að jafna niður, að
einhverju eða öllu leyti, þeim hluta fyrirhleðslukostnaðarins, sem sýslufélaginu
 ber að inna af hendi samkvæmt 2. gr., á þær jarðir í sýslunni, sem hagnað hafa
                              af fyrirhleðslunni.
 Við niðurjöfnun þessa skal aðallega miðað við þær auknar nytjar, sem jarðirnar
hafa fengið vegna fyrirhleðslanna. Skal sýslunefnd afla ábyggilegra skýrslna um
  þetta áður en jafnað er niður gjaldinu, og skulu skýrslurnar gefnar af tveim
  óvilhöllum mönnum, er til þess skulu sérstaklega dómkvaddir. Verði þeir eigi
 sammála um einhver atriði, dómkveður héraðsdómari, ef hann á hér eigi hagsmuna
         að gæta, ella næsti héraðsdómari, þriðja manninn sem oddamann.
   Niðurjöfnun sýslunefndar geta jarðeigendur, sem gjaldið er jafnað niður á,
   skotið til atvinnumálaráðherra, er lætur rannsaka málavöxtu og leggur á þá
                               fullnaðarúrskurð.
4. gr. Sé gjald það, sem þannig er jafnað niður á jarðir þær, sem hér eiga hlut
  að máli samkvæmt 3. gr., eigi greitt með þeim hætti, er sýslunefnd áskilur,
  getur hún látið taka eignarnámi jörð þá, sem vanskilin stafa frá, og verður
sýslufélagið eigandi jarðarinnar. Greiðir það jarðeiganda það, sem umfram er af
     matsverði jarðarinnar gjaldi því og kostnaði, sem honum ber að greiða.
  Til þess að meta jörð til eignarnáms samkvæmt því, sem hér segir, dómkveður
héraðsdómari 3 óvilhalla menn, sem ekki eru við fyrirtækið riðnir. Um mat þetta,
 og yfirmat, þurfi á því að halda, fer að öðru leyti eftir ákvæðum vatnalaganna
                               frá 20. júní 1923.
  5. gr. Ríkisstjórnin sér um framkvæmd allra þeirra mannvirkja, er um ræðir í
 þessum lögum, en umsjón og viðhald mannvirkja þeirra, er um ræðir í 1. gr., 6.
og 7. lið, að þeim loknum, annast sýslunefnd, þó með þeirri undantekningu, er um
getur í 7. gr. Kostnaði, sem af viðhaldi leiðir, getur sýslunefnd jafnað niður á
   hlutaðeigandi jarðir, eftir sömu reglum og í 3. gr. segir um niðurjöfnun á
                    stofnkostnaðarhlutdeild sýslufélagsins.
Leiguliði á jörð skal skyldur, ef jarðeigandi krefst, að viðlögðum ábúðarmissi,
  að greiða hinn árlega niðurjafnaða viðhaldskostnað, en af stofnkostnaði eigi
            meira en vexti af því, sem jarðeigandi hefir lagt fram.
6. gr. Bætur fyrir skemmdir á landi, er sannað þykir, að fyrirhleðslur þær, sem
   gerðar eru til þess að veita vötnum í farveg Markarfljóts, hafi beinlínis
 valdið, skal telja með kostnaði við verkið. Má ákveða slíkar skaðabætur eftir
  samkomulagi milli landeiganda og umboðsmanna stjórnarvalda þeirra, sem bætur
eiga að greiða. Nú næst ekki samkomulag, eða ef um verulegt tjón er að ræða, og
 skal þá ákveða bætur eftir mati tveggja dómkvaddra manna, að tilkvöddum báðum
málsaðiljum. Skal að öðru leyti fara um framkvæmd matsins og greiðslu skaðabóta,
            svo sem fyrir er mælt í vatnalögunum frá 20. júní 1923.
  7. gr. Viðhald mannvirkja þeirra, sem gerð verða samkvæmt lögum þessum, skal
    kosta af sýslufélagi Rangárvallasýslu og ríkissjóði í sömu hlutföllum og
           stofnkostnað. Framkvæmd viðhaldsins annast ríkisstjórnin.
8. gr. Ákvæði laga þessara um viðhald flóðgátta og mannvirkja til varnar ágangi
   vatns skulu einnig gilda að því er snertir mannvirki, sem gerð hafa verið
    samkvæmt lögum nr. 69 14. nóvember 1917, um fyrirhleðslu fyrir Þverá og
                                  Markarfljót.
 9. gr. Ríkisstjórnin skal hafa eftirlit með því, að mannvirkjum þeim, er gerð
  verða, sé vel við haldið, og skal sýslunefnd Rangárvallasýslu skylt að hlíta
                      fyrirskipunum hennar hér að lútandi.
 Um viðhaldið og allt það, er þar til heyrir, skal sýslunefnd gera samþykkt, og
skulu þar greindar þær jarðir allar, sem verkið nær til samkvæmt ákvæðum þessara
         laga. Samþykktin öðlast gildi, er hún hefir hlotið staðfesting
                           atvinnumálaráðuneytisins.
Sektir má ákveða í samþykktinni fyrir brot gegn henni, og renna þær í sérstakan
                    sjóð, til viðhalds fyrirhleðslunum. ^1)
                            ^1)[3]L. 19/1991, 194. gr.
10. gr. Ríkisstjórninni er heimilt að taka lán til framkvæmda þeirra, sem taldar
                      eru í 1.4. lið 1. gr. laga þessara.

References

   Visible links
   1. file://1991019.html
   2. file://1932027.html#g1
   3. file://1991019.html
