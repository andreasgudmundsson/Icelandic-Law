
   --------------------------------------------------------------------------

                            Lög um starfsmannaleigur

                           2005 nr. 139 20. desember

   --------------------------------------------------------------------------

                 Ferill málsins á Alþingi.   Frumvarp til laga.

  Tóku gildi 30. desember 2005. Breytt með [1]l. 45/2007 (tóku gildi 31. mars
 2007) og [2]l. 88/2008 (taka gildi 1. jan. 2009 nema brbákv. VII sem tók gildi
                                21. júní 2008).

                             I. kafli. Gildissvið.
                               1. gr. Gildissvið.
Lög þessi gilda um starfsmannaleigur á innlendum vinnumarkaði. [Enn fremur gilda
 lög um réttindi og skyldur erlendra fyrirtækja sem senda starfsmenn tímabundið
        til Íslands og starfskjör starfsmanna þeirra um starfsemi þeirra
starfsmannaleigna er veita þjónustu sína hér á landi á grundvelli samningsins um
 Evrópska efnahagssvæðið, stofnsamnings Fríverslunarsamtaka Evrópu eða samnings
     milli ríkisstjórnar Íslands annars vegar og ríkisstjórnar Danmerkur og
         heimastjórnar Færeyja hins vegar, sbr. 1. gr. þeirra laga.]^1)
 Með starfsmannaleigu er átt við þjónustufyrirtæki sem samkvæmt samningi leigir
        út starfsmenn sína gegn gjaldi til að sinna störfum á vinnustað
              notendafyrirtækis undir verkstjórn þess síðarnefnda.
                             ^1)[3]L. 45/2007, 22. gr.

                       II. kafli. Skráning og tilkynning.
                                2. gr. Skráning.
Hver sá sem vill veita starfsmannaleiguþjónustu hér á landi skal tilkynna um það
   til Vinnumálastofnunar átta virkum dögum áður en starfsemi hefst í fyrsta
                                    skipti.
     Í tilkynningu til Vinnumálastofnunar skv. 1. mgr. skal koma fram nafn
    fyrirtækis, kennitala og heimilisfang ásamt nafni fyrirsvarsmanns þess,
 kennitala hans og heimilisfang. Þegar starfsmannaleigan hefur staðfestu í öðru
 ríki á Evrópska efnahagssvæðinu eða í EFTA-ríki skulu koma fram upplýsingar um
      staðfestu fyrirtækis í heimaríki og nafn fyrirsvarsmanns fyrirtækis,
 heimilisfang í heimaríki og virðisaukaskattsnúmer eða önnur sambærileg heimild
um starfsemina sem sýnir fram á að fyrirtæki starfi löglega sem starfsmannaleiga
                    í heimaríkinu samkvæmt lögum þess ríkis.
 Vinnumálastofnun skal halda skrá yfir þá sem hafa tilkynnt sig samkvæmt lögum
                  þessum og birta hana með aðgengilegum hætti.
     Öðrum en þeim sem eru á skrá hjá Vinnumálastofnun er óheimilt að veita
                     starfsmannaleiguþjónustu hér á landi.
   Starfsmannaleigum sem ekki hafa staðfestu á Evrópska efnahagssvæðinu eða í
  EFTA-ríki er óheimilt að veita hér þjónustu án staðfestu nema samningar sem
                        Ísland á aðild að heimili slíkt.
                           3. gr. Sérstakur fulltrúi.
Starfsmannaleiga sem veitir þjónustu á Íslandi samtals lengur en tíu virka daga
             á hverjum tólf mánuðum skal hafa fulltrúa hér á landi.
 Starfsmannaleiga skal tilkynna Vinnumálastofnun um nafn fulltrúa fyrirtækisins
 hér á landi ásamt kennitölu hans og lögheimili eða dvalarstað hér á landi átta
  virkum dögum áður en starfsemi þess hefst hér á landi. Skipti fyrirtækið um
  fulltrúa á meðan það hefur starfsemi hér á landi skal tilkynna um skiptin án
                              ástæðulausrar tafar.
Fulltrúi starfsmannaleigunnar [kemur fram fyrir hönd hennar og]^1) ber ábyrgð á
að veita stjórnvöldum upplýsingar samkvæmt lögum þessum, sem og þær upplýsingar
sem starfsmannaleigu er skylt að veita á grundvelli [4]2. gr. laga nr. 55/1980,
    um starfskjör launafólks og skyldutryggingu lífeyrisréttinda, með síðari
breytingum. Enn fremur skal hann hafa umboð til að taka við stjórnvaldsákvörðun
     eða eftir atvikum birtingu stefnu þannig að bindandi sé að lögum fyrir
 starfsmannaleiguna. Þessar skyldur fulltrúans skulu haldast tólf mánuðum eftir
            að starfsemi starfsmannaleigunnar er lokið hér á landi.
Starfsmannaleigu skv. 1. mgr. er óheimilt að veita þjónustu hér á landi hafi hún
 látið hjá líða að tilkynna um fulltrúa til Vinnumálastofnunar eða um skipti á
                                   fulltrúa.
                             ^1)[5]L. 45/2007, 22. gr.
                           4. gr. Tilkynningarskylda.
 [Starfsmannaleiga sem hyggst veita þjónustu hér á landi samtals lengur en tíu
   virka daga á hverjum tólf mánuðum skal veita Vinnumálastofnun eftirfarandi
 upplýsingar eigi síðar en átta virkum dögum áður en þjónustan er veitt í hvert
                                    skipti:
   1. Yfirlit yfir starfsmenn sem starfa munu á vegum starfsmannaleigunnar hér á
    landi þar sem fram kemur nafn, fæðingardagur, heimilisfang í heimaríki,
ríkisfang, upplýsingar um að viðkomandi starfsmenn njóti almannatryggingaverndar
           í heimaríki (E-101) og starfsréttindi eftir því sem við á.
   2. Upplýsingar um dvalarstað og áætlaðan dvalartíma starfsmanna fyrirtækisins
              hér á landi þegar um erlenda starfsmenn er að ræða.
   3. Gildi atvinnuleyfa starfsmanna í heimaríki þegar um er að ræða starfsmenn
 sem ekki eru ríkisborgarar ríkja á Evrópska efnahagssvæðinu eða EFTA-ríkja eða
                                  Færeyingar.
    4. Nafn og kennitölu notendafyrirtækis eða annað sambærilegt auðkenni þess.
    5. Staðfestingu þess að starfsmenn hér á landi njóti slysatrygginga skv. 7.
    gr. laga um réttindi og skyldur erlendra fyrirtækja sem senda starfsmenn
            tímabundið til Íslands og starfskjör starfsmanna þeirra.
   6. Aðrar upplýsingar sem Vinnumálastofnun kann að óska eftir til að ganga úr
skugga um að starfsmannaleiga veiti sannanlega þjónustu hér á grundvelli 36. gr.
samningsins um Evrópska efnahagssvæðið, stofnsamnings Fríverslunarsamtaka Evrópu
eða samnings milli ríkisstjórnar Íslands annars vegar og ríkisstjórnar Danmerkur
 og heimastjórnar Færeyja hins vegar og að um sé að ræða starfsmenn hennar, svo
             sem afrit af þjónustusamningum og ráðningarsamningum.
  Vinnumálastofnun skal veita starfsmannaleigunni skriflega staðfestingu um að
 stofnunin hafi móttekið gögn skv. 1.4. tölul. 1. mgr. sem starfsmannaleigunni
  ber að afhenda notendafyrirtækinu áður en þjónustan er veitt, sbr. 4. gr. a.
 Starfsmannaleiga skal tilkynna til Vinnumálastofnunar verði breytingar á áður
              veittum upplýsingum til stofnunarinnar skv. 1. mgr.
   Vinnumálastofnun er heimilt að afhenda hlutaðeigandi stjórnvöldum, einkum
 skattyfirvöldum, Tryggingastofnun ríkisins, Útlendingastofnun, Vinnueftirliti
ríkisins og Þjóðskrá, upplýsingar skv. 1.4. tölul. 1. mgr. og 3. mgr. eftir því
                                 sem við á.]^1)
                             ^1)[6]L. 45/2007, 22. gr.
                     [4. gr. a. Skyldur notendafyrirtækis.
Notendafyrirtæki skal óska eftir skriflegri staðfestingu skv. 2. mgr. 4. gr. um
 að starfsmannaleiga hafi sinnt tilkynningarskyldu sinni til Vinnumálastofnunar
                    skv. 4. gr. áður en þjónustan er veitt.
  Verði starfsmannaleigan ekki við beiðni notendafyrirtækis skv. 1. mgr. skal
  notendafyrirtækið tilkynna um það til Vinnumálastofnunar ásamt því að veita
  upplýsingar um nafn fyrirtækis, nafn fyrirsvarsmanns þess og heimilisfang í
      heimaríki. Skal koma fram að um starfsmannaleigu sé að ræða. Ef nafn
 fyrirsvarsmanns fyrirtækis er ekki þekkt ber að upplýsa um nafn þess aðila er
                      kemur fram fyrir hönd fyrirtækisins.
   Notendafyrirtæki skal afhenda trúnaðarmanni stéttarfélags á vinnustað, eða
 viðkomandi stéttarfélagi þegar trúnaðarmaður er ekki fyrir hendi á vinnustað,
   skriflega staðfestingu fyrirtækis skv. 2. mgr. 4. gr., sbr. 1. mgr., óski
                 trúnaðarmaður eða stéttarfélag eftir því.]^1)
                             ^1)[7]L. 45/2007, 22. gr.

                           III. kafli. Almenn ákvæði.
                           5. gr. Óheimil gjaldtaka.
   Starfsmannaleigu er óheimilt að krefjast greiðslna, semja um eða taka við
greiðslum frá starfsmönnum sínum fyrir að bjóða eða veita þeim vinnu, hvort sem
                   er við upphaf ráðningarsambands eða síðar.
                          6. gr. Takmörkun á útleigu.
 Starfsmannaleigu sem hefur ráðið til sín starfsmann er hefur áður starfað hjá
 öðru fyrirtæki er óheimilt að leigja út starfsmanninn til þess fyrirtækis fyrr
 en sex mánuðir eru liðnir frá því að ráðningarsambandi hans við það fyrirtæki
                                     lauk.
 [Vinnumálastofnun er í undantekningartilvikum heimilt á grundvelli rökstuddrar
             beiðni starfsmanns að veita undanþágu frá 1. mgr.]^1)
                             ^1)[8]L. 45/2007, 22. gr.
                     7. gr. Ráðning til notendafyrirtækis.
  Starfsmannaleigu er óheimilt að takmarka rétt starfsmanns sem leigður hefur
 verið til notendafyrirtækis til að stofna síðar til ráðningarsambands við það
                                   fyrirtæki.
                     8. gr. Skriflegir ráðningarsamningar.
  Starfsmannaleiga skal gera skriflega ráðningarsamninga við starfsmenn sína.
Samningur skal vera í tvíriti og heldur hvor aðili sínu eintaki. Jafnframt skal
 veita skriflegar upplýsingar um það verkefni sem starfsmaður er sendur til að
                  vinna við hverju sinni áður en vinnan hefst.

                        IV. kafli. Eftirlit og viðurlög.
                                9. gr. Eftirlit.
  Vinnumálastofnun skal hafa eftirlit með framkvæmd laga þessara og reglugerða
                             settra samkvæmt þeim.
Berist Vinnumálastofnun rökstudd kvörtun um að starfsmannaleiga hafi brotið gegn
   ákvæðum laganna ber stofnuninni að kanna málið frekar. Komist stofnunin að
þeirri niðurstöðu að starfsmannaleiga hafi brotið gegn ákvæðum laga þessara skal
hún krefjast þess með hæfilegum fyrirvara að starfsmannaleigan starfi í samræmi
                                    við lög.
                     10. gr. Upplýsingar í þágu eftirlits.
  [Starfsmannaleiga skal láta Vinnumálastofnun í té þær upplýsingar og gögn er
 stofnunin telur nauðsynleg til að fylgjast með framkvæmd laga þessara, þ.m.t.
 þjónustusamninga, ráðningarsamninga og önnur gögn varðandi ráðningarkjör.]^1)
[Notendafyrirtæki skal jafnframt láta Vinnumálastofnun í té upplýsingar og gögn
í tengslum við viðskipti aðila er stofnunin telur nauðsynleg til að fylgjast með
              framkvæmd laga þessara, þ.m.t. þjónustusamning.]^1)
Starfsmönnum Vinnumálastofnunar er óheimilt að nota aðstöðu sína til að afla sér
 annarra upplýsinga um starfsemina en þeirra sem eru nauðsynlegar eða kunna að
vera nauðsynlegar í þágu eftirlitsins. Enn fremur er þeim óheimilt að láta öðrum
í té upplýsingar um starfsemina, starfsmenn eða aðra aðila, ef þeir hafa fengið
 vitneskjuna vegna starfa sinna og ástæða er til að ætla að henni skuli haldið
                                    leyndri.
                             ^1)[9]L. 45/2007, 22. gr.
                    11. gr. Tímabundin stöðvun á starfsemi.
 Hafi Vinnumálastofnun krafist þess með hæfilegum fyrirvara að starfsmannaleiga
fari að lögum og úrbætur hafa ekki verið gerðar, þegar sá frestur er liðinn sem
    gefinn var, getur Vinnumálastofnun krafist þess að lögregla stöðvi vinnu
tímabundið eða loki starfsemi starfsmannaleigunnar tímabundið þangað til úrbætur
                               hafa verið gerðar.
                              12. gr. Kæruheimild.
 Heimilt er að kæra ákvörðun Vinnumálastofnunar til félagsmálaráðuneytis innan
  þriggja mánaða frá því að aðila máls var tilkynnt um ákvörðunina. Kæra telst
 nægilega snemma fram komin ef bréf um hana hefur borist ráðuneytinu eða verið
                   afhent pósti áður en fresturinn er liðinn.
Félagsmálaráðuneytið skal leitast við að kveða upp úrskurð innan tveggja mánaða
                frá því að ráðuneytinu berst mál til úrskurðar.
       Að öðru leyti fer um málsmeðferð samkvæmt ákvæðum stjórnsýslulaga.
                               13. gr. Viðurlög.
 Brot gegn lögum þessum eða reglugerðum settum samkvæmt þeim varða sektum nema
                    þyngri refsing liggi við að öðrum lögum.
                           Sektir renna í ríkissjóð.
Með mál út af brotum á lögum þessum eða reglugerðum settum samkvæmt þeim fer að
                            hætti opinberra mála.^1)
   ^1)Málsgreinin var felld brott með [10]l. 88/2008, 233. gr. Breytingin tekur
                   gildi 1. jan. 2009 skv. [11]232. gr. s.l.

                             V. kafli. Ýmis ákvæði.
                          14. gr. Reglugerðarheimild.
   Félagsmálaráðherra er heimilt að setja reglugerð um nánari framkvæmd laga
                                    þessara.
                              15. gr. Gildistaka.
    Lög þessi öðlast þegar gildi. Starfsmannaleiga sem þegar er starfandi á
  innlendum vinnumarkaði skal uppfylla skilyrði 2. og 3. gr. eigi síðar en 1.
                                 febrúar 2006.
                                    16. gr.
   Ákvæði til bráðabirgða. Lög þessi skulu endurskoðuð innan tveggja ára frá
                               gildistöku þeirra.

References

   Visible links
   1. file://2007045.html
   2. file://2008088.html
   3. file://2007045.html#g22
   4. file://1980055.html#g2
   5. file://2007045.html#g22
   6. file://2007045.html#g22
   7. file://2007045.html#g22
   8. file://2007045.html#g22
   9. file://2007045.html#g22
  10. file://2008088.html#g233
  11. file://2008088.html
