                                    dálkum.

   --------------------------------------------------------------------------

                            Lög um starfsmannaleigur

                           2005 nr. 139 20. desember

   --------------------------------------------------------------------------

              [2]Ferill málsins á Alþingi.   [3]Frumvarp til laga.

                         Tóku gildi 30. desember 2005.

                             I. kafli. Gildissvið.
                               1. gr. Gildissvið.
         Lög þessi gilda um starfsmannaleigur á innlendum vinnumarkaði.
 Með starfsmannaleigu er átt við þjónustufyrirtæki sem samkvæmt samningi leigir
        út starfsmenn sína gegn gjaldi til að sinna störfum á vinnustað
              notendafyrirtækis undir verkstjórn þess síðarnefnda.

                       II. kafli. Skráning og tilkynning.
                                2. gr. Skráning.
Hver sá sem vill veita starfsmannaleiguþjónustu hér á landi skal tilkynna um það
   til Vinnumálastofnunar átta virkum dögum áður en starfsemi hefst í fyrsta
                                    skipti.
     Í tilkynningu til Vinnumálastofnunar skv. 1. mgr. skal koma fram nafn
    fyrirtækis, kennitala og heimilisfang ásamt nafni fyrirsvarsmanns þess,
 kennitala hans og heimilisfang. Þegar starfsmannaleigan hefur staðfestu í öðru
 ríki á Evrópska efnahagssvæðinu eða í EFTA-ríki skulu koma fram upplýsingar um
      staðfestu fyrirtækis í heimaríki og nafn fyrirsvarsmanns fyrirtækis,
 heimilisfang í heimaríki og virðisaukaskattsnúmer eða önnur sambærileg heimild
um starfsemina sem sýnir fram á að fyrirtæki starfi löglega sem starfsmannaleiga
                    í heimaríkinu samkvæmt lögum þess ríkis.
 Vinnumálastofnun skal halda skrá yfir þá sem hafa tilkynnt sig samkvæmt lögum
                  þessum og birta hana með aðgengilegum hætti.
     Öðrum en þeim sem eru á skrá hjá Vinnumálastofnun er óheimilt að veita
                     starfsmannaleiguþjónustu hér á landi.
   Starfsmannaleigum sem ekki hafa staðfestu á Evrópska efnahagssvæðinu eða í
  EFTA-ríki er óheimilt að veita hér þjónustu án staðfestu nema samningar sem
                        Ísland á aðild að heimili slíkt.
                           3. gr. Sérstakur fulltrúi.
Starfsmannaleiga sem veitir þjónustu á Íslandi samtals lengur en tíu virka daga
             á hverjum tólf mánuðum skal hafa fulltrúa hér á landi.
 Starfsmannaleiga skal tilkynna Vinnumálastofnun um nafn fulltrúa fyrirtækisins
 hér á landi ásamt kennitölu hans og lögheimili eða dvalarstað hér á landi átta
  virkum dögum áður en starfsemi þess hefst hér á landi. Skipti fyrirtækið um
  fulltrúa á meðan það hefur starfsemi hér á landi skal tilkynna um skiptin án
                              ástæðulausrar tafar.
  Fulltrúi starfsmannaleigunnar ber ábyrgð á að veita stjórnvöldum upplýsingar
 samkvæmt lögum þessum, sem og þær upplýsingar sem starfsmannaleigu er skylt að
   veita á grundvelli [4]2. gr. laga nr. 55/1980, um starfskjör launafólks og
 skyldutryggingu lífeyrisréttinda, með síðari breytingum. Enn fremur skal hann
hafa umboð til að taka við stjórnvaldsákvörðun eða eftir atvikum birtingu stefnu
    þannig að bindandi sé að lögum fyrir starfsmannaleiguna. Þessar skyldur
fulltrúans skulu haldast tólf mánuðum eftir að starfsemi starfsmannaleigunnar er
                               lokið hér á landi.
Starfsmannaleigu skv. 1. mgr. er óheimilt að veita þjónustu hér á landi hafi hún
 látið hjá líða að tilkynna um fulltrúa til Vinnumálastofnunar eða um skipti á
                                   fulltrúa.
                           4. gr. Tilkynningarskylda.
  Starfsmannaleiga sem hyggst veita þjónustu hér á landi samtals lengur en tíu
   virka daga á hverjum tólf mánuðum skal veita Vinnumálastofnun eftirfarandi
    upplýsingar átta virkum dögum áður en þjónustan er veitt í hvert skipti:
    a. yfirlit yfir starfsmenn sem starfa á vegum fyrirtækisins hér á landi þar
   sem fram kemur fjöldi þeirra, nöfn, heimilisföng í heimaríki, ríkisfang og
                      starfsréttindi eftir því sem við á,
     b. yfirlit yfir þann tíma sem áætlað er að starfsmenn fyrirtækisins muni
          dveljast hér á landi þegar um erlenda starfsmenn er að ræða,
   c. gildi atvinnuleyfa starfsmanna í heimaríki þegar um er að ræða starfsmenn
 sem eru ekki ríkisborgarar ríkja á Evrópska efnahagssvæðinu eða EFTA-ríkja og
   d. aðrar þær upplýsingar sem Vinnumálastofnun kann að óska eftir til þess að
     ganga úr skugga um að starfsmannaleiga veiti sannanlega þjónustu hér á
  grundvelli 36. gr. samningsins um Evrópska efnahagssvæðið eða stofnsamnings
Fríverslunarsamtaka Evrópu og að um sé að ræða starfsmenn hennar, svo sem afrit
                  af þjónustusamningum og ráðningarsamningum.
     Vinnumálastofnun skal áframsenda upplýsingar skv. ac-lið 1. mgr. til
                Útlendingastofnunar eftir því sem við getur átt.

                           III. kafli. Almenn ákvæði.
                           5. gr. Óheimil gjaldtaka.
   Starfsmannaleigu er óheimilt að krefjast greiðslna, semja um eða taka við
greiðslum frá starfsmönnum sínum fyrir að bjóða eða veita þeim vinnu, hvort sem
                   er við upphaf ráðningarsambands eða síðar.
                          6. gr. Takmörkun á útleigu.
 Starfsmannaleigu sem hefur ráðið til sín starfsmann er hefur áður starfað hjá
 öðru fyrirtæki er óheimilt að leigja út starfsmanninn til þess fyrirtækis fyrr
 en sex mánuðir eru liðnir frá því að ráðningarsambandi hans við það fyrirtæki
                                     lauk.
                     7. gr. Ráðning til notendafyrirtækis.
  Starfsmannaleigu er óheimilt að takmarka rétt starfsmanns sem leigður hefur
 verið til notendafyrirtækis til að stofna síðar til ráðningarsambands við það
                                   fyrirtæki.
                     8. gr. Skriflegir ráðningarsamningar.
  Starfsmannaleiga skal gera skriflega ráðningarsamninga við starfsmenn sína.
Samningur skal vera í tvíriti og heldur hvor aðili sínu eintaki. Jafnframt skal
 veita skriflegar upplýsingar um það verkefni sem starfsmaður er sendur til að
                  vinna við hverju sinni áður en vinnan hefst.

                        IV. kafli. Eftirlit og viðurlög.
                                9. gr. Eftirlit.
  Vinnumálastofnun skal hafa eftirlit með framkvæmd laga þessara og reglugerða
                             settra samkvæmt þeim.
Berist Vinnumálastofnun rökstudd kvörtun um að starfsmannaleiga hafi brotið gegn
   ákvæðum laganna ber stofnuninni að kanna málið frekar. Komist stofnunin að
þeirri niðurstöðu að starfsmannaleiga hafi brotið gegn ákvæðum laga þessara skal
hún krefjast þess með hæfilegum fyrirvara að starfsmannaleigan starfi í samræmi
                                    við lög.
                     10. gr. Upplýsingar í þágu eftirlits.
Starfsmannaleiga skal veita Vinnumálastofnun þær upplýsingar er stofnunin telur
       nauðsynlegar til að fylgjast með framkvæmd laga þessara, þ.m.t. um
                      ráðningarsamninga og ráðningarkjör.
Starfsmönnum Vinnumálastofnunar er óheimilt að nota aðstöðu sína til að afla sér
 annarra upplýsinga um starfsemina en þeirra sem eru nauðsynlegar eða kunna að
vera nauðsynlegar í þágu eftirlitsins. Enn fremur er þeim óheimilt að láta öðrum
í té upplýsingar um starfsemina, starfsmenn eða aðra aðila, ef þeir hafa fengið
 vitneskjuna vegna starfa sinna og ástæða er til að ætla að henni skuli haldið
                                    leyndri.
                    11. gr. Tímabundin stöðvun á starfsemi.
 Hafi Vinnumálastofnun krafist þess með hæfilegum fyrirvara að starfsmannaleiga
fari að lögum og úrbætur hafa ekki verið gerðar, þegar sá frestur er liðinn sem
    gefinn var, getur Vinnumálastofnun krafist þess að lögregla stöðvi vinnu
tímabundið eða loki starfsemi starfsmannaleigunnar tímabundið þangað til úrbætur
                               hafa verið gerðar.
                              12. gr. Kæruheimild.
 Heimilt er að kæra ákvörðun Vinnumálastofnunar til félagsmálaráðuneytis innan
  þriggja mánaða frá því að aðila máls var tilkynnt um ákvörðunina. Kæra telst
 nægilega snemma fram komin ef bréf um hana hefur borist ráðuneytinu eða verið
                   afhent pósti áður en fresturinn er liðinn.
Félagsmálaráðuneytið skal leitast við að kveða upp úrskurð innan tveggja mánaða
                frá því að ráðuneytinu berst mál til úrskurðar.
       Að öðru leyti fer um málsmeðferð samkvæmt ákvæðum stjórnsýslulaga.
                               13. gr. Viðurlög.
 Brot gegn lögum þessum eða reglugerðum settum samkvæmt þeim varða sektum nema
                    þyngri refsing liggi við að öðrum lögum.
                           Sektir renna í ríkissjóð.
Með mál út af brotum á lögum þessum eða reglugerðum settum samkvæmt þeim fer að
                             hætti opinberra mála.

                             V. kafli. Ýmis ákvæði.
                          14. gr. Reglugerðarheimild.
   Félagsmálaráðherra er heimilt að setja reglugerð um nánari framkvæmd laga
                                    þessara.
                              15. gr. Gildistaka.
    Lög þessi öðlast þegar gildi. Starfsmannaleiga sem þegar er starfandi á
  innlendum vinnumarkaði skal uppfylla skilyrði 2. og 3. gr. eigi síðar en 1.
                                 febrúar 2006.
                                    16. gr.
   Ákvæði til bráðabirgða. Lög þessi skulu endurskoðuð innan tveggja ára frá
                               gildistöku þeirra.

References

   Visible links
   1. http://www.althingi.is/dba-bin/lawformpr.pl?lnr=2005139
   2. http://www.althingi.is/dba-bin/ferill.pl?ltg=132&mnr=366
   3. http://www.althingi.is/altext/132/s/420.html
   4. file://1980055.html#g2
