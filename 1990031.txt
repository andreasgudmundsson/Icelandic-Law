
   --------------------------------------------------------------------------

                       Lög um kyrrsetningu, lögbann o.fl.

                             1990 nr. 31 23. apríl

   --------------------------------------------------------------------------

                            I. kafli. Almenn ákvæði.
    1. gr. Samkvæmt því sem mælt er fyrir í lögum þessum má til bráðabirgða
 kyrrsetja fjármuni, taka fjármuni í löggeymslu eða leggja lögbann við athöfn.
    2. gr. Sýslumenn og löglærðir fulltrúar þeirra fara með kyrrsetningar-,
                         löggeymslu- og lögbannsgerðir.
  Um hæfi sýslumanna og fulltrúa þeirra til að fara með gerðir samkvæmt lögum
 þessum fer eftir reglum laga um hæfi dómara til að fara með einkamál í héraði,
   eftir því sem við getur átt. Ekki veldur það þó vanhæfi sýslumanns að hann
 annist innheimtu kröfu ef krafist er kyrrsetningar eða löggeymslu fyrir henni.
   Ef sýslumaður er vanhæfur til að fara með gerð samkvæmt lögum þessum setur
 dómsmálaráðherra annan löghæfan mann til að vinna verkið. Þóknun hans greiðist
               samkvæmt ákvörðun dómsmálaráðherra úr ríkissjóði.
 3. gr. Að því leyti, sem fyrirmæli laga þessara heimila að ágreiningur um gerð
verði borinn undir héraðsdómstól, án þess að um mál sé að ræða til staðfestingar
gerðinni, á úrlausn hans undir héraðsdómstólinn sem hefur dómsvald í umdæmi þess
                        sýslumanns sem fer með gerðina.
  4. gr. Sýslumaður færir gerðabók um þær gerðir sem lög þessi taka til, en um
          form hennar fer eftir reglum sem dómsmálaráðherra setur.^1)
Um framlagningu gagna við gerðina og varðveislu þeirra, efni bókunar sýslumanns
 um hana í gerðabók og undirritun og viðurvist votts við hana skal farið eftir
 fyrirmælum 32. gr., 2. og 3. mgr. 33. gr., 34. gr. og 1. mgr. 51. gr. laga um
                                     aðför.
                                ^1)[2]Rg. 17/1992.

                            II. kafli. Kyrrsetning.
 5. gr. Kyrrsetja má eignir skuldara til tryggingar fullnustu lögvarinnar kröfu
 um greiðslu peninga ef henni verður ekki þegar fullnægt með aðför og sennilegt
 má telja, ef kyrrsetning fer ekki fram, að draga muni mjög úr líkindum til að
        fullnusta hennar takist eða að fullnusta verði verulega örðugri.
 Ekki er það skilyrði kyrrsetningar að gerðarbeiðandi leiði sönnur að réttmæti
  kröfu sinnar, en synja skal um kyrrsetningu ef ætla verður af fyrirliggjandi
         gögnum að hann eigi ekki þau réttindi sem hann hyggst tryggja.
 6. gr. Kyrrsetningarbeiðni skal vera skrifleg. Í henni skal eftirfarandi koma
                          fram svo skýrt sem verða má:
     1. hver sé gerðarbeiðandi og hver gerðarþoli, ásamt kennitölum þeirra og
              upplýsingum um heimilisföng þeirra eða dvalarstaði;
     2. hver sú fjárhæð sé, sem kyrrsetningar er krafist fyrir, og hvernig hún
                                 sundurliðist;
         3. á hverju gerðarbeiðandi byggi heimild sína til kyrrsetningar.
  Þau gögn skulu fylgja kyrrsetningarbeiðni sem kröfur gerðarbeiðanda styðjast
                                      við.
7. gr. Að jafnaði skal kyrrsetningarbeiðni beint til sýslumanns í því umdæmi þar
       sem gerðarþoli á heimilisvarnarþing. Heimilt er þó einnig að beina
    kyrrsetningarbeiðni til sýslumanns í einhverju því umdæmi sem hér segir:
    1. þar sem rökstudd ástæða er til að ætla að gerðarþoli muni hittast fyrir
                    þegar til framkvæmdar gerðarinnar kemur;
   2. þar sem gerðarþoli rekur atvinnustarfsemi ef krafa gerðarbeiðanda á rætur
 að rekja til hennar. Fari atvinnustarfsemi gerðarþola fram í fleiri umdæmum en
 einu skal að jafnaði beiðst kyrrsetningar þar sem aðalstöðvar hennar eru, nema
   krafa gerðarbeiðanda eigi rætur að rekja til starfseminnar á öðrum stað og
                     gerðarbeiðandi kjósi þann stað fremur;
    3. þar sem eignir gerðarþola er að finna ef hann á ekki skráð heimili hér á
                                     landi.
    Ef kyrrsetningarbeiðni er beint til sýslumanns í öðru umdæmi en þar sem
      gerðarþoli á heimilisvarnarþing skal ástæðu þess getið í beiðninni.
 8. gr. Þegar kyrrsetningarbeiðni hefur borist sýslumanni kannar hann hvort hún
sé í lögmæltu horfi og hvort hún hafi komið fram í réttu umdæmi. Ef svo er getur
     sýslumaður ekki synjað um kyrrsetningu af sjálfsdáðum, nema hann telji
               bersýnilegt að skilyrðum 5. gr. sé ekki fullnægt.
 Ef einhverjir þeir annmarkar eru á málstað gerðarbeiðanda sem í 1. mgr. getur
  endursendir sýslumaður honum kyrrsetningarbeiðnina og fylgigögn hennar ásamt
                   stuttum rökstuðningi fyrir ákvörðun sinni.
Áður en frekari aðgerðir fara fram vegna kyrrsetningarbeiðni er sýslumanni rétt
að setja það skilyrði að gerðarbeiðandi setji tiltekna tryggingu til bráðabirgða
eftir ákvörðun hans fyrir greiðslu bóta sem gerðarþoli kynni að öðlast rétt til
 vegna beiðninnar eða meðferðar hennar, nema líklegt sé þá þegar að tryggingar
 verði ekki þörf vegna fyrirmæla 3. mgr. 16. gr. Sýslumaður skal, ef með þarf,
  tilkynna gerðarbeiðanda með sannanlegum hætti ákvörðun sína um að tryggingu
 þurfi að setja og getur hann þá veitt gerðarbeiðanda tiltekinn frest til þess,
          að því viðlögðu að beiðni hans skoðist annars fallin niður.
  Um aðrar upphafsaðgerðir kyrrsetningargerðar, þann stað sem gerð má byrja og
   ljúka og viðurvist málsaðila eða málsvara þeirra við hana skal farið eftir
                  fyrirmælum 20.24. og 35. gr. laga um aðför.
   9. gr. Í upphafi gerðar skal sýslumaður kynna gerðarþola eða málsvara hans
 málavexti og fyrirliggjandi gögn og skal hann inntur álits á þeirri kröfu sem
 kyrrsetningu er ætlað að tryggja. Ber sýslumanni í þeim efnum sem endranær við
    framkvæmd gerðarinnar að veita gerðarþola eða málsvara hans nauðsynlegar
leiðbeiningar um réttarstöðu hans við gerðina og um efni kröfu gerðarbeiðanda, á
sama hátt og dómara í einkamáli ber að leiðbeina ólöglærðum málsaðila. Komi ekki
   fram athugasemdir af hálfu gerðarþola sem sýslumaður telur varða stöðvun á
   framgangi gerðarinnar eftir ákvæðum 13. gr. leiðbeinir hann gerðarþola eða
málsvara hans um að varna megi kyrrsetningu með greiðslu eða tryggingu, sbr. 10.
 gr., en sinni gerðarþoli eða málsvari hans því ekki skal gerðinni fram haldið
                        eftir því sem hér á eftir segir.
10. gr. Heimilt er gerðarþola að afstýra kyrrsetningu ef hann setur þegar í stað
nægilega tryggingu fyrir greiðslu kröfu gerðarbeiðanda, að meðtöldum vöxtum til
  áætlaðs greiðsludags, málskostnaði og áföllnum kostnaði af gerðinni. Um form
   tryggingar gilda ákvæði 4. mgr. 16. gr., eftir því sem við getur átt, nema
 gerðarbeiðandi samþykki annað, en leiki vafi á verðgildi hennar skal hún metin
 með sama hætti og eignir yrðu annars metnar til kyrrsetningar. Með sama hætti
 skal að einhverju leyti eða öllu fella niður kyrrsetningu sem þegar hefur átt
    sér stað ef gerðarþoli býður síðar fram nægilega tryggingu fyrir kröfum
                                gerðarbeiðanda.
Sýslumaður varðveitir skilríki fyrir tryggingu gerðarþola eða hana sjálfa ef því
er að skipta, en afhenda skal hann þau eða hana hlutaðeiganda þegar af einhverju
                          eftirtalinna atvika verður:
                      1. að krafan falli niður sem tryggð er;
    2. að gerðarbeiðandi höfði ekki mál til staðfestingar tryggingunni eða sátt
              er ekki gerð um málefnið samkvæmt ákvæðum VI. kafla;
        3. að gerðarþoli sé sýknaður í dómsmáli af kröfu gerðarbeiðanda um
                         staðfestingu tryggingarinnar;
                    4. að dómur gangi um lausn tryggingarinnar;
     5. að gerðarbeiðandi öðlist rétt til umráða tryggingarinnar á grundvelli
                          fjárnáms fyrir kröfu sinni;
     6. að annar hvor málsaðila lýsi yfir fyrir sýslumanni að hann samþykki að
                        hinn fái umráð tryggingarinnar.
11. gr. Gerðarþola eða málsvara hans er skylt að segja satt og rétt frá öllu sem
  sýslumaður krefur hann svara um við framkvæmd gerðarinnar og máli skiptir um
framgang hennar. Heimilt er sýslumanni að neyta úrræða 29.31. gr. laga um aðför
   við gerðina, ef gerðarbeiðandi krefst, með sömu skilyrðum og þar greinir.
12. gr. Frestir skulu að jafnaði ekki veittir meðan á kyrrsetningargerð stendur,
                       nema málsaðilar séu á það sáttir.
 Ef gerðarþoli eða sá sem málstað hans tekur við gerðina krefst að henni verði
frestað, en gerðarbeiðandi fellst ekki á þá kröfu, skal sýslumaður ákveða þegar
   í stað hvort hann heldur gerðinni áfram eða hvort henni verði frestað til
     tiltekins tíma. Að öðru jöfnu skal ekki fresta gerðinni gegn andmælum
 gerðarbeiðanda, nema tryggt megi telja að gerðarþoli hafist ekkert það að sem
                       spillt gæti rétti gerðarbeiðanda.
  13. gr. Ef gerðarþoli eða sá sem málstað hans tekur mótmælir réttmæti kröfu
 gerðarbeiðanda, rétti hans til að gerðin fari fram eða hún fari fram með þeim
 hætti sem gerðarbeiðandi krefst skal sýslumaður að kröfu gerðarbeiðanda ákveða
 þegar í stað hvort gerðin fari fram eða hvort henni verði fram haldið og eftir
   atvikum með hverjum hætti. Gegn andmælum gerðarbeiðanda skal sýslumaður að
  jafnaði ekki stöðva framgang gerðarinnar vegna mótmæla gerðarþola, nema þau
varði atriði sem sýslumanni ber að gæta af sjálfsdáðum eða sýslumaður telur þau
af öðrum sökum valda því að óvíst sé að skilyrði séu fyrir að gerðin nái fram að
          ganga eða að hún fari þannig fram sem gerðarbeiðandi krefst.
Ákveði sýslumaður vegna mótmæla gerðarþola eða málsvara hans að stöðva framgang
 gerðar að nokkru leyti en ekki öllu er gerðarbeiðanda rétt að krefjast þess að
gerðinni verði þegar fram haldið að því leyti sem sýslumaður hefur ákveðið þótt
hann beri enn fremur synjun sýslumanns undir héraðsdómara samkvæmt fyrirmælum V.
                                     kafla.
  14. gr. Ef gerðin gæti ranglega skert rétt þriðja manns er honum heimilt að
  afstýra gerðinni með sama hætti og segir í 10. gr. eða að krefjast frestunar
hennar eða mótmæla framgangi hennar að því leyti sem hún varðar rétt hans. Farið
   skal með slíkar kröfur eða slík mótmæli eins og um væri að ræða kröfur eða
                    mótmæli gerðarþola skv. 12. eða 13. gr.
 15. gr. Um þær eignir, sem kyrrsettar verða, virðingu þeirra og rétt málsaðila
  til að vísa á þær og um heimildir til að ljúka kyrrsetningargerð án árangurs
    gilda ákvæði 36.50. gr., 2. mgr. 51. gr., 62. og 63. gr. laga um aðför.
    16. gr. Þótt sýslumaður hafi ekki krafið gerðarbeiðanda um tryggingu til
 bráðabirgða skv. 3. mgr. 8. gr. má hann með sama hætti og sömu afleiðingum og
 þar greinir setja að skilyrði fyrir frekari framkvæmd gerðar að slík eða aukin
          trygging verði sett hvenær sem er meðan á gerðinni stendur.
 Þegar vísað hefur verið á eignir til kyrrsetningar fyrir kröfu gerðarbeiðanda
eða fram er komin trygging af hendi gerðarþola skv. 10. gr. skal sýslumaður taka
  endanlega ákvörðun um þá tryggingu sem gerðarbeiðanda kann að verða gert að
  setja fyrir kyrrsetningu. Við þá ákvörðun er sýslumaður óbundinn af ákvörðun
   sinni um tryggingu til bráðabirgða. Setji gerðarbeiðandi ekki fullnægjandi
     tryggingu innan frests sem sýslumaður ákveður skal gerðin felld niður.
  Heimilt er sýslumanni að kröfu gerðarbeiðanda að ljúka kyrrsetningargerð án
    tryggingar úr hendi hans ef einhverju eftirtalinna skilyrða er fullnægt:
    1. að krafist sé kyrrsetningar fyrir kröfu samkvæmt skuldabréfi, víxli eða
tékka hafi gerðarþoli ekki haft uppi mótmæli við gerðina gegn kröfunni sem komið
                         verður að í dómsmáli um hana;
           2. að gerðarþoli hafi afsalað sér tryggingu fyrir sýslumanni;
   3. að gerðarþoli hafi viðurkennt réttmæti kröfunnar fyrir sýslumanni eða dómi
               og að skilyrði séu til kyrrsetningar fyrir henni;
    4. að dómsúrlausn hafi gengið um kröfu gerðarbeiðanda, en aðfararfresti er
                                    ólokið;
      5. að krafa gerðarbeiðanda sé annars með þeim hætti að sýslumaður telji
          réttmæti hennar og gerðarinnar tvímælalaust í ljósi atvika.
Ef tryggingu þarf að setja og aðilar lýsa sig ekki sammála um annað skal hún að
jafnaði vera í formi peninga, en annars í sambærilegu formi, þannig að greiðslu
megi fá í skjóli hennar án fullnustugerða. Sýslumanni er rétt að hafna tryggingu
  ef telja verður form hennar óviðunandi eða vafa leika á um verðmæti hennar.
 Við ákvörðun um fjárhæð tryggingar skal sýslumaður einkum hafa hliðsjón af því
að hverju marki kyrrsetning kunni að hefta athafnir gerðarþola honum til tjóns,
 hvort líklegt megi telja að gerðin eða beiðnin um hana spilli lánstrausti hans
  eða viðskiptahagsmunum og hvort hann hafi haft uppi athugasemdir um réttmæti
kröfu gerðarbeiðanda og gerðarinnar. Skal einnig tekið tillit til kostnaðar sem
   gerðarþoli kynni síðar að hafa af rekstri dómsmála í tengslum við gerðina.
 17. gr. Sýslumaður varðveitir skilríki fyrir tryggingu af hendi gerðarbeiðanda
eða hana sjálfa ef því er að skipta, en þeim eða henni skal skila gerðarbeiðanda
                 að fullnægðu einhverju eftirtalinna skilyrða:
    1. að kyrrsetning hafi verið staðfest með dómi eða sátt verið gerð um gildi
                       hennar sem fullnægja má með aðför;
    2. að gerðarþoli höfði ekki mál til heimtu bóta innan frests skv. 43. gr.;
       3. að gerðarbeiðandi sé sýknaður í dómsmáli af bótakröfu gerðarþola;
   4. að gerðarþoli lýsi yfir fyrir sýslumanni að hann samþykki að tryggingunni
                                 verði skilað.
Ef sýslumaður hefur krafið gerðarbeiðanda um hærri tryggingu til bráðabirgða en
             hann ákveður að endingu skal því skilað sem umfram er.
18. gr. Þegar gerðarbeiðandi hefur sett nægilega tryggingu skv. 16. gr., ef hún
er áskilin, kyrrsetur sýslumaður þær eignir sem vísað hefur verið á við gerðina
  og lýkur þannig gerðinni. Sýslumaður skal leiðbeina gerðarþola eða þeim, sem
 tekið hefur málstað hans við gerðina, um réttaráhrif hennar. Hafi enginn verið
   við gerðina af hálfu gerðarþola skal sýslumaður tilkynna honum um hana og
           réttaráhrif hennar ef vitað er hvar hann er niður kominn.
  19. gr. Hafi peningar verið kyrrsettir tekur sýslumaður þá til varðveislu á
   bankareikningi þar til gerðarbeiðandi öðlast rétt til afhendingar þeirra á
  grundvelli fjárnáms fyrir kröfu sinni eða gerðarþoli hefur verið sýknaður af
                    kröfu gerðarbeiðanda í dómsmáli um hana.
 Hafi viðskiptabréf verið kyrrsett eða skuldakrafa tekur sýslumaður bréfið eða
skilríki fyrir kröfunni til varðveislu, ef gerðarbeiðandi krefst, fram til þess
  tíma sem í 1. mgr. getur. Berist sýslumanni greiðsla slíkrar kröfu skal hún
varðveitt með sama hætti og kyrrsettir peningar. Heimilt er sýslumanni að kröfu
   gerðarbeiðanda og á kostnað hans að fela öðrum manni innheimtu kyrrsettrar
                                     kröfu.
    Aðrar kyrrsettar eignir en þær, sem ákvæði 1. og 2. mgr. taka til, skulu
  framvegis vera í vörslum gerðarþola eða annarra sem hann hefur falið þær. Þó
getur sýslumaður að kröfu gerðarbeiðanda tekið slíka eign úr umráðum gerðarþola
eða annars vörslumanns og annast hana sjálfur á kostnað gerðarbeiðanda eða falið
hana öðrum manni þann tíma sem í 1. mgr. segir ef hagsmunir gerðarbeiðanda verða
  taldir í brýnni hættu að óbreyttum umráðum, enda standi réttur þriðja manns
    þeirri ráðstöfun ekki í vegi. Ber sýslumanni að krefja gerðarbeiðanda um
     sérstaka tryggingu við slíka umráðatöku vegna spjalla eða afnotamissis
  gerðarþola og kostnaðar af varðveislu eignarinnar. Fyrirmæli 3. mgr. 16. gr.
                       eiga ekki við um slíka tryggingu.
20. gr. Óheimilt er gerðarþola eða öðrum eiganda kyrrsettrar eignar að ráðstafa
   henni með samningi þannig að í bága fari við rétt gerðarbeiðanda, enda er
     gerðarbeiðandi ekki bundinn gagnvart þriðja manni af slíkri ráðstöfun.
 Þrátt fyrir fyrirmæli 1. mgr. vinnur grandlaus þriðji maður rétt yfir fasteign
eða skrásettu skráningarskyldu skipi, hafi kyrrsetningu ekki verið þinglýst, og
   yfir viðskiptabréfi hafi það ekki verið áritað um kyrrsetningu. Þá losnar
   skuldari undan kröfu sem kyrrsett hefur verið hafi hann greitt gerðarþola
  kröfuna, afborgun af henni eða vexti, ef honum hefur ekki verið tilkynnt um
  gerðina eða mátt vera kunnugt um hana af öðrum sökum eða viðskiptabréf, sem
krafan styðst við, hefur ekki verið áritað um kyrrsetninguna. Þriðja manni, sem
varðveitir kyrrsetta eign, er og rétt að afhenda hana gerðarþola hafi honum ekki
          verið tilkynnt um kyrrsetningu og hann er grandlaus um hana.
  Óheimilt er gerðarþola að nýta eða fara með kyrrsetta eign, sem hann heldur
  umráðum yfir, á nokkurn hátt sem farið gæti í bága við rétt gerðarbeiðanda.
  Gerðarþola er þó heimilt að nýta fylgifé fasteignar, skips eða loftfars sem
   kyrrsett hefur verið með slíkri eign, að því leyti sem nauðsynlegt er til
                             eðlilegra nota hennar.
          21. gr. Kyrrsetning víkur fyrir fjárnámi í kyrrsettri eign.
Kyrrsetning fellur niður ef nauðasamningur milli gerðarþola og lánardrottna hans
   hlýtur staðfestingu, ef bú gerðarþola er tekið til gjaldþrotaskipta eða ef
  dánarbú gerðarþola er tekið til skipta án ábyrgðar erfingja á skuldbindingum
                                     þess.
22. gr. Gerðin skal tekin upp á ný ef allir málsaðilar eru á það sáttir eða til
       skila á tryggingu samkvæmt fyrirmælum 2. mgr. 10. gr. eða 17. gr.
             Eftir kröfu gerðarbeiðanda verður gerð endurupptekin:
   1. ef hann telur nauðsyn bera til umráðasviptingar samkvæmt ákvæðum 2. eða 3.
                                 mgr. 19. gr.;
       2. ef hann vill að einhverju leyti eða öllu falla frá réttindum sínum
                               samkvæmt gerðinni;
   3. ef hann krefst að kyrrsettar eignir verði skrásettar með nánara hætti en í
                               upphafi var gert;
     4. ef kyrrsetningargerð var áður lokið án árangurs að einhverju leyti eða
          öllu og hann telur unnt að vísa á eignir til kyrrsetningar.
               Eftir kröfu gerðarþola verður gerð endurupptekin:
   1. ef hann hefur ekki verið staddur við gerðina og eign hefur verið kyrrsett
                  sem heimild brast til eða mátti undanþiggja;
   2. til að setja tryggingu til að fá gerð, sem þegar hefur farið fram, fellda
                       niður að einhverju leyti eða öllu;
   3. ef krafa gerðarbeiðanda er fallin niður, gerðarþoli hefur verið sýknaður í
 dómsmáli af kröfu gerðarbeiðanda eða staðfestingarmál hefur ekki verið höfðað
 innan frests skv. 36.38. gr., enda þyki gerðarþoli hafa hagsmuni af að gerðin
                       verði endurupptekin af þeim sökum;
   4. ef gerðarbeiðandi heldur ekki fram dómsmáli til staðfestingar gerðinni með
                                eðlilegum hraða.
    Þriðja manni, sem telur gerðina fara í bága við rétt sinn, er heimilt að
krefjast endurupptöku hennar hafi hann ekki átt þess kost að koma fram mótmælum
                       gegn henni meðan á gerðinni stóð.
  Beiðni um endurupptöku skal beint til þess sýslumanns sem lauk gerðinni, en
  farið skal með hana eftir þeim reglum sem almennt gilda um framkvæmd gerðar,
eftir því sem við getur átt. Sýslumaður er óbundinn af fyrri ákvörðunum sínum að
       því leyti, sem þær geta komið til endurskoðunar við endurupptöku.

                            III. kafli. Löggeymsla.
 23. gr. Taka má eignir skuldara í löggeymslu til tryggingar kröfu um greiðslu
   peninga samkvæmt dómi eða úrskurði sem skotið hefur verið til æðra dóms ef
             annars hefði þegar mátt fullnægja kröfunni með aðför.
 Ákvæði 6.20. og 22. gr. gilda um löggeymslu eftir því sem við getur átt, sbr.
                                þó 3. og 4. mgr.
 Sá sem löggeymslu krefst verður ekki krafinn um tryggingu vegna beiðni sinnar
                                eða gerðarinnar.
        Löggeymsla gengur fyrir fjárnámi sem síðar er gert í sömu eign.
  Mál skal ekki höfðað til staðfestingar löggeymslugerð, en heimilt er að bera
    ágreining um hana undir héraðsdóm eftir reglum XV. kafla laga um aðför.

                              IV. kafli. Lögbann.
 24. gr. Lögbann má leggja við byrjaðri eða yfirvofandi athöfn einstaklings eða
    fyrirsvarsmanns félags eða stofnunar ef gerðarbeiðandi sannar eða gerir
   sennilegt að athöfnin brjóti eða muni brjóta gegn lögvörðum rétti hans, að
gerðarþoli hafi þegar hafist handa um athöfnina eða muni gera það og að réttindi
hans muni fara forgörðum eða verða fyrir teljandi spjöllum verði hann knúinn til
                              að bíða dóms um þau.
  Lögbann verður ekki lagt við stjórnarathöfn þess sem fer með framkvæmdarvald
                            ríkis eða sveitarfélags.
                      Lögbann verður ekki lagt við athöfn:
    1. ef talið verður að réttarreglur um refsingu eða skaðabætur fyrir röskun
                  hagsmuna gerðarbeiðanda tryggi þá nægilega;
     2. ef sýnt þykir að stórfelldur munur sé á hagsmunum gerðarþola af því að
athöfn fari fram og hagsmunum gerðarbeiðanda af að fyrirbyggja hana, enda setji
  gerðarþoli eftir atvikum tryggingu fyrir því tjóni sem athöfnin kann að baka
                                gerðarbeiðanda.
 25. gr. Við lögbannsgerð má sýslumaður eftir kröfu gerðarbeiðanda leggja fyrir
gerðarþola að leysa af hendi tiltekna athöfn ef hún er þess eðlis að annar maður
gæti þá þegar leyst hana af hendi í hans stað og sýnt þykir að hún sé nauðsynleg
     til að tryggja að gerðarþoli hlíti lögbanninu. Fari gerðarþoli ekki að
  fyrirmælum sýslumanns getur hann falið öðrum manni að framkvæma athöfnina á
            kostnað gerðarbeiðanda eða leyst hana af hendi sjálfur.
   Við lögbannsgerð getur sýslumaður eftir kröfu gerðarbeiðanda tekið muni úr
 vörslum gerðarþola og varðveitt þá á kostnað gerðarbeiðanda uns dómur eða sátt
kveður á um réttindi málsaðila hafi munirnir verið nýttir eða bersýnilega verið
 ætlaðir til nota við þá athöfn sem lögbann er lagt við, enda þyki sýnt að brýn
  hætta sé á að gerðarþoli muni nýta þá til að brjóta lögbannið ef hann heldur
                                vörslum þeirra.
26. gr. Beiðni um lögbann skal annaðhvort beint til sýslumanns í því umdæmi, sem
 gerðarþoli á heimilisvarnarþing, eða í því umdæmi þar sem athöfn, sem lögbanns
er beiðst við, fer eða mun fara fram. Í beiðninni, sem skal vera skrifleg, skal
                 eftirfarandi koma fram svo skýrt sem verða má:
        1. hver gerðarbeiðandi sé og gerðarþoli, ásamt kennitölum þeirra og
              upplýsingum um heimilisföng þeirra eða dvalarstaði;
                 2. hver sú athöfn sé sem lögbanns er krafist við;
     3. rökstuðningur gerðarbeiðanda fyrir því að hann telji skilyrðum 24. gr.
                                   fullnægt.
 Þau gögn skulu fylgja lögbannsbeiðni sem gerðarbeiðandi byggir kröfur sínar á.
 Um upphafsaðgerðir sýslumanns að fram kominni lögbannsbeiðni skal farið eftir
fyrirmælum 8. gr., eftir því sem við getur átt. Þó má lögbannsgerð byrja á þeim
stað þar sem athöfnin, sem hún beinist að, fer eða mun fyrirsjáanlega fara fram.
 27. gr. Með sama hætti og mælt er fyrir um í 9. gr. skal sýslumaður í upphafi
lögbannsgerðar kynna gerðarþola eða málsvara hans kröfur gerðarbeiðanda og veita
    honum leiðbeiningar. Komi ekki fram athugasemdir af hálfu gerðarþola sem
sýslumaður telur varða stöðvun á framgangi lögbannsgerðar, sbr. 3. mgr. 29. gr.,
 skorar hann á gerðarþola að láta af þeirri athöfn sem lögbanns er krafist við.
 Verði gerðarþoli eða málsvari hans ekki við þeirri áskorun skal gerðinni fram
                    haldið eftir því sem hér á eftir segir.
           Ákvæði 11. gr. og 1. mgr. 16. gr. taka til lögbannsgerða.
  28. gr. Nú býður gerðarþoli eða málsvari hans fram tryggingu til að afstýra
       lögbanni skv. 2. tölul. 3. mgr. 24. gr. og skal þá sýslumaður inna
gerðarbeiðanda álits á því boði. Samþykki gerðarbeiðandi þau málalok eða fallist
   sýslumaður að öðrum kosti á kröfu gerðarþola skal sýslumaður þegar ákveða
fjárhæð tryggingarinnar, form hennar og frest handa gerðarþola til að setja hana
 ef því er að skipta. Ef sérstaklega stendur á getur gerðarþoli með sama hætti
     óskað eftir að niður verði fellt lögbann sem þegar hefur verið lagt á.
  Um form tryggingar skv. 1. mgr. skal farið eftir fyrirmælum 4. mgr. 16. gr.
 Beita má ákvæðum 2. mgr. 29. gr. ef gerðarþola er veittur frestur til að setja
  tryggingu. Ef trygging er ekki sett innan frestsins skal gerðinni þegar fram
                haldið að honum loknum er gerðarbeiðandi krefst.
  Um varðveislu og skil á tryggingu skv. 1. mgr. gilda ákvæði 2. mgr. 10. gr.
29. gr. Frestir skulu að jafnaði ekki veittir meðan á lögbannsgerð stendur, nema
                          málsaðilar séu á það sáttir.
Taki sýslumaður til greina kröfu gerðarþola um frestun gerðarinnar gegn andmælum
gerðarbeiðanda getur hann að kröfu gerðarbeiðanda sett það skilyrði fyrir fresti
           að gerðarþoli láti af athöfn sinni meðan á fresti stendur.
 Rísi annar ágreiningur við framkvæmd lögbannsgerðar eða hafi þriðji maður uppi
           kröfur við hana skal farið eftir fyrirmælum 13. og 14. gr.
 30. gr. Þegar sýslumaður hefur ákveðið að lögbann verði að einhverju leyti eða
   öllu lagt við athöfn skal hann taka endanlega ákvörðun um þá tryggingu sem
gerðarbeiðanda kann að verða gert að setja fyrir lögbanni og er hann þá óbundinn
af fyrri ákvörðun sinni um tryggingu til bráðabirgða. Setji gerðarbeiðandi ekki
  fullnægjandi tryggingu innan frests sem sýslumaður ákveður skal gerðin felld
                                     niður.
   Heimilt er sýslumanni samkvæmt kröfu gerðarbeiðanda að leggja á lögbann án
tryggingar af hans hendi ef svo stendur á sem í 2., 3. eða 5. tölul. 3. mgr. 16.
                                   gr. segir.
            Um form lögbannstryggingar gilda ákvæði 4. mgr. 16. gr.
Við ákvörðun um fjárhæð lögbannstryggingar skal sýslumaður einkum hafa hliðsjón
af því hverju beinu og afleiddu tjóni og hverjum miska gerðarþoli kunni að verða
fyrir af stöðvun athafna sinna, hvort gerðarþoli hafi haft uppi athugasemdir um
 réttmæti kröfu gerðarbeiðanda og gerðarinnar og hvern kostnað gerðarþoli kynni
 síðar að hafa af rekstri dómsmála í tengslum við gerðina. Hafi gerðarbeiðandi
 krafist að munir verði teknir úr umráðum gerðarþola skv. 2. mgr. 25. gr. skal
 áskilin sérstök trygging sem ákvörðuð verður eftir fyrirmælum 3. mgr. 19. gr.
   Um varðveislu og skil lögbannstryggingar skal farið eftir ákvæðum 17. gr.
 31. gr. Þegar gerðarbeiðandi hefur sett nægilega tryggingu skv. 30. gr. ef hún
  er áskilin leggur sýslumaður lögbann við þeirri athöfn sem um ræðir og gerir
 eftir atvikum aðrar ráðstafanir, sbr. 25. gr., og lýkur þar með gerðinni. Skal
bókað svo skýrlega sem verða má í gerðabók hver sú athöfn er sem lögbann er lagt
   við. Um leiðbeiningar af hendi sýslumanns og tilkynningar skal farið eftir
                                ákvæðum 18. gr.
 Taka má upp lögbannsgerð þegar svo stendur á sem í 1. mgr., 2. tölul. 2. mgr.,
2.4. tölul. 3. mgr. og 4. mgr. 22. gr. segir. Við endurupptöku skal farið eftir
                 5. mgr. 22. gr., eftir því sem við getur átt.
 32. gr. Skylt er sýslumanni að kröfu gerðarbeiðanda að gera ráðstafanir til að
   halda uppi lögbanni. Ber [lögreglu]^1) að veita aðstoð í þeim efnum eftir
                              ákvörðun sýslumanns.
  Brjóti gerðarþoli af ásetningi eða stórfelldu gáleysi lögbann má dæma hann í
máli, sem gerðarbeiðandi höfðar, til greiðslu sektar, sem renni í ríkissjóð, eða
   í [fangelsi allt að 2 árum].^2) Hið sama á við um aðra menn sem vísvitandi
                    liðsinna gerðarþola í broti á lögbanni.
Brjóti gerðarþoli eða einhver á hans vegum lögbann af ásetningi eða gáleysi ber
þeim að bæta gerðarbeiðanda það tjón sem brotið bakar honum. Sækja má bótakröfu
                            í refsimáli skv. 2. mgr.
Fresta má refsi- eða bótamáli vegna brots á lögbanni þar til dómur hefur gengið
                     í máli til staðfestingar á lögbanninu.
               ^1)[3]L. 90/1996, 43. gr. ^2)[4]L. 82/1998, 194. gr.

V. kafli. Meðferð mála fyrir héraðsdómi til úrlausnar ágreinings um undirbúning,
                       framkvæmd eða endurupptöku gerðar.
    33. gr. Gerðarbeiðandi getur krafist úrlausnar héraðsdómara um ákvörðun
  sýslumanns um synjun kyrrsetningar-, löggeymslu- eða lögbannsgerðar, stöðvun
  gerðar eða synjun kröfu hans um endurupptöku hennar með því að tilkynna það
          sýslumanni innan viku frá því honum verður sú ákvörðun kunn.
Heimilt er gerðarbeiðanda að krefjast úrlausnar héraðsdómara um aðrar ákvarðanir
sem sýslumaður tekur um undirbúning, framkvæmd eða endurupptöku gerðar samkvæmt
lögum þessum ef hann hefur þá kröfu uppi við sýslumann áður en lengra er haldið
                                  við gerðina.
 34. gr. Meðan gerð samkvæmt lögum þessum er ólokið getur gerðarþoli því aðeins
 krafist úrlausnar héraðsdómara um ákvarðanir sýslumanns um framkvæmd hennar að
  gerðarbeiðandi mótmæli því ekki, enda hafi gerðarþoli þá kröfu sína uppi við
sýslumann áður en lengra er haldið við gerðina. Gerðarþola er þó ávallt frjálst
að hafa kröfur uppi fyrir dómi um atriði sem gerðarbeiðandi krefst úrlausnar um
                                  skv. 33. gr.
Gerðarþola er heimilt að krefjast úrlausnar héraðsdómara um synjun sýslumanns á
  kröfu hans um endurupptöku gerðar ef hann hefur þá kröfu uppi við sýslumann
                 innan viku frá því honum verður synjunin kunn.
  Að því leyti, sem þriðji maður getur haft hagsmuni af ákvörðun sýslumanns um
gerð samkvæmt lögum þessum, er honum heimilt að krefjast úrlausnar héraðsdómara
                     um hana með sama hætti og gerðarþola.
 35. gr. Ákvæði 86.91. gr. laga um aðför taka að öðru leyti til mála samkvæmt
                                 kafla þessum.
 Ákvarðanir sýslumanns um kyrrsetningar- eða lögbannsgerð, sem ekki hafa verið
 bornar undir héraðsdóm samkvæmt framansögðu, verða það ekki síðar nema í máli
                          til staðfestingar gerðinni.

          VI. kafli. Mál til staðfestingar kyrrsetningu eða lögbanni.
    36. gr. Eftir að kyrrsetningar- eða lögbannsgerð hefur verið lokið skal
    gerðarbeiðandi fá gefna út réttarstefnu til héraðsdóms til staðfestingar
 kyrrsetningu eða lögbanni, nema gerðarþoli hafi lýst yfir við gerðina að hann
 uni við hana án málshöfðunar. Ef mál um kröfu gerðarbeiðanda verður jafnframt
sótt á hendur gerðarþola fyrir dómstól hér á landi skal réttarstefna gefin út í
  staðfestingarmáli innan viku frá lokum gerðar og gilda þá ákvæði 2.5. mgr.
 Hafi mál ekki áður verið höfðað um kröfu gerðarbeiðanda skal í einu lagi höfða
                   mál um hana og til staðfestingar gerðinni.
 Hafi mál áður verið höfðað um kröfu gerðarbeiðanda, en dómur hefur ekki gengið
 um hana í héraði, skal staðfestingarmál sameinað því með endurupptöku þess ef
                                   með þarf.
 Nú hefur héraðsdómur gengið um kröfu gerðarbeiðanda þegar staðfestingarmál er
      þingfest og dóminum er eða hefur verið skotið til æðra dóms og má þá
 héraðsdómari fresta meðferð staðfestingarmáls uns fengin er úrlausn æðra dóms.
 Þegar svo stendur á sem í 2. mgr. segir má sækja mál í þinghá þar sem gerðinni
      var lokið ef gerðarþoli verður annars sóttur til sakar hér á landi.
  Staðfestingarmál skv. 3. og 4. mgr. skal sækja í þinghá þar sem mál um kröfu
                        gerðarbeiðanda er eða var rekið.
 37. gr. Ef sækja verður mál um kröfu gerðarbeiðanda fyrir dómstól í öðru ríki
 skal hann fá útgefna réttarstefnu til staðfestingar kyrrsetningu eða lögbanni
 innan þriggja vikna frá lokum gerðar í þeirri þinghá sem henni var lokið, nema
gerðarþoli lýsi yfir við gerðina að hann uni við hana án málshöfðunar. Hafi mál
 ekki áður verið höfðað um kröfu gerðarbeiðanda í öðru ríki skal það gert innan
                                  sama frests.
Ef dómur um kröfu gerðarbeiðanda, uppkveðinn í öðru ríki, yrði aðfararhæfur hér
á landi skal héraðsdómari fresta meðferð staðfestingarmáls uns dómur er genginn
                                  um kröfuna.
  38. gr. Fyrirmæli 36. og 37. gr. gilda einnig um staðfestingu tryggingar ef
    kyrrsetningu eða lögbanni hefur verið afstýrt eða gerðin felld niður með
tryggingu úr hendi gerðarþola. Frestur til málshöfðunar telst frá þeim tíma sem
           sýslumaður tekur við tryggingu eða skilríkjum fyrir henni.
39. gr. Ef mál er ekki höfðað með þeim hætti sem áskilið er í 36.38. gr. fellur
  kyrrsetning eða lögbann sjálfkrafa úr gildi frá þeim tíma sem gerðarbeiðandi
            mátti í síðasta lagi fá gefna út réttarstefnu í málinu.
Þótt synjað sé um staðfestingu gerðar í héraðsdómi stendur hún í þrjár vikur frá
dómsuppsögu. Að loknum þeim fresti fellur gerðin niður, nema gerðarbeiðandi fái
 áður gefna út stefnu til æðra dóms til að fá héraðsdómi hrundið. Ef æðri dómur
  staðfestir ákvæði héraðsdóms um synjun um staðfestingu gerðar fellur hún úr
                           gildi frá dómsuppsögu þar.
  Ef staðfestingarmál verður ekki þingfest gerðarbeiðanda að vítalausu, því er
vísað frá dómi eða það er hafið með samkomulagi málsaðila stendur gerðin í eina
 viku frá því honum urðu þau málalok kunn. Að loknum þeim fresti fellur gerðin
 sjálfkrafa úr gildi, nema gerðarbeiðandi hafi áður fengið stefnu gefna út á ný
 til staðfestingar henni. Aðeins má þó eitt sinn fara þannig að, nema það verði
talið gerðarbeiðanda óviðráðanlegt að máli hans hafi lokið á ný með þeim hætti.
40. gr. Þriðji maður, sem telur rétti sínum hallað í sambandi við kyrrsetningar-
     eða lögbannsgerð, getur haft uppi kröfur sínar í staðfestingarmáli með
meðalgöngu eða sótt þær í sérstöku máli, hvort sem er til niðurfellingar gerðar
                        eða til skaðabóta vegna hennar.
41. gr. Í máli skv. 36.38. gr., sbr. 40. gr., má hafa uppi málsvarnir um kröfu
 gerðarbeiðanda, hvort sem þær eru eldri eða yngri en gerðin og hvort sem þeim
var hreyft við framkvæmd hennar eða ekki. Með sama hætti má hafa uppi varnir um
 gildi gerðarinnar að því leyti sem héraðsdómur hefur ekki leyst úr þeim í máli
                           samkvæmt ákvæðum V. kafla.
Samkvæmt kröfu gerðarþola er héraðsdómara heimilt að ákveða að skipta sakarefni
þannig að staðfestingarmál verði fyrst í stað aðeins sótt og varið um atriði sem
               varða skilyrði eða framkvæmd gerðarinnar sjálfrar.
     Heimilt er málsaðilum að ljúka dómsmáli með réttarsátt um staðfestingu
                          kyrrsetningar eða lögbanns.

  VII. kafli. Skaðabætur vegna kyrrsetningar-, löggeymslu- eða lögbannsgerðar.
   42. gr. Nú fellur kyrrsetning, löggeymsla eða lögbann niður vegna sýknu af
 þeirri kröfu sem gerðinni var ætlað að tryggja og skal þá gerðarbeiðandi bæta
        þann miska og það fjártjón, þar á meðal spjöll á lánstrausti og
   viðskiptahagsmunum, sem telja má að gerðin hafi valdið. Heimilt er að dæma
 skaðabætur eftir álitum ef ljóst þykir að fjárhagslegt tjón hafi orðið en ekki
                         er unnt að sanna fjárhæð þess.
Ef sýknað er vegna atvika sem fyrst urðu eftir lok gerðar skulu bætur þó aðeins
 dæmdar ef ætla má að gerðarbeiðandi hafi ekki átt þá kröfu sem gerðin átti að
                                    tryggja.
  Ef sýknað er að nokkru leyti en ekki öllu af kröfu gerðarbeiðanda og gerðin
   fellur niður að því marki skal gerðarbeiðandi bæta það tjón sem ætla má að
    hlotist hafi af því að gerðin hafi verið umfangsmeiri en efni voru til.
    Ef synjað er um staðfestingu kyrrsetningar eða lögbanns vegna annmarka á
 gerðinni sjálfri eða henni hefur ekki verið réttilega haldið til laga samkvæmt
fyrirmælum VI. kafla skal gerðarbeiðandi bæta tjón með þeim hætti sem í 1. mgr.
segir ef talið verður að ekki hafi verið tilefni til gerðarinnar. Hið sama á við
ef löggeymslugerð er felld úr gildi í máli skv. 5. mgr. 23. gr. vegna annmarka á
                                 henni sjálfri.
  Fyrirmæli 1.4. mgr. taka til skaðabóta ef gerðinni hefur verið afstýrt með
                         tryggingu úr hendi gerðarþola.
Hafi krafa gerðarbeiðanda um kyrrsetningu, löggeymslu eða lögbann ekki náð fram
 að ganga fer um bætur eftir 1.3. mgr., að því leyti sem beiðni um gerðina eða
                  ráðstafanir vegna hennar hafa valdið tjóni.
      43. gr. Bótakröfu skv. 42. gr. má hafa uppi í staðfestingarmáli til
                      skuldajafnaðar eða sjálfstæðs dóms.
 Höfða má sjálfstætt mál til heimtu skaðabóta skv. 42. gr. innan þriggja mánaða
  frá því þeim, sem bóta krefst, varð kunnugt um höfnun beiðni um gerðina, um
 niðurstöðu staðfestingarmáls eða um niðurfellingu gerðar af öðrum sökum. Slíkt
   mál má höfða í þeirri þinghá sem gerðinni var lokið eða hennar var beiðst.
Kröfu um miskabætur samkvæmt fyrirmælum laga þessara má framselja hafi hún verið
 dæmd eða viðurkennd. Gengur hún að arfi með sama skilorði, svo og ef mál hefur
               verið höfðað til heimtu hennar fyrir lát tjónþola.

                 VIII. kafli. Gildistaka, brottfallin lög o.fl.
                  44. gr. Lög þessi öðlast gildi 1. júlí 1992.
                                    45. gr.
46. gr. Fyrirmæli laga þessara um varðveislu og skil á tryggingu, sem málsaðili
  setur, skulu frá gildistöku þeirra taka til tryggingar sem sett hefur verið
                         fyrir gerð eftir eldri lögum.
47. gr. Beitt skal ákvæðum 19. gr. um vörslur eigna og umráðasviptingu þótt gerð
                 hafi farið fram fyrir gildistöku laga þessara.
  Fyrirmæli 25. gr. og 1. mgr. 32. gr. gilda um ráðstafanir til að halda uppi
         lögbanni sem lagt hefur verið á fyrir gildistöku laga þessara.
48. gr. Um heimildir til endurupptöku gerðar, sem farið hefur fram fyrir 1. júlí
 1992, skal farið eftir fyrirmælum eldri laga þótt endurupptöku sé beiðst eftir
  þann tíma, en um framkvæmd hennar skal farið eftir ákvæðum 5. mgr. 22. gr.,
                          eftir því sem við getur átt.
49. gr. Fyrirmæli 32. gr. um refsingu og skaðabætur vegna brota á lögbanni taka
 til athafna sem eiga sér stað eftir gildistöku laga þessara þótt lögbann hafi
                      verið lagt á í gildistíð eldri laga.
                                    50. gr.
                                    51. gr.
     52. gr. Fyrirmæli VII. kafla um skaðabætur taka aðeins til atvika við
 kyrrsetningar-, löggeymslu- eða lögbannsgerð sem fara eftir fyrirmælum þessara
  laga. Gilda fyrirmæli eldri laga um bætur vegna gerðar sem farið hefur eftir
                                     þeim.

References

   Visible links
   1. http://www.althingi.is/dba-bin/lawformpr.pl?lnr=1990031
   2. http://www.reglugerd.is/interpro/dkm/WebGuard.nsf/key2/017-1992
   3. file://1996090.html#g43
   4. file:///altext/stjt/1998.082.html
