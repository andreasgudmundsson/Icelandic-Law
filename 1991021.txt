
   --------------------------------------------------------------------------

                         Lög um gjaldþrotaskipti o.fl.

                              1991 nr. 21 26. mars

   --------------------------------------------------------------------------

                           1. þáttur. Almenn ákvæði.
                            I. kafli. Orðskýringar.
  1. gr. Í lögum þessum er orðið skuldari notað um mann, félag eða stofnun sem
   æskir og fær eftir atvikum heimild til greiðslustöðvunar eða til að leita
               nauðasamnings eða krafist er gjaldþrotaskipta hjá.
Orðið þrotamaður er í lögum þessum notað um mann þegar bú hans hefur verið tekið
  til gjaldþrotaskipta. Ef átt getur við og annað er ekki tekið fram er orðið
    einnig notað um félög og stofnanir þegar bú þeirra hafa verið tekin til
                               gjaldþrotaskipta.
  2. gr. Í lögum þessum telst frestdagur vera sá dagur sem héraðsdómara berst
beiðni um heimild til greiðslustöðvunar eða til að leita nauðasamnings eða krafa
um gjaldþrotaskipti, svo og dánardagur manns ef farið er með dánarbú hans eftir
reglum þessara laga um gjaldþrotaskipti. Ef fleiri en einn þessara daga koma til
          álita telst sá fyrsti þeirra frestdagur, sbr. þó 2.4. mgr.
Sá dagur, sem héraðsdómara barst beiðni um heimild til greiðslustöðvunar, telst
 frestdagur þótt beiðnin hafi verið afturkölluð eða henni hafi verið hafnað, ef
 ný beiðni um heimild til greiðslustöðvunar eða til að leita nauðasamnings eða
krafa um gjaldþrotaskipti á búi skuldarans berst héraðsdómara innan mánaðar frá
 því það gerðist. Hafi skuldara verið veitt heimild til greiðslustöðvunar telst
   sá dagur, sem beiðni um hana barst héraðsdómara, enn fremur frestdagur ef
 héraðsdómara berst beiðni skuldarans um heimild til að leita nauðasamnings eða
krafa um gjaldþrotaskipti á búi hans innan mánaðar frá því greiðslustöðvun lauk.
 Sá dagur, sem héraðsdómara barst beiðni um heimild til að leita nauðasamnings,
 telst frestdagur ef honum berst ný beiðni um slíka heimild, beiðni um heimild
   til greiðslustöðvunar eða krafa um gjaldþrotaskipti á búi skuldarans innan
mánaðar frá því upphaflega beiðnin var afturkölluð eða henni var hafnað, heimild
til að leita nauðasamnings féll niður eða úrskurður gekk um hvort nauðasamningur
                                yrði staðfestur.
  Sá dagur, sem héraðsdómara barst krafa um gjaldþrotaskipti, telst frestdagur
 þótt krafan hafi verið afturkölluð eða henni hafi verið hafnað, ef honum berst
ný krafa um gjaldþrotaskipti eða beiðni um heimild til greiðslustöðvunar eða til
           að leita nauðasamnings innan mánaðar frá því það gerðist.
 Beiðni eða krafa telst komin fram innan mánaðar skv. 2.4. mgr. ef hún berst í
 síðasta lagi á sama mánaðardegi og fyrri atburður gerðist almanaksmánuði fyrr.
  3. gr. Orðið nákomnir er í lögum þessum notað um þá sem eftirfarandi tengsl
                                 standa milli:
                      1. hjón og þá sem búa í óvígðri sambúð,
       2. þá sem eru skyldir í beinan legg eða fyrsta lið til hliðar, en með
skyldleika er í þessu sambandi einnig átt við tengsl sem skapast við ættleiðingu
                                  eða fóstur,
   3. þá sem tengjast með hjúskap eða óvígðri sambúð með sama hætti og um ræðir
                                  í 2. tölul,
    4. mann og félag eða stofnun sem hann eða maður honum nákominn á verulegan
                                    hluta í,
    5. tvö félög eða stofnanir ef annað þeirra eða maður nákominn öðru þeirra á
                            verulegan hluta í hinu,
     6. menn, félög og stofnanir sem eru í sambærilegum tengslum og um ræðir í
                                  1.5. tölul.

                            II. kafli. Lögsaga o.fl.
 4. gr. Þegar skuldari er einstaklingur verður ákvæðum þessara laga um heimild
hans til greiðslustöðvunar eða til að leita nauðasamnings og um gjaldþrotaskipti
á búi hans því aðeins beitt að skuldarinn eigi lögheimili hér á landi og sé ekki
undanþeginn lögsögu íslenskra dómstóla. Ákvæðum þessara laga verður þó beitt um
íslenskan ríkisborgara sem á ekki lögheimili hér á landi, ef hann er undanþeginn
                        lögsögu dómstóla í öðrum ríkjum.
Þegar skuldari er félag eða stofnun verður ákvæðum þessara laga um heimild hans
 til greiðslustöðvunar eða til að leita nauðasamnings og um gjaldþrotaskipti á
        búi hans því aðeins beitt að eftirfarandi skilyrðum sé fullnægt:
     1. þegar um skrásett félag er að ræða að það eigi skráð varnarþing hér á
                                     landi,
     2. þegar um óskrásett félag er að ræða að það eigi varnarþing hér á landi
  samkvæmt samþykktum sínum, lögum eða eðli máls, en sömu reglum skal beitt um
                      stofnun eftir því sem átt getur við.
5. gr. Einkafirma manns og félagi, þar sem félagsmenn bera ótakmarkaða ábyrgð á
  skuldbindingum, verður aðeins veitt heimild til greiðslustöðvunar eða til að
leita nauðasamnings ef sá eða þeir sem bera ábyrgð á skuldbindingum firmans eða
 félagsins fá einnig sömu heimild. Bú slíks firma eða félags verður ekki tekið
      til gjaldþrotaskipta nema bú þess manns eða þeirra sem bera ábyrgð á
   skuldbindingum firmans eða félagsins séu áður tekin til gjaldþrotaskipta.
Nú er skuldarinn félag, sem á varnarþing hér á landi og starfrækir útibú hér eða
erlendis, félagið ber ótakmarkaða ábyrgð á skuldbindingum útibúsins og félaginu
 er veitt heimild til greiðslustöðvunar eða til að leita nauðasamnings, og skal
þá sú heimild ná sjálfkrafa til útibúsins. Eins skal farið að ef bú félagsins er
  tekið til gjaldþrotaskipta. Hér á landi verður útibúinu ekki veitt sjálfstæð
 heimild til greiðslustöðvunar eða til að leita nauðasamnings og bú þess verður
            ekki tekið til gjaldþrotaskipta nema með búi félagsins.
  Opinberri stofnun verður ekki veitt heimild til greiðslustöðvunar eða til að
leita nauðasamnings og bú hennar verður ekki tekið til gjaldþrotaskipta ef ríkið
 eða sveitarfélag ber ábyrgð á skuldbindingum hennar nema mælt sé á annan veg í
        lögum. Bú sveitarfélags verður ekki tekið til gjaldþrotaskipta.
    6. gr. [Heimilt er að gera samninga við önnur ríki]^1) um að heimild til
     greiðslustöðvunar eða til að leita nauðasamnings, sem er veitt í einu
 samningsríki, gildi sjálfkrafa í öðru samningsríki með þeim réttaráhrifum sem
 fylgja slíkri heimild í öðru hvoru ríkinu. Á sama hátt er ^1) heimilt að gera
 samninga við önnur ríki um að gjaldþrotaskipti í einu samningsríki nái einnig
  til eigna eða réttinda þrotamanns í öðru samningsríki, en ákveða má í slíkum
samningi að gjaldþrotaskipti fari að einhverju leyti eða öllu sjálfstætt fram í
  hverju samningsríki fyrir sig eftir löggjöf þess eða annars tiltekins ríkis.
  Ef annað leiðir ekki af samningi, sem er gerður eftir ákvæðum 1. mgr., hafa
heimild til greiðslustöðvunar eða til að leita nauðasamnings og gjaldþrotaskipti
 í öðru ríki ekki áhrif hér á landi. Þó verður ákvæðum þessara laga um heimild
  til greiðslustöðvunar eða til að leita nauðasamnings beitt um útibú erlends
   félags, sem er starfrækt og á skráð varnarþing hér á landi, ef félagið ber
   ábyrgð á skuldbindingum útibúsins og hefur áður fengið sömu eða fyllilega
  sambærilega heimild í sínu heimaríki. Bú slíks útibús verður ekki tekið til
 gjaldþrotaskipta hér á landi, nema bú erlenda félagsins hafi áður verið tekið
                             til gjaldþrotaskipta.
                            ^1)[2]L. 92/1991, 108. gr.
7. gr. Beiðni um heimild til greiðslustöðvunar eða til að leita nauðasamnings og
krafa um gjaldþrotaskipti skal vera skrifleg. Í henni eða fylgigögnum með henni
              skal eftirfarandi koma fram svo skýrt sem verða má:
                          1. hvers sé beiðst eða krafist,
   2. fullt nafn skuldarans og kennitala hans; sé skuldarinn einstaklingur skal
enn fremur koma fram hvert lögheimili hans sé og dvalarstaður, sé hann annar en
   lögheimili, hvort hann hafi atvinnurekstur með höndum og ef svo er hver sá
  rekstur sé, hvar hann fari fram og hvort um firma sé ræða sem beri sérstakt
heiti; ef skuldarinn er félag skal enn fremur koma fram hvert varnarþing og hvar
starfstöð þess sé, hvenær það hafi verið stofnað, hver tilgangur þess sé, hverja
 starfsemi það hafi með höndum og hvar hún fari fram, en sömu upplýsingar skulu
                      koma fram ef skuldarinn er stofnun,
         3. við hver atvik, rök og lagaákvæði beiðnin eða krafan sé studd.
   Ef beiðni eða krafa stafar frá skuldaranum sjálfum skulu að auki koma fram
              sundurliðaðar upplýsingar um eignir hans og skuldir.
  Ef krafa stafar frá öðrum en skuldaranum skal koma fram hver hafi hana uppi
ásamt kennitölu hans og heimili, svo og yfirlýsing af hendi hlutaðeiganda um að
         hann ábyrgist allan kostnað af þeirri aðgerð sem hann krefst.
Þau gögn sem beiðni eða krafa er studd við skulu fylgja henni. Ef skuldarinn er
   félag skulu eftir því sem unnt er einnig fylgja samþykktir þess, gögn eða
  vottorð um skráningu og síðustu reikningar þess, en eftir atvikum skal eins
farið að ef um stofnun er að ræða eða mann sem hefur atvinnurekstur með höndum.
8. gr. Beiðni um heimild til greiðslustöðvunar eða til að leita nauðasamnings og
  kröfu um gjaldþrotaskipti skal beint til héraðsdómstóls í því umdæmi þar sem
         skuldarinn yrði sóttur í einkamáli á heimilisvarnarþingi sínu.
     Ef samtímis er beiðst heimildar til greiðslustöðvunar eða til að leita
nauðasamnings eða krafist gjaldþrotaskipta hjá einum manni eða fleirum og firma
eða félagi, sbr. 1. mgr. 5. gr., og varnarþing þeirra er ekki það sama, getur sá
 sem setur fram beiðni eða kröfu óskað eftir því við héraðsdómara á varnarþingi
 eins þeirra að hann fari með málefni þeirra allra. Ef héraðsdómari telur efni
til að verða við þeirri ósk skal hann senda dómsmálaráðherra erindið tafarlaust,
en ráðherra ákveður endanlega hvort við því verði orðið. Héraðsdómari getur ekki
 tekið fyrir beiðni eða kröfu varðandi þá sem eiga varnarþing utan umdæmis hans
                      fyrr en ráðherra hefur heimilað það.
Ef beiðni eða krafa kemur fram í umdæmi þar sem ekki verður farið með hana skal
  héraðsdómari framsenda hana og fylgigögn með henni héraðsdómstólnum í réttu
umdæmi með áritun eða vottorði um hvenær hún hafi borist honum, en sá dagur sem
  hann tók við henni telst frestdagur þótt hún hafi komið fram í röngu umdæmi.
 Farið verður með beiðni eða kröfu í því umdæmi þar sem hún kom réttilega fram
 þótt skuldari flytji lögheimili sitt eða skráð varnarþing úr umdæminu áður en
                     endanleg afstaða er tekin til hennar.
Beiðnum eða kröfum skuldarans eða annarra varðandi heimild til greiðslustöðvunar
     skal beint til þess héraðsdómstóls sem veitti heimildina í byrjun þótt
skuldarinn hafi flutt lögheimili sitt eða skráð varnarþing úr umdæminu eftir að
heimildin var veitt. Eins skal farið með beiðnir eða kröfur varðandi heimild til
                            að leita nauðasamnings.
  9. gr. Við héraðsdómstóla skulu haldnar skrár um beiðnir og kröfur samkvæmt
 lögum þessum þar sem fram koma upplýsingar um afdrif þeirra, svo og um dómsmál
   sem eru rekin eftir ákvæðum laga þessara, en dómsmálaráðherra setur nánari
                     reglur um slíkar skrár í reglugerð.^1)
 Dómsmálaráðherra setur enn fremur fyrirmæli í reglugerð^1) um þingbækur, aðra
skráningu upplýsinga og veitingu vottorða um þau málefni sem lög þessi taka til.
    Héraðsdómari skal veita þeim sem þess krefst og hann telur hafa lögmætra
    hagsmuna að gæta upplýsingar úr skrám skv. 1. mgr. Sá sem hefur lögmætra
     hagsmuna að gæta getur einnig krafist aðgangs að beiðnum eða kröfum og
     fylgigögnum með þeim þótt þær hafi ekki verið lagðar fram á dómþingi.
                                ^1)[3]Rg. 226/1992.

                          2. þáttur. Greiðslustöðvun.
                   III. kafli. Heimild til greiðslustöðvunar.
10. gr. Skuldari, sem á í verulegum fjárhagsörðugleikum og vill freista þess að
koma nýrri skipan á fjármál sín með aðstoð lögmanns eða löggilts endurskoðanda,
sem hann hefur ráðið í því skyni, getur leitað heimildar til greiðslustöðvunar.
Í beiðni um heimild til greiðslustöðvunar eða með henni skal, auk þess sem mælt
  er fyrir um í 7. gr., koma fram ítarleg greinargerð skuldarans um hvað valdi
 verulegum fjárhagsörðugleikum hans, í hverju þeir felist, hvernig hann hyggist
leysa úr þeim með heimild til greiðslustöðvunar og hvern hann hafi ráðið sér til
  aðstoðar. Ef skuldarinn er bókhaldsskyldur skal fylgja beiðninni yfirlýsing
      löggilts endurskoðanda um að bókhald skuldarans sé í lögboðnu formi.
 Aðstoðarmaður skuldara við greiðslustöðvun skal fullnægja hæfisskilyrðum 1.4.
   tölul. 2. mgr. 75. gr. og má hann hvorki sjálfur hafa hagsmuna að gæta af
fjárhagslegum málefnum skuldarans né neinn honum nákominn. Með beiðni um heimild
 til greiðslustöðvunar skal lögð fram yfirlýsing hans um að hann sé fús til að
               taka að sér starfann og fullnægi þessum skilyrðum.
11. gr. Tafarlaust eftir að beiðni um heimild til greiðslustöðvunar hefur borist
skal héraðsdómari ákveða hvenær hún verði tekin fyrir á dómþingi, en þinghald í
      því skyni skal háð svo fljótt sem verða má. Ákvörðun þessa tilkynnir
  héraðsdómari skuldaranum með sannanlegum hætti og þeim fyrirvara að þingsókn
                                verði komið við.
Þegar beiðni um heimild til greiðslustöðvunar er fyrst tekin fyrir og mætt er af
hálfu skuldarans skal héraðsdómari leita svara við sérhverju því sem hann telur
óljóst eða ónógar upplýsingar komnar fram um og getur haft þýðingu við mat á því
hvort orðið verði við beiðninni. Héraðsdómara er rétt að benda skuldaranum á það
 sem kann að vera áfátt og veita honum skamman frest til að leggja fram frekari
gögn eða til að veita nánari upplýsingar um tiltekin atriði, ef það verður talið
   geta borið árangur, en slíkur frestur skal ekki veittur til lengri tíma en
  einnar viku og að jafnaði aðeins einu sinni. Héraðsdómara er einnig rétt að
 veita skuldaranum frest með sama hætti til að ráða sér annan mann til aðstoðar
 ef sá maður, sem hann hefur ráðið sér í byrjun, fullnægir ekki hæfisskilyrðum
                       til starfans að mati héraðsdómara.
   Ef ekki er sótt þing af hálfu skuldarans þegar beiðni hans er tekin fyrir
                            skoðast hún afturkölluð.
  12. gr. Þegar gagnaöflun er lokið um beiðni um heimild til greiðslustöðvunar
skal héraðsdómari án ástæðulauss dráttar kveða upp úrskurð um hvort heimildin sé
                                     veitt.
     Héraðsdómari skal synja um heimild til greiðslustöðvunar ef eitthvert
                           eftirtalinna atriða á við:
     1. að krafa um gjaldþrotaskipti á búi skuldarans hafi komið fram áður en
 beiðni hans um heimild til greiðslustöðvunar var tekin til úrskurðar og krafan
             hafi hvorki verið afturkölluð né hafnað með úrskurði,
   2. að skuldarinn hafi áður haft heimild til greiðslustöðvunar sem hefur lokið
                       innan þriggja ára fyrir frestdag,
    3. að nauðasamningur hafi komist á fyrir skuldarann innan þriggja ára fyrir
                                   frestdag,
   4. að skuldaranum sé sýnilega þegar orðið skylt að krefjast gjaldþrotaskipta
                    á búi sínu vegna ákvæða 2. mgr. 64. gr.,
     5. að ekki verði talið að skuldarinn eigi í slíkum fjárhagsörðugleikum að
þeir séu verulegir eða ónógar upplýsingar hafi komið fram til að lagt verði mat
                                     á það,
     6. að ráðagerðir skuldarans um ráðstafanir meðan á greiðslustöðvun stæði
verði ekki taldar heimilar eða samrýmast tilgangi hennar, raunhæfar eða líklegar
til að koma nýrri skipan á fjármál hans, eða upplýsingar um þær séu svo óljósar
                     að ekki þyki fært að leggja mat á það,
       7. að rökstuddur grunur sé um að upplýsingar af hendi skuldarans séu
                        vísvitandi rangar eða villandi,
    8. að beiðni skuldarans eða fylgigögnum með henni sé áfátt í öðrum atriðum
eða sá sem hann hefur ráðið sér til aðstoðar verði talinn vanhæfur til að gegna
því starfi, enda hafi skuldarinn ekki sinnt ábendingum héraðsdómara skv. 2. mgr.
                                    11. gr.
  Telji héraðsdómari skilyrðum fullnægt til að verða við beiðni um heimild til
 greiðslustöðvunar skal tiltekið í úrskurði að heimildin sé veitt til ákveðins
  dags og stundar innan þriggja vikna frá uppkvaðningu úrskurðarins þegar þing
                  verður háð til að taka málefnið fyrir á ný.
 Úrskurði héraðsdómara samkvæmt þessari grein verður ekki skotið til æðra dóms.
 13. gr. Aðstoðarmaður skuldarans skal tafarlaust eftir veitingu heimildar til
     greiðslustöðvunar boða lánardrottna hans til fundar sem skal haldinn á
 varnarþingi skuldarans og ekki síðar en þremur sólarhringum fyrir þinghald sem
 héraðsdómari hefur ákveðið skv. 3. mgr. 12. gr., en að öðru leyti skal ákveða
     stað og stund til fundarins með þeim hætti að ætla megi að sem flestir
                  lánardrottnar geti átt kost á að sækja hann.
Fundarboð skal vera skriflegt og sent öllum þekktum lánardrottnum skuldarans með
 hæfilegum fyrirvara í útbornu ábyrgðarbréfi, símskeyti eða á annan sannanlegan
 hátt. Í því skal koma fram að heimild hafi verið veitt til greiðslustöðvunar,
  hvar og hvenær fundur verði haldinn með lánardrottnum og hvenær héraðsdómari
hafi ákveðið að taka málefnið fyrir á ný á dómþingi. Lánardrottnum, sem ekki var
kunnugt um í byrjun en uppvíst verður um fyrir fundinn, skal tilkynnt um þetta á
                                   sama hátt.
     14. gr. Á fundi með lánardrottnum, sem boðað er til skv. 13. gr., skal
aðstoðarmaður skuldarans leggja fram tæmandi og sundurliðaða skrá sína um eignir
  og skuldbindingar skuldarans, en þar skal andvirði hverrar eignar áætlað og
 fjárhæð hverrar skuldbindingar reiknuð út miðað við frestdag. Á fundinum skal
 aðstoðarmaðurinn gera grein fyrir því hvernig hann telji unnt að reyna að koma
 nýrri skipan á fjármál skuldarans, hvað hafi þegar verið gert í þeim efnum og
hvort skuldarinn hyggist æskja áframhaldandi greiðslustöðvunar. Á fundinum skal
 aðstoðarmaðurinn enn fremur leita afstöðu lánardrottna til ráðagerða sinna og
                          tillagna þeirra um aðgerðir.
  Aðstoðarmaðurinn stjórnar fundi með lánardrottnum og færir fundargerð, en í
henni skulu viðhorf lánardrottna til ráðagerða hans koma skýrlega fram. Í þessum
efnum skal farið eftir ákvæðum 4. og 5. mgr. 79. gr., að því leyti sem átt getur
   við, en rétt til fundarsóknar eiga þeir sem gefa sig fram á fundarstað og
   kveðast eiga kröfu á hendur skuldaranum sem hann kannast við eða þeir sýna
                                skilríki fyrir.
  15. gr. Nú æskir skuldarinn áframhaldandi greiðslustöðvunar og skal hann þá
leggja fram skriflega beiðni um það í þinghaldi sem héraðsdómari hefur ákveðið í
                      úrskurði sínum skv. 3. mgr. 12. gr.
     Beiðninni skulu fylgja skrá aðstoðarmanns um eignir og skuldbindingar
skuldarans, sönnur fyrir að boðað hafi verið til fundar með lánardrottnum eftir
       fyrirmælum 13. gr., fundargerð af fundinum og skrifleg greinargerð
          aðstoðarmannsins um hvernig hafi verið staðið að aðgerðum á
 greiðslustöðvunartímanum og hverjar ráðstafanir verði gerðar ef beiðnin verður
                               tekin til greina.
  16. gr. Lánardrottni skuldarans er heimilt að mæta á dómþingi þar sem beiðni
 skuldarans skv. 15. gr. er tekin fyrir og leggja þar fram skrifleg og rökstudd
  mótmæli gegn því að hún verði tekin til greina. Farið skal með slík mótmæli
eftir 166. gr. ef hvorki skuldarinn né lánardrottinn hans falla þegar frá kröfum
                                     sínum.
   17. gr. Ef skuldarinn leggur fram beiðni skv. 1. mgr. 15. gr. framlengist
greiðslustöðvun sjálfkrafa þar til héraðsdómari hefur tekið afstöðu til hennar í
                úrskurði, þó aldrei lengur en í sjö sólarhringa.
     Héraðsdómari skal synja um áframhaldandi greiðslustöðvun ef eitthvert
                         eftirtalinna atvika eiga við:
           1. að svo standi á sem segir í 4.8. tölul. 2. mgr. 12. gr.,
   2. að aðstoðarmaður skuldarans þyki hafa vanrækt skyldur sínar í starfi, enda
           verði ekki ráðin bót á því með ráðningu nýs aðstoðarmanns,
        3. að skuldarinn hafi með eða án samþykkis aðstoðarmanns síns gert
                 ráðstafanir í andstöðu við ákvæði 19.21. gr.,
     4. að talið verði eftir því sem fram er komið og í ljósi aðstæðna að ekki
   hafi verið staðið eðlilega að tilraunum til að koma nýrri skipan á fjármál
                skuldarans meðan á greiðslustöðvun hefur staðið,
        5. að áframhaldandi greiðslustöðvun þyki ekki munu þjóna tilgangi.
  Úrskurði héraðsdómara um synjun um áframhaldandi greiðslustöðvun verður ekki
                             skotið til æðra dóms.
Telji héraðsdómari skilyrði til að fallast á beiðni skuldarans um áframhaldandi
greiðslustöðvun skal ákveðið í úrskurði að heimildin sé framlengd til tiltekins
  dags og stundar þegar þing verður háð til að taka málefnið fyrir á ný innan
           þriggja mánaða eftir að beiðnin var lögð fram á dómþingi.
Aðstoðarmaður skuldarans skal tafarlaust tilkynna öllum þekktum lánardrottnum um
úrskurð héraðsdómara í útbornu ábyrgðarbréfi, símskeyti eða á annan sannanlegan
                                     hátt.
18. gr. Nú hefur greiðslustöðvun verið framlengd en sá tími hefur ekki nægt til
að ljúka við að koma nýrri skipan á fjármál skuldarans og getur hann þá enn lagt
fram beiðni um áframhaldandi greiðslustöðvun í þinghaldi sem héraðsdómari hefur
   ákveðið skv. 4. mgr. 17. gr., ef veruleg líkindi verða talin fyrir að slík
  heimild leiði til árangurs. Áður skal aðstoðarmaður skuldarans boða og halda
              fund með lánardrottnum eftir ákvæðum 13. og 14. gr.
 Beiðni skuldarans skv. 1. mgr. skal vera skrifleg. Henni skulu fylgja þau gögn
      sem eru talin í 2. mgr. 15. gr., en það skal rökstutt í greinargerð
 aðstoðarmannsins hvers vegna sá tími sem er þegar liðinn hafi ekki nægt til að
  koma nýrri skipan á fjármál skuldarans og hvernig greiðslustöðvun geti borið
                      árangur ef af framhaldi hennar yrði.
Ákvæðum 16. og 17. gr. skal beitt um meðferð beiðni skuldarans skv. 1. mgr., þó
   þannig að héraðsdómari getur aldrei heimilað skuldaranum greiðslustöðvun í
  lengri tíma en alls sex mánuði talið frá þinghaldi sem hann hefur ákveðið í
    úrskurði skv. 3. mgr. 12. gr. Héraðsdómari ákveður ekki þinghald við lok
                greiðslustöðvunar sem stendur þann hámarkstíma.
    Framlengja má heimild til greiðslustöðvunar oftar en tvívegis innan þess
                  hámarksfrests sem mælt er fyrir um í 3. mgr.

                   IV. kafli. Réttaráhrif greiðslustöðvunar.
  19. gr. Meðan á greiðslustöðvun stendur er skuldaranum óheimilt að ráðstafa
   eignum sínum eða réttindum og stofna til skuldbindinga á hendur sér, nema
   aðstoðarmaður hans veiti fyrir fram samþykki sitt til þess hverju sinni og
             heimild standi til slíkrar aðgerðar í 20. eða 21. gr.
    Þrátt fyrir ákvæði 1. mgr. er aðstoðarmanni heimilt að veita skuldaranum
 skriflega fyrir fram almennt samþykki til að verja fjármunum innan tiltekinna
 marka til að afla sér og fjölskyldu sinni daglegra nauðsynja eða til að standa
  straum af reglubundnum eða nauðsynlegum útgjöldum til að halda áfram rekstri
  sínum, en skuldaranum ber að gera aðstoðarmanninum grein fyrir ráðstöfunum í
 skjóli slíks samþykkis með reglulegu millibili eftir ákvörðun aðstoðarmannsins
                    og er samþykkið afturtækt án fyrirvara.
   Aðstoðarmanni skuldarans ber eftir föngum að hafa umsjón eða eftirlit með
  fjárreiðum hans til að fyrirbyggja að hann brjóti gegn ákvæðum 1. og 2. mgr.
   20. gr. Meðan á greiðslustöðvun stendur er óheimilt að ráðstafa eignum eða
    réttindum skuldarans, nema ráðstöfunin verði talin nauðsynlegur þáttur í
  daglegum rekstri hans eða tilraunum til að koma nýrri skipan á fjármál hans,
eðlilegt verð komi fyrir þau og andvirðið sé varðveitt þannig að það liggi fyrir
 óskert við lok greiðslustöðvunar, sbr. þó 2. mgr. Skuldaranum er þó heimilt að
  ráðstafa eignum eða réttindum sínum sem rynnu ekki til þrotabús hans ef til
                       gjaldþrotaskipta væri þegar komið.
  Meðan á greiðslustöðvun stendur er óheimilt að verja peningaeign skuldarans,
peningum sem fást við ráðstöfun eigna eða réttinda, arði af eignum eða réttindum
        eða tekjum sem hann aflar í atvinnurekstri til annarra þarfa en:
           1. að afla skuldaranum og fjölskyldu hans daglegra nauðsynja,
     2. að standa straum af nauðsynlegum útgjöldum til að halda áfram rekstri
                                  skuldarans,
        3. að greiða skuldir að því leyti sem það er heimilt skv. 21. gr.,
    4. að greiða óumflýjanlegan kostnað af tilraunum til að koma nýrri skipan á
                              fjármál skuldarans,
   5. að kosta aðgerðir sem má telja víst að séu nauðsynlegar til að koma í veg
                              fyrir verulegt tjón.
21. gr. Skuldaranum er óheimilt að greiða skuldir eða efna aðrar skuldbindingar
     sínar meðan á greiðslustöðvun stendur nema að því leyti sem víst er að
 skuldbindingin yrði efnd eða skuldin yrði greidd eftir stöðu sinni í skuldaröð
ef til gjaldþrotaskipta kæmi á búi hans í kjölfar greiðslustöðvunar. Heimilt er
þó annars að greiða skuld eða efna aðra skuldbindingu ef telja má víst að það sé
                    nauðsynlegt til að varna verulegu tjóni.
 Meðan á greiðslustöðvun stendur er skuldaranum óheimilt að stofna til skulda,
  taka á sig aðrar skuldbindingar eða leggja höft á eignir sínar eða réttindi,
    nema til að afla sér og fjölskyldu sinni daglegra nauðsynja, eða það sé
  nauðsynlegt til að halda áfram atvinnurekstri hans eða til að varna verulegu
  tjóni og víst þykir að sú aðgerð yrði lánardrottnum hans til hagsbóta ef til
         gjaldþrotaskipta kæmi á búi hans í kjölfar greiðslustöðvunar.
 22. gr. Ákvæði í samningum eða réttarreglum um afleiðingar vanefnda taka ekki
gildi gagnvart skuldaranum á þeim tíma sem greiðslustöðvun stendur yfir, að öðru
 leyti en því að krefjast má dráttarvaxta, dagsekta eða févítis vegna vanefnda
          skuldarans á skyldum sínum án tillits til greiðslustöðvunar.
     Meðan á greiðslustöðvun stendur er óheimilt að taka bú skuldarans til
gjaldþrotaskipta eða kyrrsetja eignir hans, taka þær í löggeymslu, gera fjárnám
                  í þeim eða ráðstafa þeim með nauðungarsölu.
       Meðan á greiðslustöðvun stendur er stjórnvöldum óheimilt að neyta
þvingunarúrræða í garð skuldarans vegna vanefnda hans á skuldbindingum sínum við
þau. Veiting heimildar til greiðslustöðvunar raskar ekki ástandi sem stjórnvald
                hefur komið á fyrir þann tíma með slíku úrræði.

                        V. kafli. Lok greiðslustöðvunar.
  23. gr. Greiðslustöðvun lýkur án frekari aðgerða þegar sá tími er á enda sem
héraðsdómari hefur markað henni og beiðni um áframhaldandi greiðslustöðvun kemur
ekki fram eða ekki er mætt af hálfu skuldarans í þinghaldi við lok áður ákveðins
                             greiðslustöðvunartíma.
Greiðslustöðvun lýkur sjálfkrafa þótt sá tími sé ekki runninn út sem heimild var
                               veitt til hennar:
   1. þegar héraðsdómara berst skrifleg tilkynning skuldarans um að hann afsali
                         sér heimild sinni til hennar,
     2. þegar úrskurður gengur um að skuldaranum sé veitt heimild til að leita
                                 nauðasamnings,
    3. þegar úrskurður gengur um að bú skuldarans sé tekið til gjaldþrotaskipta
                             að kröfu hans sjálfs,
                             4. við andlát skuldarans,
   5. við kosningu lögmæltrar skilanefndar til að slíta félagi sem hefur heimild
                             til greiðslustöðvunar.
 Greiðslustöðvun lýkur þegar í stað við uppkvaðningu úrskurðar héraðsdómara um
synjun um áframhaldandi heimild til hennar eða niðurfellingu heimildarinnar skv.
24.26. gr., svo og ef sá frestur rennur út sem getur í 1. mgr. 17. gr. án þess
    að úrskurður sé kveðinn upp innan hans um áframhaldandi greiðslustöðvun.
 Ef greiðslustöðvun lýkur skv. 2. eða 3. mgr. falla sjálfkrafa niður fundir með
 lánardrottnum og þinghöld í tengslum við hana sem áður hafði verið ákveðið að
                                     halda.
   Aðstoðarmanni ber tafarlaust að tilkynna þekktum lánardrottnum skuldarans
skriflega um lok greiðslustöðvunar og tiltaka þar hvenær henni lauk og af hverri
                                    ástæðu.
  24. gr. Ef aðstoðarmaður skuldarans telur sér ekki fært að gegna því starfi
 lengur meðan á greiðslustöðvun stendur skal hann tilkynna það héraðsdómara án
  tafar. Tilkynning aðstoðarmannsins skal vera skrifleg og tekið fram í henni
  hverjar ástæður búi að baki afstöðu hans. Enn fremur skal koma fram hverjar
      ráðstafanir hafi helstar verið gerðar eftir að heimild var veitt til
                               greiðslustöðvunar.
Ef skuldarinn telur aðstoðarmann sinn vanrækja störf sín eða standa á annan hátt
       óeðlilega að þeim skal hann tilkynna það héraðsdómara skriflega. Í
tilkynningunni skal koma fram skýring á því sem skuldarinn telur aðfinnsluvert í
                           störfum aðstoðarmannsins.
  Berist héraðsdómara tilkynning skv. 1. eða 2. mgr. skal hann tafarlaust boða
    skuldarann og aðstoðarmann hans til þinghalds með hæfilegum fyrirvara og
sannanlegum hætti og gefa þeim kost á að tjá sig um málefnið. Telji héraðsdómari
  það sem fram er komið þess eðlis að skuldaranum yrði synjað um áframhaldandi
 greiðslustöðvun af þeim sökum skv. 2. mgr. 17. gr. eða ef ekki er sótt þing af
   hálfu skuldarans skal héraðsdómari þegar í stað fella niður heimildina með
    úrskurði. Ella bókar hann þá ákvörðun sína að gefa skuldaranum kost á að
 tilnefna þá þegar annan aðstoðarmann sem fullnægir hæfisskilyrðum til starfans
       og stendur þá heimild til greiðslustöðvunar óbreytt að því gerðu.
  Úrskurði héraðsdómara um niðurfellingu greiðslustöðvunar skv. 3. mgr. verður
                           ekki skotið til æðra dóms.
 25. gr. Aðstoðarmanni skuldara er skylt að tilkynna héraðsdómara það skriflega
 ef hann telur að greiðslustöðvun muni ekki bera árangur eða skuldarinn starfar
 ekki af trúmennsku með honum eða hefur gert ráðstafanir í andstöðu við 19.21.
                                      gr.
Berist héraðsdómara tilkynning skv. 1. mgr. skal hann tafarlaust boða skuldarann
og aðstoðarmann hans til þinghalds með sannanlegum hætti og gefa þeim kost á að
  tjá sig um málefnið. Telji héraðsdómari það sem fram er komið þess eðlis að
 skuldaranum yrði synjað um áframhaldandi greiðslustöðvun af þeim sökum skv. 2.
 mgr. 17. gr., eða ef ekki er sótt þing af hálfu skuldarans, skal héraðsdómari
 þegar í stað fella niður heimildina með úrskurði. Ella ákveður héraðsdómari að
                 heimild til greiðslustöðvunar standi óbreytt.
 Úrskurði héraðsdómara um niðurfellingu heimildar til greiðslustöðvunar skv. 2.
                     mgr. verður ekki skotið til æðra dóms.
    26. gr. Lánardrottinn skuldarans getur krafist þess að heimild hans til
greiðslustöðvunar verði felld niður ef þau atvik eru uppi sem mundu valda því að
héraðsdómara bæri að synja um áframhaldandi greiðslustöðvun skv. 2. mgr. 17. gr.
 Krafa skv. 1. mgr. skal vera skrifleg. Skal tiltekið skýrlega í henni um hver
 atvik sé að ræða og hver rök standi til að heimild til greiðslustöðvunar verði
          felld niður. Gögn til stuðnings kröfunni skulu fylgja henni.
Héraðsdómari getur ákveðið með bókun í þingbók að vísa kröfunni á bug án frekari
aðgerða ef hann telur hana bersýnilega tilefnislausa, efni hennar verulega áfátt
 eða að komið verði að lokum greiðslustöðvunar þegar unnt yrði að taka afstöðu
til kröfunnar. Ákvörðun héraðsdómara um þetta verður ekki skotið til æðra dóms.
Ef kröfu verður ekki vísað á bug skv. 3. mgr. skal héraðsdómari tafarlaust boða
  þann sem hefur hana uppi, skuldarann og aðstoðarmann hans til þinghalds með
    sannanlegum hætti og hæfilegum fyrirvara. Ef ekki er sótt þing af hálfu
skuldarans og hlutaðeigandi lánardrottinn krefst þess skal héraðsdómari þá þegar
 fella niður heimild skuldarans til greiðslustöðvunar með úrskurði. Ef sótt er
þing af hálfu beggja og hvorugur fellur frá kröfum sínum skal héraðsdómari fara
með ágreininginn eftir 166. gr. og kveða síðan á í úrskurði um hvort heimild til
               greiðslustöðvunar falli niður eða standi óbreytt.
  Úrskurði héraðsdómara skv. 4. mgr. um að heimild til greiðslustöðvunar falli
                    niður verður ekki skotið til æðra dóms.

          3. þáttur. Nauðasamningar án undanfarandi gjaldþrotaskipta.
                   VI. kafli. Almenn ákvæði um nauðasamninga.
 27. gr. Með nauðasamningi er í lögum þessum átt við samning um greiðslu skulda
 eða eftirgjöf af skuldum sem kemst á milli skuldarans og áskilins meiri hluta
 lánardrottna hans og hlýtur síðan staðfestingu fyrir dómi. Nauðasamningur, sem
þannig er gerður, bindur einnig aðra lánardrottna skuldarans eftir því sem nánar
                               er mælt hér fyrir.
     28. gr. Nauðasamningur hefur ekki áhrif á eftirtaldar kröfur á hendur
                                  skuldaranum:
    1. kröfur sem hafa orðið til eftir að úrskurður gekk um heimild skuldarans
                          til að leita nauðasamnings,
     2. kröfur um annað en peningagreiðslu sem verður fullnægt eftir aðalefni
                                     sínu,
    3. kröfur sem nytu stöðu skv. 109., 110. og 112. gr. ef bú skuldarans hefði
verið tekið til gjaldþrotaskipta á þeim degi sem úrskurður gekk um heimild hans
                          til að leita nauðasamnings,
    4. kröfur sem trygging er fyrir í eign skuldarans að því leyti sem andvirði
  eignarinnar hrekkur til að fullnægja þeim og tryggingarrétturinn fellur ekki
                         niður vegna nauðasamningsins,
    5. kröfur sem yrði fullnægt með skuldajöfnuði ef bú skuldarans hefði verið
                          tekið til gjaldþrotaskipta,
   6. kröfur sem eru sérstaklega undanþegnar áhrifum nauðasamnings eftir ákvæðum
          hans með því að þær greiðist að fullu, sbr. 2. mgr. 36. gr.
  Lánardrottinn skuldarans getur afsalað sér réttindum skv. 1. mgr., þannig að
   nauðasamningur hafi áhrif á kröfu hans, með yfirlýsingu sem hann gefur við
undirbúning skuldarans að öflun heimildar til að leita nauðasamnings eða síðar.
 Binda má slíka yfirlýsingu því skilyrði að hún feli því aðeins í sér endanlegt
                   réttindaafsal að nauðasamningur komist á.
 Nauðasamningur leiðir til brottfalls skulda sem yrði skipað í skuldaröð eftir
       1.3. og 5. tölul. 114. gr. ef bú skuldarans hefði verið tekið til
                               gjaldþrotaskipta.
   29. gr. Þær kröfur á hendur skuldaranum, sem eru ekki undanþegnar áhrifum
  nauðasamnings og falla ekki niður vegna hans eftir ákvæðum 28. gr., nefnast
                                samningskröfur.
  Í nauðasamningi má kveða á um algera eftirgjöf samningskrafna, hlutfallslega
 lækkun þeirra, gjaldfrest á þeim, breytt form á greiðslu þeirra eða þrennt það
                              síðastnefnda í senn.
  Í nauðasamningi verður ekki ákveðin mismikil eftirgjöf samningskrafna. Þó má
kveða á um að tilteknir lánardrottnar, einn eða fleiri, veiti meiri eftirgjöf en
     aðrir, ef þeir samþykkja það sjálfir, og einnig má kveða á um að lágar
 samningskröfur verði greiddar með tiltekinni fjárhæð þótt sú skipan leiði til
þess að hlutfallsleg eftirgjöf þeirra lánardrottna verði minni en annarra, sbr.
                                2. mgr. 36. gr.
       Í nauðasamningi verður ekki ákveðin misjöfn lenging gjaldfrests á
   samningskröfum, nema gjalddagi þeirra allra verði sá sami eða sá eða þeir
  lánardrottnar sem er ætlað að veita lengri gjaldfrest en aðrir samþykki það.
Ákveða má að þeir sem veita lengri gjaldfrest fái greidda vexti eftir þann tíma
     sem aðrir fá greitt eða verði sett trygging fyrir greiðslu eftir það.
 Í nauðasamningi verður ekki ákveðið að greiðslur til lánardrottna verði inntar
  af hendi í mismunandi formi. Þó má kveða á um það að tilteknir lánardrottnar
  taki við greiðslu í öðru og verðminna formi en aðrir, ef þeir samþykkja það
sjálfir, en við mat á verðgildi greiðslu skal byggt á því hvert gangverð hennar
                     telst gegn staðgreiðslu með peningum.
 Þótt einn eða fleiri lánardrottnar samþykki að hætti 3.5. mgr. að veita meiri
 ívilnun en aðrir eða einum þeirra eða fleirum er ætlað skv. 2. mgr. 36. gr. að
   veita minni eftirgjöf en öðrum þá skal litið svo á um ákvörðun atkvæða við
samningsgerðina og í öðru tilliti, sem getur skipt máli, að allir lánardrottnar
         veiti þá almennu ívilnun sem kveðið er á um í nauðasamningnum.
 30. gr. Nauðasamningur hefur í för með sér, án tillits til samninga, laga eða
 annarra reglna, að allar samningskröfur falla sjálfkrafa í gjalddaga gagnvart
   skuldaranum þegar samningurinn kemst á, nema kveðið sé þar á um tiltekinn
 gjaldfrest. Fjárhæð samningskröfu verður ekki færð niður þótt hún falli fyrr í
                gjalddaga af þessum sökum en annars hefði orðið.
Samningskröfur í erlendum gjaldmiðli skulu færðar til íslensks gjaldmiðils eftir
    skráðu sölugengi á þeim degi sem úrskurður gekk um heimild til að leita
                                 nauðasamnings.
Við ákvörðun heildarfjárhæðar hverrar samningskröfu skal miðað við stöðu hennar
    á þeim degi sem úrskurður gekk um heimild til að leita nauðasamnings, að
meðtöldum vöxtum, verðbótum, gengisálagi, innheimtukostnaði og öðru sem kann að
    hafa fylgt kröfunni á þeim tíma. Samningskröfur bera ekki vexti eftir að
nauðasamningur er kominn á nema þar sé kveðið á um það, en dráttarvextir falla á
           þær eftir almennum reglum ef vanefndir verða á samningnum.
 Nú á sami lánardrottinn fleiri samningskröfur en eina á hendur skuldaranum og
     skal þá leggja fjárhæðir þeirra saman og telja heildarfjárhæðina eina
    samningskröfu án tillits til uppruna krafnanna eða annarra atvika. Hafi
  lánardrottinn, sem átti fleiri kröfur en eina á hendur skuldaranum, framselt
   einhverja þeirra þremur mánuðum fyrir frestdag eða síðar skal einnig telja
 kröfurnar samanlagðar eina samningskröfu, en framsalshafinn telst þá eiga sitt
 hlutfall í samningskröfunni í samræmi við fjárhæð hvorrar eða hverrar þeirra.
               Eins skal farið að við önnur aðilaskipti að kröfu.
31. gr. Kröfur teljast til samningskrafna án tillits til þess hvort vitað sé um
         þær eða þær séu háðar ókomnu skilyrði við gerð nauðasamnings.
Ágreiningur um réttmæti kröfu breytir því ekki að hún verði talin samningskrafa
                    eins og endanlega verður úr henni leyst.
32. gr. Reglum XX. kafla um riftun ráðstafana við gjaldþrotaskipti verður beitt
 ef nauðasamningur kemst á, að öðru leyti en því að skuldarinn verður að höfða
 dómsmál til riftunar innan þriggja mánaða frá því samningurinn komst á. Að því
 leyti sem ákvæði XX. kafla taka mið af þeim degi sem úrskurður var kveðinn upp
um að bú sé tekið til gjaldþrotaskipta skal við riftun eftir gerð nauðasamnings
       miða við þann dag sem úrskurður gekk um heimild til að leita hans.
 Krafa, sem kann að verða til á hendur skuldaranum vegna riftunar eða rakna við
af þeim sökum, telst samningskrafa ef ákvæði 28. gr. leiða ekki til annars. Við
nauðasamningsumleitanir skal slík hugsanleg krafa talin skilyrt nema riftun hafi
                              þegar átt sér stað.
33. gr. Þeir lánardrottnar skuldarans sem eiga samningskröfur á hendur honum og
 lýsa þeim við nauðasamningsumleitanir, sbr. 4. mgr. 45. gr., eiga atkvæðisrétt
                             um nauðasamning nema:
                  1. lánardrottnar sem eru nákomnir skuldaranum,
     2. lánardrottnar sem fara með skilyrtar kröfur ef skilyrðið er ekki komið
                                     fram.
      Lánardrottnar sem eiga atkvæði um nauðasamning skv. 1. mgr. nefnast
                                 atkvæðismenn.
Við atkvæðagreiðslu um nauðasamning fer hver atkvæðismaður með eitt atkvæði þar
sem þau eru greidd eftir höfðatölu, sbr. þó 4. mgr. 30. gr. Ef tveir eða fleiri
 atkvæðismenn eiga samningskröfu saman fara þeir samanlagt með eitt atkvæði en
    hver þeirra á sjálfstæðan atkvæðisrétt fyrir sínu hlutfalli af kröfunni.
Þegar atkvæði eru greidd um nauðasamning eftir kröfufjárhæðum skal leggja saman
heildarfjárhæð krafna allra atkvæðismanna og reikna síðan út hundraðshluta kröfu
hvers þeirra af heildarfjárhæðinni. Fer síðan hver atkvæðismaður með atkvæði sem
                           nemur hundraðshluta hans.

                VII. kafli. Heimild til að leita nauðasamnings.
34. gr. Skuldari sem æskir heimildar til að leita nauðasamnings skal gera beiðni
 sína svo úr garði sem segir í 7. gr., en að auki skal eftirfarandi koma fram í
                        henni eða greinargerð með henni:
   1. ástæður þess að skuldarinn leitar nauðasamnings, þar sem sérstaklega skal
  greint frá því hvað hafi valdið skuldastöðu hans, hvers vegna hann geti ekki
staðið að fullu skil á skuldum sínum, á hverjum forsendum samningsboð hans hafi
   verið ákveðið og hvernig hann rökstyðji að hann muni geta staðið við það,
     2. skýringar við frumvarp að nauðasamningi eftir því sem skuldarinn telur
                                     þörf,
    3. nákvæm talning eigna skuldarans ásamt áætluðu verðmæti hverrar þeirra og
nákvæm talning skulda hans ásamt fjárhæð hverrar þeirra á þeim tíma sem beiðnin
                                    er gerð,
       4. hvort einhverjar ráðstafanir hafi átt sér stað sem kynnu að verða
                    riftanlegar ef nauðasamningur kæmist á.
 35. gr. Auk þess sem mælt er fyrir um í 7. gr. skal eftirfarandi fylgja beiðni
                     um heimild til að leita nauðasamnings:
              1. frumvarp að nauðasamningi eftir fyrirmælum 36. gr.,
      2. skriflegar yfirlýsingar frá að minnsta kosti fjórðungi atkvæðismanna
  samkvæmt talningu skulda í beiðni skuldarans, bæði eftir höfðatölu þeirra og
    kröfufjárhæðum, um að þeir mæli með nauðasamningi á grundvelli frumvarps
                                  skuldarans,
                        3. síðasta skattframtal skuldarans,
    4. trygging fyrir greiðslu kostnaðar af aðgerðum við frekari undirbúning og
                              gerð nauðasamnings.
 Ef skuldarinn er bókhaldsskyldur skulu enn fremur fylgja síðustu ársreikningar
hans og uppgjörsreikningar sem kunna síðan að hafa verið gerðir, ásamt álitsgerð
löggilts endurskoðanda um hvort bókhald skuldarans sé í lögboðnu horfi og hvort
              reikningar hans gefi raunhæfa mynd af efnahag hans.
      36. gr. Í frumvarpi að nauðasamningi skal kveðið á um eftirfarandi:
      1. hversu mikið skuldarinn bjóðist til að greiða af samningskröfum og í
                                 hverju formi,
                      2. hvenær greiðslur muni eiga sér stað,
      3. hvort vextir og þá hverjir verði greiddir af samningskröfum frá því
     nauðasamningur kemst á til gjalddaga ef greiðslufrestur er ráðgerður,
        4. hvort trygging og þá hver verði sett fyrir efndum nauðasamnings.
  Í frumvarpi að nauðasamningi má setja ákvæði um að kröfur, innan tiltekinnar
 fjárhæðar, sem hefðu ella talist samningskröfur, verði greiddar að fullu ef sú
 fjárhæð verður talin óveruleg í ljósi efnahags skuldarans, en ákvæði sem þetta
  má ekki standa nema allar samningskröfur fáist að minnsta kosti greiddar með
     þeirri fjárhæð. Ef sami lánardrottinn á fleiri kröfur en eina á hendur
  skuldaranum eða hefur átt þær og aðilaskipti hafa orðið að þeim innan þeirra
   tímamarka, sem getur í 4. mgr. 30. gr., þá skulu kröfurnar lagðar saman og
          ákveðið samkvæmt því hvort ákvæði sem þetta taki til þeirra.
Ef skuldari æskir þess að einhverjir lánardrottnar samþykki að veita honum meiri
ívilnun en aðrir, sbr. 3.5. mgr. 29. gr., skal tekið skýrlega fram í frumvarpi
 að nauðasamningi hver sú ívilnun sé og í hverjum atriðum hún víki frá almennum
                            skilmálum frumvarpsins.
  37. gr. Héraðsdómari skal tafarlaust eftir að beiðni um heimild til að leita
nauðasamnings hefur borist honum ákveða hvenær hún verði tekin fyrir á dómþingi,
en þinghald í því skyni skal háð svo fljótt sem verða má. Héraðsdómari tilkynnir
 ákvörðun þessa skuldaranum með sannanlegum hætti og þeim fyrirvara að þingsókn
                                verði komið við.
  Ef ekki er sótt þing af hálfu skuldarans, þegar beiðni hans er tekin fyrir,
                            skoðast hún afturkölluð.
     Þegar beiðnin er fyrst tekin fyrir og mætt er af hálfu skuldarans skal
  héraðsdómari leita svara við sérhverju því sem hann telur óljóst eða ónógar
upplýsingar komnar fram um og getur haft þýðingu við mat á því hvort orðið verði
við beiðninni. Héraðsdómari getur veitt skuldaranum skamman frest til að leggja
fram frekari gögn eða til að gefa nánari upplýsingar um tiltekin atriði, ef hann
 telur það geta komið að haldi, en slíkur frestur skal ekki veittur til lengri
              tíma en einnar viku og að jafnaði aðeins einu sinni.
 Þegar gagnaöflun er lokið um beiðnina skal héraðsdómari án ástæðulauss dráttar
    kveða upp úrskurð um hvort heimild sé veitt til að leita nauðasamnings.
    38. gr. Héraðsdómari skal synja um heimild til að leita nauðasamnings ef
                      eitthvert eftirtalinna atriða á við:
     1. að skuldarinn hafi áður haft heimild til greiðslustöðvunar eða til að
leita nauðasamnings og heimildin hafi verið felld niður innan þriggja ára fyrir
                        frestdag vegna framferðis hans,
      2. að nauðasamningur hafi áður verið staðfestur fyrir skuldarann innan
 þriggja ára fyrir frestdag eða kröfu hans um staðfestingu nauðasamnings hefur
  verið hafnað á sama tímabili af öðrum sökum en þeim að ágallar hafi verið á
                       framkvæmd nauðasamningsumleitana,
       3. að rökstuddur grunur sé um að upplýsingar af hendi skuldarans séu
                        vísvitandi rangar eða villandi,
   4. að beiðni skuldarans sé áfátt, fylgigögn vanti með henni eða annmarkar séu
  á þeim, eða trygging skv. 4. tölul. 1. mgr. [35. gr.]^1) sé ófullnægjandi að
                               mati héraðsdómara,
     5. að ástæða sé til að draga verulega í efa að frumvarp skuldarans fáist
    samþykkt, nauðasamningur verði staðfestur eða skuldarinn muni efna hann.
   Skuldarinn má einn skjóta synjunarúrskurði héraðsdómara til æðra dóms. Ef
heimildin er veitt fyrir æðra dómi miðast tímamörk í ákvæðum VI. kafla við þann
                      dag sem úrlausn hans er kveðin upp.
                            ^1)[4]L. 92/1991, 108. gr.
 39. gr. Telji héraðsdómari skilyrðum fullnægt til þess veitir hann skuldaranum
  heimild til að leita nauðasamnings með úrskurði. Slíkum úrskurði verður ekki
                             skotið til æðra dóms.
 Tafarlaust eftir að heimild hefur verið veitt til að leita nauðasamnings skal
  héraðsdómari skipa mann með bókun í þingbók til að hafa umsjón með framkvæmd
   nauðasamningsumleitana. Ákvæði XIII. kafla um hæfi skiptastjóra, réttindi
þeirra, skyldur og frávikningu gilda um umsjónarmanninn eftir því sem átt getur
                                      við.
     40. gr. Frá því heimild er veitt til að leita nauðasamnings og þar til
   nauðasamningur kemst á eða heimildin fellur niður hefur hún sömu áhrif og
    greiðslustöðvun skv. 19.21. gr. og 1. og 3. mgr. 22. gr., þó þannig að
umsjónarmaður með nauðasamningsumleitunum gegnir því hlutverki sem aðstoðarmanni
                       skuldarans er mælt í þeim ákvæðum.
   Á því tímabili sem um ræðir í 1. mgr. verður bú skuldarans ekki tekið til
   gjaldþrotaskipta nema eftir kröfu hans sjálfs. Á því tímabili verða eignir
skuldarans heldur ekki kyrrsettar, teknar í löggeymslu, fjárnám gert í þeim eða
  þeim ráðstafað með nauðungarsölu til tryggingar eða fullnustu samningskröfu,
kröfu sem félli niður skv. 3. mgr. 28. gr. ef nauðasamningur kæmist á eða kröfu
sem skuldarinn býðst til að greiða að fullu án tillits til nauðasamnings skv. 2.
                                  mgr. 36. gr.
Á því tímabili sem um ræðir í 1. mgr. er skuldaranum óheimilt að framselja kröfu
       sína á hendur öðrum ef framsalið hefði í för með sér að réttur til
                 skuldajafnaðar við kröfu hans færi forgörðum.
      41. gr. Heimild til að leita nauðasamnings fellur sjálfkrafa niður:
   1. þegar héraðsdómara berst skrifleg tilkynning skuldarans um að hann afsali
                                   sér henni,
    2. þegar úrskurður gengur um að bú skuldarans sé tekið til gjaldþrotaskipta
                             að beiðni hans sjálfs,
                             3. við andlát skuldarans,
     4. þegar úrslit atkvæðagreiðslu um frumvarp að nauðasamningi liggja fyrir
 skv. 52. gr. og það hefur ekki hlotið samþykki nægilegs fjölda atkvæðismanna,
     5. þegar frestur skv. 1. mgr. 54. gr. er runninn út án þess að skuldarinn
hafi lagt kröfu um staðfestingu nauðasamnings fyrir héraðsdómara eða skuldarinn
                            fellur frá þeirri kröfu,
    6. þegar kröfu um staðfestingu nauðasamnings hefur verið endanlega hafnað,
                                  sbr. 59. gr.
 42. gr. Lánardrottnar skuldarans, sem fara með samningskröfur og umsjónarmaður
  með nauðasamningsumleitunum, geta krafist þess skriflega við héraðsdómara að
            heimild til að leita nauðasamnings verði felld niður ef:
   1. svo margir atkvæðismenn láta í té skriflegar yfirlýsingar um andstöðu við
        frumvarp að nauðasamningi að víst sé að það fáist ekki samþykkt,
   2. skuldarinn hefur gert ráðstafanir sem honum eru óheimilar skv. 1. mgr. 40.
    gr. eða sinnir að öðru leyti ekki þeim skyldum sem fylgja heimild hans,
     3. önnur atvik liggja þegar fyrir sem munu fyrirsjáanlega valda að synjað
                      verði um staðfestingu nauðasamnings.
Krafa skv. 1. mgr. skal vera rökstudd og skulu þau gögn fylgja henni sem hún er
                                    byggð á.
  Héraðsdómari getur vísað kröfu skv. 1. mgr. á bug með bókun í þingbók og án
frekari aðgerða ef hann telur hana bersýnilega tilefnislausa eða efni hennar eða
 gögnum til stuðnings henni verulega áfátt, eða ef svo skammur tími er þar til
    niðurstaða fæst um samþykki frumvarps eða staðfestingu samnings að engir
 hagsmunir standi til að leysa úr henni. Ákvörðun héraðsdómara um þetta verður
                           ekki skotið til æðra dóms.
Ef kröfu verður ekki vísað á bug skv. 3. mgr. skal héraðsdómari tafarlaust boða
 þann sem hefur hana uppi og skuldarann til þinghalds með sannanlegum hætti og
hæfilegum fyrirvara. Ef ekki er sótt þing af hálfu skuldarans og gagnaðili hans
   krefst þess skal héraðsdómari þá þegar fella niður heimild skuldarans með
  úrskurði. Ef sótt er þing af hálfu skuldarans og hann mótmælir kröfunni skal
    farið með ágreininginn eftir 167. gr. Héraðsdómari tekur þá afstöðu til
                             kröfunnar í úrskurði.
Skuldarinn getur skotið úrskurði héraðsdómara um niðurfellingu heimildar til að
      leita nauðasamnings til æðra dóms innan sólarhrings frá uppkvaðningu
úrskurðarins. Heimildin fellur niður að þeim fresti liðnum hafi málskot ekki átt
   sér stað, en ella helst hún þar til leyst er úr málinu fyrir æðra dómi. Sé
 kveðið á um niðurfellingu heimildar til að leita nauðasamnings fyrir æðra dómi
 telst heimildin þá þegar fallin brott. Að öðru leyti gilda almennar reglur um
                  málskot á úrskurði héraðsdómara skv. 4. mgr.

                     VIII. kafli. Nauðasamningsumleitanir.
  43. gr. Umsjónarmaðurinn skal strax eftir skipun sína athuga hag skuldarans
 eftir föngum til að staðreyna hvort þær upplýsingar séu réttar sem skuldarinn
gaf þegar hann aflaði sér heimildar til að leita nauðasamnings og leiða atriði í
     ljós sem geta haft þýðingu fyrir úrlausn um hvort nauðasamningur verði
 staðfestur. Hann skal einnig gera nauðsynlegar ráðstafanir þegar í stað til að
  koma á eftirliti sínu og umsjón með fjárreiðum skuldarans. Í þessu skyni er
 skuldaranum skylt að veita umsjónarmanninum sérhverjar upplýsingar um efnahag
     sinn og aðgang að gögnum um þau efni. Þá er þeim einnig skylt að veita
    umsjónarmanninum upplýsingar sem væri skylt að veita skiptastjóra ef bú
 skuldarans hefði verið tekið til gjaldþrotaskipta. Umsjónarmanninum er heimilt
                         að neyta úrræða 81. og 82. gr.
 Meðan á samningsumleitunum stendur skal umsjónarmaðurinn gæta þess sérstaklega
 hvort einhver atvik komi upp sem valda eða gætu valdið niðurfellingu heimildar
                     skuldarans til að leita nauðasamninga.
 44. gr. Umsjónarmaðurinn skal tafarlaust eftir skipun sína gefa út og fá birta
     tvívegis í Lögbirtingablaði innköllun þar sem skorað er á lánardrottna
  skuldarans, sem telja sig eiga samningskröfur á hendur honum, að lýsa kröfum
 sínum fyrir umsjónarmanninum innan fjögurra vikna frá því innköllunin birtist
   fyrra sinni. Í innkölluninni skal koma fram nafn skuldarans, kennitala og
 heimilisfang, að honum hafi verið veitt heimild til að leita nauðasamnings með
 úrskurði uppkveðnum tiltekinn dag og hvert kröfulýsingar skuli sendar. Þá skal
    einnig tiltekið í innkölluninni hvar og hvenær fundur verði haldinn með
          atkvæðismönnum til að greiða atkvæði um frumvarp skuldarans.
  Jafnframt því að gefa út innköllun skv. 1. mgr. skal umsjónarmaðurinn senda
   öllum lánardrottnum skuldarans sem fara með samningskröfur og vitað er um
  tilkynningu í ábyrgðarbréfi eða á annan jafntryggan hátt þar sem sömu atriða
 skal getið og í innköllun. Með tilkynningunni skal fylgja eintak af frumvarpi
                          skuldarans að nauðasamningi.
  45. gr. Kröfulýsingar lánardrottna skulu gerðar úr garði á sama hátt og við
                 gjaldþrotaskipti, sbr. 2. og 3. mgr. 117. gr.
    Ef kröfu er lýst fyrir umsjónarmanni er fyrningu hennar slitið gagnvart
                                  skuldaranum.
 Krafa lánardrottins á hendur skuldaranum fellur ekki niður þótt henni sé ekki
          lýst innan kröfulýsingarfrests við nauðasamningsumleitanir.
Þeir atkvæðismenn eiga einir rétt á að greiða atkvæði um frumvarp skuldarans að
     nauðasamningi sem hafa lýst kröfum sínum fyrir umsjónarmanninum innan
                              kröfulýsingarfrests.
46. gr. Þegar kröfulýsingarfrestur er á enda skal umsjónarmaðurinn gera skrá um
 þær samningskröfur sem hafa borist innan frestsins og atkvæðisréttur fylgir. Í
                      skránni skal eftirfarandi koma fram:
           1. nafn hvers lánardrottins og hvenær krafa hans hafi borist,
   2. fjárhæð hverrar kröfu eins og henni hefur verið lýst, en þó þannig að hún
hafi eftir atvikum verið reiknuð með tilliti til ákvæða 3. mgr. 28. gr. og 2. og
                                3. mgr. 30. gr.,
   3. hver atkvæði fylgi hverri kröfu, bæði að höfðatölu og eftir kröfufjárhæð.
Hafi kröfu verið lýst fyrir umsjónarmanninum sem hann telur ekki samningskröfu,
  eða hafi samningskröfu verið lýst af lánardrottni sem umsjónarmaðurinn telur
 ekki atkvæðismann, skal krafan ekki talin í skrá skv. 1. mgr. Umsjónarmaðurinn
  skal tilkynna hlutaðeigandi lánardrottni um þá afstöðu sína með sannanlegum
hætti með minnst þriggja sólarhringa fyrirvara áður en fundur verður haldinn til
                   að greiða atkvæði um frumvarp skuldarans.
 Skuldaranum skal gefinn kostur á að kynna sér skrá skv. 1. mgr., kröfulýsingar
og fylgigögn með þeim með hæfilegum fyrirvara áður en fundur verður haldinn til
                      að greiða atkvæði um frumvarp hans.
47. gr. Skuldarinn má gera breytingar á frumvarpi sínu að nauðasamningi eftir að
honum hefur verið heimilað að leita hans og þar til atkvæðagreiðslu er endanlega
 lokið um það. Ef frumvarpinu er breytt til ívilnunar handa skuldaranum verður
 það þó því aðeins borið undir atkvæði í breyttri mynd að fram komi meðmæli með
   frumvarpinu svo breyttu frá þeim fjölda atkvæðismanna sem er áskilinn í 2.
                             tölul. 1. mgr. 35. gr.
  48. gr. Fundur skal haldinn til að greiða atkvæði um frumvarp skuldarans að
   nauðasamningi innan tveggja vikna frá því kröfulýsingarfresti er lokið. Um
   ákvörðun fundarstaðar og tíma, stjórn fundarins, rétt til fundarsóknar og
tillagna, færslu fundargerðar og önnur almenn atriði sem lúta að framkvæmd hans
     gilda ákvæði 79. og 125. gr. eftir því sem átt getur við, þó þannig að
      umsjónarmaðurinn gegnir því hlutverki sem skiptastjóra er þar mælt.
      Í upphafi fundar skv. 1. mgr. skal umsjónarmaðurinn gera grein fyrir
                                 eftirfarandi:
   1. frumvarpi skuldarans að nauðasamningi og þeim breytingum sem kunna að hafa
                    verið gerðar á því frá upphaflegri mynd,
     2. hverjar niðurstöður hafi orðið af athugun hans skv. 1. mgr. 43. gr. og
hvort hann telji frumvarp skuldarans sanngjarnt fyrir alla hlutaðeigendur í því
                                     ljósi,
    3. hverjar ráðstafanir hafi helstar verið gerðar um hagsmuni skuldarans frá
                         því samningsumleitanir hófust,
   4. skrá sinni skv. 1. mgr. 46. gr. og hvort einhverra krafna, sem hefur verið
               lýst, sé ekki getið í henni, sbr. 2. mgr. 46. gr.
Umsjónarmaðurinn skal því næst lýsa eftir mótmælum gegn réttmæti krafna sem koma
       fram í skrá hans skv. 1. mgr. 46. gr., ákvörðun fjárhæða þeirra og
atkvæðisréttar, og því hvort einhver telji sig eiga atkvæðisrétt sem ekki er þar
getið. Atkvæðismenn og skuldarinn eiga rétt á að lýsa yfir mótmælum, svo og þeir
 lánardrottnar sem telja sér ranglega meinað um atkvæði. Komi mótmæli fram skal
  umsjónarmaðurinn leitast við að jafna ágreining, en þó það takist ekki skal
               fundi fram haldið eftir því sem hér á eftir segir.
  Umsjónarmaðurinn skal síðan gefa fundarmönnum kost á að tjá sig um frumvarp
 skuldarans og atriði sem varða það. Umsjónarmaðurinn og skuldarinn skulu eftir
  föngum veita fundarmönnum svör við fyrirspurnum, en að því búnu skulu greidd
                    atkvæði um frumvarpið að nauðasamningi.
49. gr. Frumvarp að nauðasamningi telst samþykkt ef því er greitt sama hlutfall
  atkvæða og eftirgjöf af samningskröfum á að nema samkvæmt frumvarpinu, bæði
  eftir höfðatölu allra atkvæðismanna og fjárhæðum krafna þeirra, en þó aldrei
   minna en 60 hundraðshluta atkvæða á báða vegu. Ef frumvarp miðar hvorki að
  hlutfallslegri né algerri eftirgjöf samningskrafna telst það samþykkt ef það
  hlýtur samþykki 60 hundraðshluta allra atkvæðismanna eftir bæði höfðatölu og
                            fjárhæðum krafna þeirra.
50. gr. Atkvæðismenn mega greiða atkvæði um frumvarp að nauðasamningi skriflega
 og skal tekið tillit til slíkra atkvæða sem berast umsjónarmanninum í síðasta
  lagi áður en atkvæðagreiðslu er lokið, enda sé þá enginn viðstaddur af hálfu
 atkvæðismannsins þegar atkvæðagreiðsla fer fram. Skriflegt atkvæði skal þó því
    aðeins tekið gilt að ótvíræð og skilyrðislaus afstaða atkvæðismanns til
       frumvarpsins komi þar fram, undirskrift hans sé vottuð af tveimur
   vitundarvottum, héraðsdóms- eða hæstaréttarlögmanni eða lögbókanda, og ef
  breytingar hafa verið gerðar á frumvarpi skuldarans frá upphaflegri mynd að
      tvímælalaust sé að atkvæðið varði frumvarpið með áorðnum breytingum.
   Greiða má atkvæði um frumvarpið eftir umboði en um sönnun umboðs fer eftir
                                almennum reglum.
  Tekið skal við atkvæði um frumvarpið frá atkvæðismanni þótt kröfu hans hafi
  verið mótmælt. Þá skal einnig tekið við atkvæði þess sem mætir á fundinn og
  krefst að fá að njóta atkvæðisréttar um frumvarpið þótt hans sé ekki getið í
  skrá skv. 1. mgr. 46. gr. Slík atkvæði teljast ágreiningsatkvæði. Ef mótmæli
varða aðeins hluta af kröfu atkvæðismanns skal atkvæði hans greitt í tvennu lagi
     en sá hluti atkvæðis sem styðst við umdeildan hluta kröfunnar telst þá
                               ágreiningsatkvæði.
 Fært skal í fundargerð hvort atkvæðismaður hafi greitt atkvæði, hvort það hafi
   verið greitt á fundinum eða komið fram skriflega, hvort atkvæðismaður hafi
   staðið þar að verki sjálfur eða umboðsmaður hans og hvernig atkvæðið hafi
  fallið. Greint skal milli ágreiningsatkvæða skv. 3. mgr. og annarra atkvæða.
  51. gr. Ef frumvarp fæst hvorki samþykkt né fellt á fundi skv. 48. gr. vegna
  ónógrar þátttöku í atkvæðagreiðslu getur umsjónarmaðurinn ákveðið að beiðni
skuldarans áður en fundi er slitið að atkvæðagreiðslu verði fram haldið á nýjum
 fundi sem skal haldinn innan tveggja vikna. Þann fund þarf ekki að boða frekar
    en að tilkynna um hann áður en upphaflegum fundi er slitið. Um framkvæmd
framhaldsfundar fer eftir reglum 48. og 50. gr. að öðru leyti en því að mótmælum
                verður ekki komið þar fram eftir 3. mgr. 48. gr.
  Ef atkvæðismaður sækir ekki framhaldsfund skv. 1. mgr. eða greiðir þar ekki
atkvæði stendur fyrra atkvæði hans óhaggað nema frumvarpi að nauðasamningi hafi
                    verið breytt eftir að hann greiddi það.
 52. gr. Þegar atkvæðagreiðslu er endanlega lokið á fundi skv. 48. eða 51. gr.
            skal niðurstaða hennar tilkynnt áður en honum er slitið.
     Við talningu atkvæða skal fyrst litið til þess hvort önnur atkvæði en
      ágreiningsatkvæði skv. 3. mgr. 50. gr. nægi ein til úrslita þótt öll
 ágreiningsatkvæðin yrðu talin með. Ef svo er ráðast úrslit atkvæðagreiðslu án
                                frekari aðgerða.
Ef í ljós kemur að ágreiningsatkvæði geti ráðið niðurstöðu um hvort frumvarp að
 nauðasamningi fáist samþykkt skal umsjónarmaðurinn reyna til þrautar að jafna
 ágreining um þau á fundinum. Verði ágreiningur leystur að einhverju leyti eða
          öllu með þessum hætti skulu atkvæði talin á ný skv. 2. mgr.
    Ráðist úrslit atkvæðagreiðslu ekki á þann hátt sem í 3. mgr. segir skal
  umsjónarmaðurinn að endingu telja ágreiningsatkvæði með sem hafa fallið til
  samþykkis frumvarpinu en virða öll önnur ágreiningsatkvæði að vettugi. Skulu
          úrslit þannig fengin ráða niðurstöðu nauðasamningsumleitana.
   53. gr. Ef frumvarp skuldarans hefur ekki hlotið samþykki nægilegs fjölda
    atkvæðismanna skal umsjónarmaðurinn tafarlaust tilkynna það héraðsdómara
                                   skriflega.
 Falli heimild skuldarans til að leita nauðasamnings niður, hvort sem er vegna
þess sem getur í 1. mgr. eða af öðrum sökum, skal umsjónarmaðurinn fá birta, svo
       fljótt sem verða má, auglýsingu um þau málalok í Lögbirtingablaði.

                     IX. kafli. Staðfesting nauðasamnings.
54. gr. Nú hefur nauðasamningsumleitunum lokið með samþykki frumvarps skuldarans
og skal skuldarinn þá leggja skriflega kröfu um staðfestingu nauðasamnings fyrir
 héraðsdómara innan viku frá því sú niðurstaða var kynnt á fundi, sbr. 1. mgr.
                                    52. gr.
 Með kröfu skv. 1. mgr. skal fylgja yfirlýsing umsjónarmannsins um hvers efnis
endanlegt frumvarp skuldarans hafi verið, hver niðurstaða atkvæðagreiðslu um það
hafi orðið og hvort hún hafi ráðist af ágreiningsatkvæðum. Í yfirlýsingunni skal
 umsjónarmaðurinn einnig láta uppi álit sitt á atriðum sem hann telur geta haft
 þýðingu við úrlausn um hvort krafa skuldarans verði tekin til greina. Kröfunni
skulu enn fremur fylgja eintak af skrá umsjónarmannsins skv. 1. mgr. 46. gr. og
            fundargerðir af fundi skv. 48. og eftir atvikum 51. gr.
55. gr. Þegar héraðsdómara hefur borist krafa skv. 1. mgr. 54. gr. skal hann svo
   fljótt sem verða má ákveða þinghald til að taka hana fyrir. Boðað skal til
þinghaldsins með auglýsingu sem héraðsdómari gefur út og fær birta einu sinni á
  kostnað skuldarans í Lögbirtingablaði með minnst einnar viku fyrirvara, en í
                       henni skal eftirfarandi koma fram:
    1. að samþykki hafi fengist með tilteknum atkvæðafjölda fyrir frumvarpi að
    nauðasamningi handa skuldaranum, en greina skal nafn hans, kennitölu og
                                 heimilisfang,
                       2. hvers efnis frumvarpið hafi verið,
       3. áskorun til þeirra sem vilja koma fram mótmælum gegn staðfestingu
nauðasamnings samkvæmt frumvarpinu um að mæta til þinghalds á tilteknum stað og
                                     tíma.
 Skuldaranum skal afhent eða sent eintak boðunar til þinghalds um kröfu sína á
                               sannanlegan hátt.
     56. gr. Ef ekki er sótt þing af hálfu skuldarans, þegar krafa hans um
 staðfestingu nauðasamnings er tekin fyrir, skal héraðsdómari kveða upp úrskurð
                        þá þegar og hafna þar kröfunni.
Ef sótt er þing af hálfu skuldarans og mótmæli koma ekki fram gegn kröfu hans um
      staðfestingu nauðasamnings skal hún tekin til úrskurðar þá þegar, en
 héraðsdómari má þó gefa honum skamman frest til að leggja fram frekari gögn um
  hana ef eftir því er leitað. Við úrlausn um kröfuna gætir héraðsdómari ekki
                annarra atriða en þeirra sem eru talin í 57. gr.
  Ef sótt er þing af hálfu skuldarans og mótmæli koma fram gegn kröfu hans um
 staðfestingu nauðasamnings skal farið með ágreininginn eftir ákvæðum 167. gr.
 57. gr. Héraðsdómari skal hafna kröfu skuldarans um staðfestingu nauðasamnings
                                      ef:
    1. synja hefði átt um heimild til að leita nauðasamnings í öndverðu skv. 1.
          mgr. 38. gr. eða hún hefur þegar fallið niður skv. 41. gr.,
     2. fyrir liggur að skuldarinn hafi boðið atkvæðismanni ívilnun til að fá
          ráðið atkvæði hans eða staðið að öðru misferli í því skyni,
       3. staðið hefur verið svo ranglega að innköllun eða tilkynningum til
  lánardrottna, meðferð krafna þeirra, fundi um frumvarp að nauðasamningi eða
    atkvæðagreiðslu um það að það kunni að hafa skipt sköpum um niðurstöður
                              atkvæðagreiðslunnar.
  Héraðsdómara er og rétt að hafna kröfu skuldarans ef verulegir gallar eru á
   málatilbúnaði hans varðandi kröfuna sem ekki hefur verið sinnt að bæta úr.
 58. gr. Eftir kröfu þess sem hefur lögmætra hagsmuna að gæta og mótmælir kröfu
   skuldarans um staðfestingu nauðasamnings getur héraðsdómari að auki hafnað
                          þeirri kröfu skuldarans ef:
     1. sú eftirgjöf sem skuldaranum yrði veitt er að mun meiri en sanngjarnt
                      verður talið í ljósi efnahags hans,
      2. skuldarinn hefur rýrt fjárhagsstöðu sína af ásetningi eða stórfelldu
                        gáleysi lánardrottnum til tjóns,
     3. verulegar líkur eru færðar að því að skuldarinn eða annar á hans vegum
hafi reynt að hafa áhrif á afstöðu atkvæðismanna til frumvarps að nauðasamningi
                   með vilyrðum um ívilnanir þeim til handa,
     4. atkvæðagreiðsla um frumvarp að nauðasamningi hefur ráðist af einu eða
 fleiri ágreiningsatkvæðum því til samþykkis skv. 4. mgr. 52. gr. og verulegar
líkur eru færðar að því að krafa eða kröfur hlutaðeigenda hafi verið rangar eða
                     þeim hafi ekki átt að fylgja atkvæði,
   5. eitt eða fleiri ágreiningsatkvæði, sem féllu ekki til samþykkis frumvarpi
 að nauðasamningi, hafi verið virt að vettugi skv. 4. mgr. 52. gr., frumvarpið
hefði ekki hlotið nægileg atkvæði til samþykkis ef þessi ágreiningsatkvæði hefðu
verið talin með og verulegar líkur eru færðar að því að kröfur að baki þeim séu
          réttar og að þeim hefði átt að fylgja atkvæði um frumvarpið,
   6. verulegar líkur eru færðar að því að skuldarinn muni ekki standa í skilum
                    þótt nauðasamningurinn verði staðfestur.
  59. gr. Skjóta má úrskurði héraðsdómara um kröfu skuldarans um staðfestingu
nauðasamnings til æðra dóms innan viku frá uppkvaðningu hans. Hafi málskot ekki
 átt sér stað innan þess frests verður niðurstaða héraðsdómara endanleg við lok
                                     hans.
   Umsjónarmaður með nauðasamningsumleitunum skal auglýsa í Lögbirtingablaði
   niðurstöðu um staðfestingu nauðasamnings þegar endanleg úrlausn er fengin.

                      X. kafli. Réttaráhrif nauðasamnings.
  60. gr. Nauðasamningur telst kominn á þegar krafa skuldarans um staðfestingu
   nauðasamningsins hefur verið tekin til greina með endanlegri dómsúrlausn.
   Þegar nauðasamningur er kominn á bindur hann lánardrottna og þá sem í stað
þeirra koma um samningskröfur þeirra. Efndir samningskröfu í samræmi við ákvæði
  nauðasamnings hafa sömu áhrif og ef krafan hefði verið efnd eftir upphaflegu
                                   efni sínu.
 Nauðasamningur hefur sömu áhrif og réttarsátt milli skuldarans og lánardrottna
hans um þær samningskröfur þeirra sem koma fram í skrá skv. 1. mgr. 46. gr., að
                  því leyti sem skuldarinn mótmælti þeim ekki.
   Nauðasamningur haggar ekki rétti lánardrottins skuldarans til að ganga að
  tryggingu sem þriðji maður kann að hafa sett fyrir efndum skuldbindingar til
   fullnustu á henni allri eða til að krefja ábyrgðarmann um fulla greiðslu.
 61. gr. Höfði skuldarinn mál til riftunar á ráðstöfun eftir að nauðasamningur
 kemst á, sbr. 32. gr., getur sá sem hann beinir greiðslukröfu að ekki krafist
skuldajafnaðar við það sem hann kann að eiga rétt til eftir nauðasamningnum nema
                að því leyti sem það er þegar komið í gjalddaga.
62. gr. Meðan nauðasamningur hefur ekki verið efndur að fullu má ógilda hann með
 dómi í máli sem einhver sá, sem á samningskröfu, höfðar á hendur skuldaranum:
    1. ef leitt er í ljós að sviksamlegt eða refsivert atferli skuldarans hafi
               stuðlað að því að nauðasamningurinn hafi komist á,
    2. ef skuldarinn hefur greitt eða heitið að greiða einhverjum lánardrottni
    meira af samningskröfu hans en hann á tilkall til eftir nauðasamningnum,
         3. ef skuldarinn vanefnir verulega skuldbindingar sínar samkvæmt
                                nauðasamningnum.
  Nauðasamningur fellur sjálfkrafa úr gildi ef hann hefur ekki verið efndur að
 fullu og skuldarinn fær heimild til að leita nauðasamnings á ný eða bú hans er
                          tekið til gjaldþrotaskipta.
    63. gr. Ef nauðasamningur fellur úr gildi skv. 62. gr. raknar við réttur
  lánardrottna skuldarans til að krefja hann um efndir samningskrafna eins og
                    samningurinn hefði aldrei verið gerður.
Ef nauðasamningur fellur úr gildi falla niður tryggingar eða ábyrgðir sem þriðji
      maður kann að hafa sett eða tekið á sig fyrir því að staðið yrði við
 nauðasamninginn nema samningurinn hafi verið ógiltur skv. 1. eða 2. tölul. 1.
mgr. 62. gr. og honum hafi verið kunnugt eða mátt vera kunnugt um þau atvik sem
                             leiddu til ógildingar.

                          4. þáttur. Gjaldþrotaskipti.
                      XI. kafli. Upphaf gjaldþrotaskipta.
 64. gr. Skuldari getur krafist að bú sitt verði tekið til gjaldþrotaskipta ef
hann getur ekki staðið í fullum skilum við lánardrottna sína þegar kröfur þeirra
  falla í gjalddaga og ekki verður talið sennilegt að greiðsluörðugleikar hans
                        muni líða hjá innan skamms tíma.
       Skuldara, sem er bókhaldsskyldur, er skylt að gefa bú sitt upp til
   gjaldþrotaskipta þegar svo er orðið ástatt fyrir honum sem segir í 1. mgr.
      65. gr. Lánardrottinn getur krafist að bú skuldarans verði tekið til
gjaldþrotaskipta ef skuldarinn hefur strokið af landi brott eða fer annars huldu
   höfði og ætla má að það sé sökum skulda, enda megi telja að hætta sé á að
          dráttur á gjaldþrotaskiptum geti bakað lánardrottninum tjón.
      Lánardrottinn getur annars krafist að bú skuldarans verði tekið til
 gjaldþrotaskipta að einhverju eftirtöldu fullnægðu, enda sýni skuldarinn ekki
fram á að hann sé allt að einu fær um að standa full skil á skuldbindingum sínum
          þegar þær koma í gjalddaga eða verði það innan skamms tíma:
   1. að kyrrsetning, löggeymsla eða fjárnám hafi verið gert hjá skuldaranum án
árangurs að einhverju leyti eða öllu á síðustu þremur mánuðum fyrir frestdag og
     ekki er ástæða til að ætla að gerðin gefi ranga mynd af fjárhag hans,
     2. að skuldarinn hafi haft heimild til greiðslustöðvunar sem hefur lokið
  innan mánaðar áður en krafa hlutaðeigandi lánardrottins um gjaldþrotaskipti
                              berst héraðsdómara,
      3. að skuldarinn hafi haft heimild til að leita nauðasamnings sem hefur
  fallið niður skv. 41. eða 42. gr. innan mánaðar áður en krafa hlutaðeigandi
             lánardrottins um gjaldþrotaskipti berst héraðsdómara,
    4. að skuldarinn lýsi yfir að fjárhagur hans sé slíkur sem segir í 1. mgr.
                                    64. gr.
 Lánardrottinn getur þó ekki krafist gjaldþrotaskipta á búi skuldarans skv. 1.
                                  eða 2. mgr.:
   1. ef krafa hans er nægilega tryggð með veði eða öðrum sambærilegum réttindum
     í eignum skuldarans eða þriðja manns eða vegna ábyrgðar þriðja manns,
     2. ef þriðji maður býður fram greiðslu á kröfu hans eða ef krafan er ekki
 komin í gjalddaga að þriðji maður bjóði fram tryggingu fyrir henni sem verður
                                 talin nægileg.
   Að öðru leyti en leiðir af 2. tölul. 3. mgr. skiptir ekki máli um heimild
   lánardrottins til að krefjast gjaldþrotaskipta hvort krafa hans sé komin í
                                   gjalddaga.
  66. gr. Krafa um gjaldþrotaskipti skal send héraðsdómara og vera gerð svo úr
 garði sem segir í 7. gr. Krafa lánardrottins um gjaldþrotaskipti og fylgigögn
                        með henni skulu vera í tvíriti.
  Sá sem hefur krafist gjaldþrotaskipta ábyrgist greiðslu kostnaðar af meðferð
  kröfu sinnar og af gjaldþrotaskiptunum ef krafa hans er tekin til greina og
kostnaðurinn greiðist ekki af fé þrotabúsins. Gildir þetta einnig þótt hann hafi
              ekki verið krafinn um tryggingu skv. 2. mgr. 67. gr.
 Ef lánardrottinn hefur krafist gjaldþrotaskipta og skilyrði fyrir þeim reynast
     ekki fyrir hendi skal hann bæta skuldaranum fjártjón hans og miska ef
lánardrottninum mátti vera ljóst að skilyrðin skorti eða hann ætti ekki þá kröfu
  á hendur skuldaranum sem hann byggði á. Bætur verða sóttar í einkamáli eftir
almennum reglum, en þær má dæma þótt krafa um gjaldþrotaskipti hafi verið tekin
                                  til greina.
  67. gr. Þegar héraðsdómara hefur borist krafa um gjaldþrotaskipti skal hann
     kanna svo fljótt sem verða má hvort einhverjir gallar séu á henni eða
 málatilbúnaðinum að öðru leyti sem ljóst er að valdi því að henni verði hafnað
af sjálfsdáðum. Ef slíkir ágallar eru uppi má héraðsdómari þegar vísa kröfunni á
     bug með bókun í þingbók þar sem ástæðu þess er getið. Slíkri ákvörðun
 héraðsdómara verður ekki skotið til æðra dóms, en hlutaðeiganda er heimilt að
 leggja kröfuna fyrir á ný og krefjast fyrirtöku hennar á dómþingi og úrskurðar
um hvort henni verði hafnað. Héraðsdómari má hafna kröfunni með úrskurði án þess
       að aðrir eigi kost á að tjá sig um hana en sá sem hefur hana uppi.
Ef framkomin gögn taka ekki af tvímæli um að eignir skuldarans muni nægja fyrir
  greiðslu skiptakostnaðar, ef krafan yrði tekin til greina, skal héraðsdómari
    krefja þann sem hefur gert hana um tryggingu tiltekinnar fjárhæðar fyrir
kostnaðinum áður en krafan verður tekin fyrir, enda hafi henni ekki verið vísað
   á bug skv. 1. mgr. Héraðsdómari skal ákveða tiltekinn skamman frest til að
leggja fram tryggingu og tilkynna það hlutaðeiganda á sannanlegan hátt, en komi
  trygging ekki fram innan frestsins skal krafan skoðast afturkölluð þá þegar.
 Rísi ágreiningur um skyldu til að setja tryggingu eða fjárhæð hennar getur sá
  sem er krafinn um hana krafist fyrirtöku málefnisins á dómþingi og úrskurðar
héraðsdómara um það. Lengist þá frestur til að setja tryggingu meðan málefnið er
óútkljáð, en héraðsdómari kveður upp úrskurð sinn án þess að aðrir þurfi að eiga
         kost á að tjá sig um málefnið en sá sem er krafinn tryggingar.
  Þegar staðreynt er að kröfu verði ekki vísað á bug skv. 1. mgr. og trygging
 hefur eftir atvikum verið sett skv. 2. mgr. skal héraðsdómari ákveða þinghald
    til að taka kröfuna fyrir, en það skal háð svo fljótt sem verða má. Hafi
 héraðsdómara borist fleiri kröfur en ein, framangreindum skilyrðum er fullnægt
  um þær báðar eða allar, en engin þeirra hefur enn verið tekin til greina, þá
 skal héraðsdómari ákveða þinghald til að taka hverja þeirra sjálfstætt fyrir.
 Það skal að jafnaði gert í þeirri röð sem kröfurnar bárust, en ef komið hefur
  fram krafa skuldarans um gjaldþrotaskipti á búi sínu skal hún þó fyrr tekin
                         fyrir en krafa lánardrottins.
   Kröfu um gjaldþrotaskipti má afturkalla þar til úrskurður gengur um hana.
 68. gr. Hafi skuldarinn krafist gjaldþrotaskipta á búi sínu skal héraðsdómari
tilkynna honum um þinghald til að taka kröfu hans fyrir með sannanlegum hætti og
                              hæfilegum fyrirvara.
  Ef skuldarinn sækir ekki þing þegar krafa hans er tekin fyrir skal hún talin
                                  afturkölluð.
 Ef skuldarinn sækir þing skal héraðsdómari leita svara hans við sérhverju því
     sem skiptir máli um kröfu hans og héraðsdómari telur óljóst eða ónógar
upplýsingar komnar fram um. Héraðsdómari má veita skuldaranum skamman frest til
 að veita frekari upplýsingar, en slíkur frestur skal að jafnaði aðeins veittur
               einu sinni og ekki til lengri tíma en einnar viku.
   69. gr. Hafi lánardrottinn krafist gjaldþrotaskipta á búi skuldarans skal
  héraðsdómari rita á kröfuna ákvörðun sína um þinghald til að taka hana fyrir
ásamt fyrirkalli til skuldarans, en láta síðan birta hana fyrir skuldaranum. Við
  birtingu skal skuldaranum eða þeim sem birt er fyrir í þágu hans látið í té
       samrit kröfunnar með áritun héraðsdómara og fylgigagna með henni.
Birting skv. 1. mgr. skal fara fram með þeim fyrirvara sem héraðsdómari ákveður,
 en hann má þó ekki vera skemmri en einn sólarhringur. Að öðru leyti skal fylgt
             þeim reglum sem gilda um birtingu stefnu í einkamáli.
Birting þarf ekki að fara fram skv. 2. mgr. ef skuldarinn sækir þing og mótmælir
                 ekki að krafan verði tekin fyrir án birtingar.
 Héraðsdómari skal tilkynna hlutaðeigandi lánardrottni um þinghald til að taka
    beiðni hans fyrir með sannanlegum hætti og minnst sólarhrings fyrirvara.
    70. gr. Ef ekki er sótt þing af hálfu lánardrottins þegar krafa hans um
gjaldþrotaskipti á búi skuldarans er tekin fyrir skal hún talin afturkölluð. Ef
     skuldarinn sækir þing og krefst þess getur héraðsdómari ákveðið honum
               ómaksþóknun úr hendi hlutaðeigandi lánardrottins.
 Ef skuldarinn sækir ekki þing þegar krafa lánardrottins um gjaldþrotaskipti er
tekin fyrir skal eftir atvikum líta svo á að skuldarinn viðurkenni fullyrðingar
                                     hans.
Ef skuldarinn sækir þing og lánardrottinn sem krefst gjaldþrotaskipta á búi hans
    má héraðsdómari verða við sameiginlegri ósk þeirra um að fresta meðferð
  kröfunnar þótt mótmæli hafi ekki komið fram gegn henni. Slíka fresti má ekki
                 veita til lengri tíma en samtals eins mánaðar.
  Ef skuldarinn sækir þing og mótmælir kröfu lánardrottins um að bú hans verði
     tekið til gjaldþrotaskipta skal farið með hana eftir ákvæðum 168. gr.
 71. gr. Svo fljótt sem verða má eftir að krafa hefur verið tekin til úrskurðar
   skal héraðsdómari kveða upp úrskurð um hvort bú skuldarans verði tekið til
  gjaldþrotaskipta, hvort sem kröfunni hefur verið mótmælt eða ekki. Hann skal
  gæta þess af sjálfsdáðum hvort lagaskilyrði séu fyrir gjaldþrotaskiptum þótt
                         ekki hafi verið móti því mælt.
  Ef héraðsdómari tekur til greina kröfu um gjaldþrotaskipti frestar það ekki
framkvæmd þeirra þótt úrskurði hans um það sé skotið til æðra dóms. Þess skal þó
 gætt að aðgerðir raski ekki réttindum málsaðila meira en nauðsyn krefur meðan
                             málið er enn óútkljáð.
Ef krafa um gjaldþrotaskipti er fyrst tekin til greina fyrir æðra dómi skal miða
áhrif, sem ákvæði laga þessara tengja uppkvaðningu úrskurðar héraðsdómara um að
    bú sé tekið til gjaldþrotaskipta, við uppkvaðningu úrlausnar æðra dóms.
   Ef farið verður með dánarbú sem er til opinberra skipta eftir reglum þessa
  þáttar skal eftir því sem átt getur við miða áhrif, sem ákvæði laga þessara
        tengja uppkvaðningu úrskurðar héraðsdómara um að bú sé tekið til
   gjaldþrotaskipta, við uppkvaðningu úrskurðar um að dánarbúið sé tekið til
                               opinberra skipta.

                      XII. kafli. Þýðing gjaldþrotaskipta.
 72. gr. Þegar héraðsdómari kveður upp úrskurð um að bú skuldarans sé tekið til
gjaldþrotaskipta tekur þrotabú skuldarans við öllum fjárhagslegum réttindum sem
     hann átti eða naut við uppkvaðningu úrskurðarins, nema annað leiði af
  réttarreglum, eðli réttindanna eða löggerningi sem verður ekki hnekkt vegna
gjaldþrotaskiptanna. Ef um einstakling er að ræða má þrotamaðurinn þó halda þeim
   fjárhagslegu réttindum sem fjárnám verður ekki gert í eða verða undanþegin
             fjárnámi nema mælt sé sérstaklega á annan veg í lögum.
  Þrotabú tekur við öllum fjárhagslegum skyldum sem hvíldu á þrotamanni á því
  tímamarki sem getur í 1. mgr. nema réttarreglur eða löggerningur kveði á um
                    annað eða það leiði af eðli skyldnanna.
 Þrotabú nýtur hæfis til að eiga og öðlast réttindi og hæfi þess til að bera og
  baka sér skyldur helst þar til skiptum þess lýkur endanlega eftir fyrirmælum
                                 laga þessara.
  73. gr. Meðan á gjaldþrotaskiptum stendur eignast þrotabúið þau fjárhagslegu
  réttindi sem hefðu ella fallið til þrotamannsins, enda hefðu þau ekki verið
   undanþegin skv. 1. mgr. 72. gr. ef þau hefðu verið komin í eigu hans þegar
héraðsdómari kvað upp úrskurð um að búið væri tekið til gjaldþrotaskipta. Þetta
                               gildir þó ekki um:
        1. það sem þrotamaðurinn vinnur sér inn meðan á skiptunum stendur,
      2. arf, dánargjöf, dánarbeðsgjöf eða lífsgjöf sem fellur eða kemur til
framkvæmdar meðan á skiptunum stendur, ef arfleiðandi eða gefandi hefur ákveðið
                         þá undanþágu á lögmætan hátt,
     3. það sem þrotamaðurinn aflar sér með andvirði þess sem ákvæði 1. og 2.
                                tölul. taka til.
   Meðan á gjaldþrotaskiptum stendur falla þær skuldbindingar á þrotabúið sem
skiptastjóri bakar því eða einhver sá sem hann hefur heimilað að skuldbinda það.
     74. gr. Við uppkvaðningu úrskurðar héraðsdómara um að bú sé tekið til
gjaldþrotaskipta missir þrotamaðurinn rétt til að ráða yfir réttindum, sem falla
   til þrotabúsins eftir 72. og 73. gr., svo þýðingu hafi gagnvart því. Þetta
 gildir þó ekki um rétt þrotamannsins til að samþykkja að maki þess, sem hann á
rétt til arfs eftir, fái leyfi til að sitja í óskiptu búi eða til að ákveða með
  bindandi hætti að láta hjá líða að vefengja ákvæði erfðaskrár sem leiða til
  brottfalls, skerðingar eða kvaðar á arfi sem hefði átt að koma í hans hlut.
 Við uppkvaðningu úrskurðar héraðsdómara um að bú sé tekið til gjaldþrotaskipta
   missir þrotamaðurinn rétt til að stofna til skuldbindinga svo þýðingu hafi
                              gagnvart þrotabúinu.
  Þrátt fyrir ákvæði 1. og 2. mgr. getur sá, sem hvorki vissi né mátti vita um
      gjaldþrotaskiptin, unnið rétt á hendur þrotabúinu vegna ráðstöfunar
  þrotamannsins sem á sér stað áður en innköllun hefur birst vegna skiptanna.
 Ákvæði 1.3. mgr. gilda ekki ef reglur um viðskiptabréf, þinglýsingu eða aðra
                          skráningu leiða til annars.

                          XIII. kafli. Skiptastjórar.
   75. gr. Þegar héraðsdómari hefur kveðið upp úrskurð um að bú sé tekið til
 gjaldþrotaskipta skipar hann skiptastjóra til að fara með skiptin með bókun í
  þingbók. Sé krafa um gjaldþrotaskipti fyrst tekin til greina fyrir æðra dómi
  skipar héraðsdómari skiptastjóra svo fljótt sem þau úrslit verða honum kunn.
    Engan má skipa í starf skiptastjóra nema hann lýsi sig fúsan til að taka
                              starfann að sér og:
                            1. sé orðinn 25 ára gamall,
               2. sé lögráða og hafi ekki misst forræði á búi sínu,
     3. sé svo á sig kominn andlega og líkamlega að hann geti gegnt starfanum,
   4. hafi ekki orðið sannur að refsiverðu athæfi sem verður talið svívirðilegt
 að almenningsáliti eða athæfi sem gerir hann óverðugan nauðsynlegs trausts til
                            að geta gegnt starfanum,
                       5. hafi lokið embættisprófi í lögum,
    6. yrði ekki vanhæfur sem dómari í einkamáli sem þrotamaðurinn eða sá sem á
    kröfu á hendur þrotabúinu ætti aðild að eða, ef félag eða stofnun er til
  gjaldþrotaskipta, í einkamáli sem stjórnarmenn eða starfsmenn sem hafa haft
     daglega stjórn félagsins eða stofnunarinnar með höndum ættu aðild að.
Ef sýnt þykir að störf skiptastjóra verði umfangsmikil getur héraðsdómari skipað
 tvo menn eða fleiri til að gegna þeim og má þá víkja frá skilyrði 5. tölul. 2.
  mgr. um aðra en einn skiptastjórann. Skiptastjórarnir ákveða þá hvernig þeir
                             skipta með sér verkum.
 Andist skiptastjóri áður en skiptum er lokið, biðji hann héraðsdómara um lausn
  frá starfanum eða víki héraðsdómari honum frá skv. 76. gr. skal héraðsdómari
 tafarlaust skipa annan mann í hans stað. Ef skiptastjórar eru fleiri en einn í
þrotabúi og starf eins þeirra losnar má héraðsdómari þó láta ógert að skipa mann
  í staðinn, en áður skal hann leita afstöðu þess skiptastjóra eða þeirra sem
                              gegna störfum áfram.
 Ef í ljós kemur eftir skipun skiptastjóra að hann sé vanhæfur til að leysa af
 hendi tiltekið verk í starfi sínu vegna fyrirmæla 6. tölul. 2. mgr. án þess að
     það verði talið varða neinu fyrir rækslu starfans að öðru leyti getur
   héraðsdómari að ósk hans skipað annan löghæfan mann til að leysa verkið af
                                     hendi.
Héraðsdómara er rétt að krefja skiptastjóra um tryggingu eða skilríki um að hann
 sé ábyrgðartryggður vegna starfans og getur sett honum tiltekinn frest til að
              setja tryggingu eftir að skipun hefur átt sér stað.
 Ákvörðun héraðsdómara um skipun manns í starf skiptastjóra verður ekki skotið
                                 til æðra dóms.
  76. gr. Þeim sem á kröfu á hendur búinu er meðan á gjaldþrotaskiptum stendur
heimilt að bera upp skriflegar aðfinnslur um störf skiptastjóra við héraðsdómara
 sem hefur skipað hann. Komi slíkar aðfinnslur fram eða berist héraðsdómara með
   öðrum hætti vitneskja um að framferði skiptastjóra í starfi kunni að vera
   aðfinnsluvert skal hann kveðja skiptastjóra og þann sem kann að hafa haft
aðfinnslur uppi á sinn fund til að tjá sig um málefnið. Héraðsdómara er heimilt
                 að kveðja fleiri á fund sinn af slíku tilefni.
Telji héraðsdómari aðfinnslur á rökum reistar getur hann gefið skiptastjóra kost
  á að bæta úr innan tiltekins frests. Verði skiptastjóri ekki við því eða ef
framferði hans í starfi hefur annars verið slíkt að ekki verði talið réttmætt að
  gefa honum kost á að ráða bót á starfsháttum sínum, skal héraðsdómari víkja
  honum úr starfi þegar í stað með úrskurði. Héraðsdómari skal með sama hætti
 víkja skiptastjóra úr starfi ef hann setur ekki tryggingu skv. 5. mgr. 75. gr.
 innan tilskilins frests eða fullnægir ekki lengur þeim hæfisskilyrðum sem eru
                             sett í 2. mgr. 75. gr.
 Fallist héraðsdómari ekki á að víkja skiptastjóra úr starfi skv. 2. mgr. getur
  sá sem hafði uppi aðfinnslur um störf hans krafist úrskurðar héraðsdómara um
  hvort skiptastjóranum verði vikið frá. Með sama hætti getur sá sem á kröfu á
  hendur búinu og telur skiptastjóra ekki fullnægja skilyrðum 2. mgr. 75. gr.
  krafist að héraðsdómari kveði á um það með úrskurði hvort skiptastjóra verði
      vikið frá af þeim sökum. Farið skal með slíkar kröfur eftir 169. gr.
77. gr. Skiptastjóri annast öll störf sem lúta að meðferð þrotabúsins, en honum
  er heimilt á kostnað þess að leita sér aðstoðar eða þjónustu til að leysa af
                       hendi einstök verk á sína ábyrgð.
Skiptastjóri á rétt til þóknunar fyrir störf sín sem greiðist af búinu eða þeim
 sem ábyrgist greiðslu skiptakostnaðar skv. 2. mgr. 66. gr. Honum er heimilt að
    taka sér greiðslu af fé búsins upp í áfallna þóknun sína meðan á skiptum
stendur, enda kynni hann ákvörðun um það á skiptafundi og það teljist tryggt að
   hann gangi ekki með þessu á hlut þeirra sem eiga rétthærri kröfur á hendur
                                     búinu.
Sá sem hefur verið skipaður skiptastjóri telst opinber sýslunarmaður meðan hann
                               gegnir starfanum.
   Skiptastjóra ber að bæta tjón sem hann kann að valda öðrum í starfi eftir
                           almennum skaðabótareglum.
78. gr. Skiptastjóri sér um reikningshald fyrir þrotabúið og gefur skýrslur til
        yfirvalda um fjármuni þess og rekstur eftir því sem þörf krefur.
    Hafi skiptum ekki verið lokið innan sex mánaða frá því úrskurður gekk um
    gjaldþrotaskiptin skal skiptastjóri gera yfirlit yfir efnahag og rekstur
 þrotabúsins, en upp frá því um hver áramót og mitt hvert ár þar til skiptum er
lokið. Hver sá, sem hefur lýst kröfu í búið en hefur ekki fengið efndir hennar,
  getur krafist að fá að sjá reikninga búsins, enda hafi kröfu hans ekki áður
    verið hafnað. Skiptastjóra er heimilt á kostnað búsins að fela löggiltum
 endurskoðanda að gera reikninga þess eða endurskoða þá ef þess er krafist eða
                     hann telur annars sérstaka ástæðu til.
79. gr. Skiptastjóri skal halda skiptafundi eftir því sem mælt er fyrir í lögum
                                    þessum.
  Skiptastjóri ákveður hvar skiptafundir verða haldnir og hvenær, með hverjum
fyrirvara þeir verði boðaðir og hvert fundarefni verði, að því leyti sem ekki er
      sérstaklega mælt fyrir um það í lögum þessum. Leitast skal þó við að
  skiptafundir verði haldnir á slíkum stað og tíma að ætla megi að sem flestir
                     fundarmenn eigi hægt með að sækja þá.
  Í boðun til skiptafundar skal koma fram hvar og hvenær hann verði haldinn og
hvert fundarefnið verði í meginatriðum. Sé ekki kveðið á um annað í lögum þessum
getur skiptastjóri kosið hvort hann boði til fundar með auglýsingu sem hann fær
birta með minnst viku fyrirvara í Lögbirtingablaði eða með tilkynningu til hvers
   og eins sem á rétt til fundarsóknar, sbr. 1. mgr. 125. gr. Ef boðað er til
 fundar með síðargreinda hættinum skal þess gætt að fundarboði sé komið þannig
 fram að sannað verði hvort fundarmanni hafi borist eða mátt berast fundarboð í
    tæka tíð, en fundarmenn skulu þó einir gjalda þess hafi þeir ekki veitt
  skiptastjóra nægar upplýsingar um hvar til þeirra verði náð. Misfarist slíkt
 fundarboð til eins eða fleiri fundarmanna getur skiptastjóri ákveðið að fresta
 fundi eða halda hann með áskilnaði um rétt þeirra sem voru ekki boðaðir til að
             hafa uppi athugasemdir síðar um það sem þar fer fram.
  Skiptastjóri stjórnar skiptafundum og atkvæðagreiðslum sem fara þar fram og
  ákveður í hverri röð málefni verði tekin fyrir og fundarmenn fái að tjá sig.
Skiptastjóra er heimilt að vísa óviðkomandi mönnum af fundi, svo og fundarmönnum
                          sem spilla þar starfsfriði.
    Skiptastjóri færir fundargerðir á skiptafundum og skal hann gæta þess að
fundarmönnum sé kynnt efni þeirra áður en fundi verður slitið og gefinn kostur á
                       að hafa uppi athugasemdir um það.
80. gr. Skiptastjóri tekur við skjölum sem hafa þýðingu fyrir gjaldþrotaskiptin
og varðveitir þau um sinn eftir að hann lýkur störfum að því leyti sem þau hafa
   ekki áður verið lögð fram í dómi. Um afhendingu skjalanna til varðveislu á
 Þjóðskjalasafni skal farið eftir sömu reglum og eiga við um skjöl sem eru lögð
                               fram í dómsmálum.
Sá sem sýnir skiptastjóra fram á að hann hafi lögvarinna hagsmuna að gæta getur
 krafist að fá aðgang að skjölum þrotabúsins til skoðunar og eftirrit af þeim á
          eigin kostnað meðan skiptastjóri hefur þau í vörslum sínum.
81. gr. Þrotamanninum er skylt að verða við kvaðningu skiptastjóra um að mæta á
  fund hans og veita honum upplýsingar og láta honum í té gögn sem hann krefst
  vegna gjaldþrotaskiptanna. Ef bú félags eða stofnunar hefur verið tekið til
      gjaldþrotaskipta hvílir sama skylda á stjórnarmönnum, endurskoðanda,
 framkvæmdarstjóra, deildarstjóra og öðrum samsvarandi forráðamönnum félagsins
 eða stofnunarinnar, svo og þeim sem höfðu látið af slíkum störfum áður en til
  gjaldþrotaskipta kom. Sama skylda hvílir enn fremur á þeim sem eru nákomnir
                                  þrotamanni.
 Skiptastjóri getur skráð skýrslu manns, sem ákvæði 1. mgr. taka til, um atriði
   sem varða gjaldþrotaskiptin og krafist að hann undirriti hana að viðlögðum
  drengskap því til staðfestingar að efni hennar sé samkvæmt því sem hann viti
  sannast og réttast, enda hafi honum verið gefinn kostur á að staðreyna efni
                hennar og koma fram leiðréttingum sínum á henni.
     Verði einhver sá, sem getur í 1. mgr., ekki við kröfu skiptastjóra um
upplýsingar eða gögn má skiptastjóri fara þess skriflega á leit við héraðsdómara
  að hlutaðeigandi verði kvaddur fyrir dóm til að gefa skýrslu um málefnið sem
   vitni. Skal farið eftir reglum um meðferð einkamála í héraði um kvaðningu
   vitnis, skyldu til vitnisburðar, viðurlög á hendur vitni og skýrslutökuna
                      sjálfa, eftir því sem átt getur við.
    82. gr. Þeim sem hafa eignir þrotabús í umráðum sínum er skylt að veita
 skiptastjóra þær upplýsingar og láta honum í té þau gögn um málefni búsins sem
 hann krefst. Sama skylda hvílir á opinberum stofnunum og öðrum stjórnvöldum og
sýslunarmönnum, [viðskiptabönkum, sparisjóðum og verðbréfamiðstöðvum],^1) svo og
       öðrum sem geta haft vitneskju um eignir og skuldir þrotabús vegna
      viðskiptatengsla við þrotamanninn eða af öðrum sambærilegum ástæðum.
   Neiti einhver sá, sem getur í 1. mgr., að verða við kröfu skiptastjóra um
  upplýsingar eða gögn má skiptastjóri fara svo að sem segir í 3. mgr. 81. gr.
   Nú neitar þrotamaðurinn eða forráðamaður félags eða stofnunar, sem er til
gjaldþrotaskipta, að afhenda skiptastjóra eignir þrotabúsins eða synjar honum um
 aðgang að húsnæði þar sem ástæða væri til að ætla að eignir eða gögn búsins sé
 að finna og getur þá skiptastjóri krafist þess skriflega að héraðsdómari kveði
 upp úrskurð um skyldu hlutaðeiganda til að láta eign af hendi eða veita aðgang
     að húsnæði. Berist héraðsdómara slík krafa skal hann tafarlaust kveðja
 skiptastjóra og þann sem á hlut að máli fyrir dóm með sannanlegum hætti. Tekur
  héraðsdómari afstöðu til kröfunnar með úrskurði, en ef ágreiningur verður um
                hana skal farið með hann eftir ákvæðum 170. gr.
 Úrskurði skv. 3. mgr. má ef þörf krefur fullnægja með aðför án aðfararfrests.
                    Málskot úrskurðarins frestar ekki aðför.
                             ^1)[5]L. 32/2000, 7. gr.
  83. gr. Meðan á gjaldþrotaskiptum stendur má skiptastjóri krefjast úrskurðar
héraðsdómara um að þrotamanninum verði bönnuð för úr landi um tiltekinn tíma ef
nærvera hans verður talin nauðsynleg vegna athugunar á fjárreiðum þrotabúsins og
   ráðstöfunum þrotamannsins fyrir upphaf gjaldþrotaskipta. Ef bú félags eða
 stofnunar hefur verið tekið til gjaldþrotaskipta getur skiptastjóri haft uppi
   sams konar kröfu varðandi framkvæmdarstjóra eða þann sem hefur annars haft
 daglega stjórn félagsins eða stofnunarinnar með höndum, þótt starfsheiti hans
        hafi verið annað, svo og formann stjórnar félags eða stofnunar.
      Ef krafa kemur fram skv. 1. mgr. skal héraðsdómari tafarlaust kveðja
  skiptastjóra og þann sem krafan beinist að fyrir dóm með sannanlegum hætti.
Héraðsdómari tekur afstöðu til kröfunnar með úrskurði, en ef ágreiningur verður
  um kröfuna skal farið með hann eftir ákvæðum 170. gr. Héraðsdómari skal gæta
               þess að bannið standi ekki lengur en þörf krefur.
Banni eftir úrskurði héraðsdómara skv. 2. mgr. skal framfylgt með sama hætti og
     farbanni sem er lagt á eftir lögum um meðferð opinberra mála. Málskot
            úrskurðarins frestar ekki að hann komi til framkvæmdar.
Þeim sem ákvæði 1. mgr. taka til er skylt að tilkynna skiptastjóra fyrir fram um
                        breytingu á heimilisfangi sínu.
84. gr. Ef skiptastjóri fær vitneskju í starfi sínu um atvik sem hann telur geta
 gefið tilefni til rökstudds gruns um að þrotamaðurinn eða aðrir kunni að hafa
gerst sekir um refsivert athæfi skal hann tilkynna það [ríkislögreglustjóra].^1)
Skiptastjóra er óskylt að leita eftir slíkri vitneskju umfram það sem leiðir af
                    upplýsingaöflun hans starfa sinna vegna.
                             ^1)[6]L. 26/1998, 1. gr.

               XIV. kafli. Fyrstu aðgerðir við gjaldþrotaskipti.
    85. gr. Skiptastjóri skal án tafar eftir skipun sína gefa út og fá birta
    innköllun vegna gjaldþrotaskiptanna þar sem eftirfarandi skal koma fram:
        1. nafn þrotamannsins, kennitala og eftir atvikum lögheimili hans,
            dvalarstaður, aðsetur, starfsstöð eða skráð varnarþing,
       2. heiti og kennitala firma eða félags, ef þrotamaðurinn hefur borið
                   ótakmarkaða ábyrgð á skuldbindingum þess,
     3. hvenær úrskurður héraðsdómara gekk um töku bús til gjaldþrotaskipta og
                   hver frestdagur sé við gjaldþrotaskiptin,
    4. áskorun til lánardrottna og annarra, sem telja sig eiga kröfur á hendur
 búinu eða til muna í vörslum þess, um að lýsa kröfum sínum fyrir skiptastjóra
   með sendingu eða afhendingu kröfulýsinga á tilteknum stað innan tilgreinds
          kröfulýsingarfrests sem hefur verið ákveðinn eftir 2. mgr.,
    5. staður og stund sem skiptafundur verður haldinn til að fjalla um skrá um
        lýstar kröfur, en sá fundur skal haldinn innan mánaðar frá lokum
                              kröfulýsingarfrests.
 Kröfulýsingarfrestur skal að jafnaði ákveðinn tveir mánuðir, en ef sérstaklega
stendur á má skiptastjóri ákveða að fresturinn verði tiltekinn mánaðarfjöldi frá
 þremur til sex mánaða. Hver sem lengd kröfulýsingarfrests verður ákveðin skal
 hann ávallt byrja að líða við fyrri birtingu innköllunar og skal þess skýrlega
                                 getið í henni.
 Í innköllun má skiptastjóri kveða á um að þeim lánardrottnum sé óþarft að lýsa
     kröfum sínum sem hafi lýst þeim við undanfarandi nauðasamningsumleitan
            þrotamannsins og æski ekki að koma fram breyttum kröfum.
 Hafi skiptastjóri þegar við útgáfu innköllunar ákveðið að halda skiptafund til
     að fjalla um ráðstöfun hagsmuna búsins má hann boða til slíks fundar í
                                 innkölluninni.
                Innköllun skal birt tvívegis í Lögbirtingablaði.
86. gr. Jafnframt því að gefa út innköllun skv. 85. gr. er skiptastjóra rétt að
 leita sérstaklega vitneskju um hvort einhver sá, sem kann að telja til kröfu á
    hendur þrotabúinu, sé búsettur erlendis. Komi fram vitneskja um slíkt er
     skiptastjóra rétt að tilkynna hlutaðeiganda svo fljótt sem verða má um
 gjaldþrotaskiptin, hvenær kröfulýsingarfrestur endi og hverjar afleiðingar það
              geti haft að kröfu verði ekki lýst innan frestsins.
Ef skiptastjóri telur ástæðu til að ætla að lánardrottnar kunni að vera búsettir
erlendis, sem ekki er vitað hverjir séu eða hvar verði náð til, er honum rétt að
     fá birta auglýsingu erlendis með sama efni og tilkynning skv. 1. mgr.
Skiptastjóra er rétt að fá birta auglýsingu með sama efni og tilkynning skv. 1.
  mgr. í dagblaði hér á landi eða á annan hátt sem hann kýs, ef sérstök ástæða
                                   þykir til.
  87. gr. Skiptastjóri skal þegar eftir skipun sína leita vitneskju um hverjar
 eignir eða réttindi tilheyri þrotabúinu, hvar þær sé að finna og hver fari með
   umráð þeirra eða hafi umsjón með þeim. Skiptastjórinn skal tafarlaust gera
  ráðstafanir til að svipta þrotamanninn umráðum eigna eða koma í veg fyrir að
  hann fari með þær á óheimilan hátt og til að draga úr hættu á að nokkur geti
unnið rétt á hendur þrotabúinu vegna ákvæða 3. og 4. mgr. 74. gr. Skiptastjórinn
  skal eftir þörfum taka við umráðum eigna þrotabúsins eða umsjón með þeim, en
heimilt er honum að láta þær vera áfram í vörslum annarra sem lýsa sig fúsa til
                         að gæta þeirra á eigin áhættu.
  Skiptastjóri skal þegar eftir skipun sína gera ráðstafanir til að tryggja að
                 hann fái bókhaldsgögn þrotamannsins í hendur.
88. gr. Skiptastjóri skal, svo fljótt sem verða má, ákveða hvernig staðið verði
 að atvinnurekstri þrotabúsins, gagnkvæmum samningum þess og öðrum mikilsverðum
 atriðum sem þola ekki bið, og gera þær ráðstafanir í þeim efnum sem hann telur
 nauðsynlegar fyrir hagsmuni búsins. Um ráðstöfun á eignum og réttindum búsins
                         fer eftir ákvæðum XIX. kafla.

                        XV. kafli. Gagnkvæmir samningar.
89. gr. Ákvæðum þessa kafla skal ekki beita ef annað leiðir af öðrum lagaákvæðum
                          eða eðli réttarsambandsins.
90. gr. Ef þrotamaðurinn hefur gert gagnkvæman samning áður en úrskurður gekk um
   að bú hans væri tekið til skipta en ekki innt greiðslu sína af hendi getur
viðsemjandi hans haldið sinni greiðslu eftir eða, ef hann hefur sent greiðsluna,
 varnað því að hún sé afhent þrotabúinu þar til nægileg trygging er sett fyrir
greiðslu frá þrotabúinu á gjalddaga. Þetta á einnig við þó gjalddagi á greiðslu
                            viðsemjandans sé kominn.
91. gr. Þrotabúi er heimilt að taka við réttindum og skyldum þrotamannsins eftir
                              gagnkvæmum samningi.
Viðsemjandi þrotamannsins getur krafist að þrotabúið taki afstöðu til þess innan
         hæfilegs frests hvort það muni nýta heimild sína skv. 1. mgr.
Ef samningur mælir fyrir um greiðslur frá þrotabúinu smátt og smátt nýtur krafa
 viðsemjandans til greiðslna, sem falla til eftir að úrskurður gekk um að búið
            væri tekið til skipta, rétthæðar skv. 3. tölul. 110. gr.
 92. gr. Ef lausnardagur á greiðslu viðsemjandans er kominn og þrotabúið hefur
nýtt heimild sína skv. 1. mgr. 91. gr. skal þrotabúið eftir kröfu viðsemjandans
 inna sína greiðslu af hendi eða, ef gjalddagi er ekki kominn, setja tryggingu
 fyrir greiðslu. Hafi viðsemjandinn greitt á hann sama rétt ef hann gæti fengið
         greiðslunni skilað ef þrotabúið hefði ekki nýtt heimild sína.
  Ef samningurinn mælir fyrir um greiðslur smátt og smátt af beggja hálfu skal
trygging sú, sem þrotabúið setur fyrir ógreiddum kröfum, jafnan vera fyrir þeim
kröfum viðsemjandans sem fyrst urðu til eftir að úrskurður gekk um að búið væri
                               tekið til skipta.
Ef það er talið sanngjarnt vegna hagsmuna viðsemjandans er heimilt að víkja frá
  ákvæðum 1. og 2. mgr. Ef samningsákvæði um þær tryggingar, sem þrotabúinu er
gert að setja, eru talin ósanngjörn í garð þess er heimilt að fella þau úr gildi
                     í heild eða að hluta eða breyta þeim.
 93. gr. Ef þrotabú nýtir ekki heimild sína skv. 1. mgr. 91. gr. eða setur ekki
tryggingu innan hæfilegs frests getur viðsemjandi slitið samningnum. Það sama á
   við þegar viðsemjandinn hefði öðlast riftunarrétt ef ekki hefði komið til
                               gjaldþrotaskipta.
  Ef viðsemjandi hefur innt greiðslu sína af hendi eða hluta hennar getur hann
einungis slitið samningnum og krafist endurgreiðslu frá þrotabúinu ef reglur um
                samninga eins og þá sem um ræðir heimila slíkt.
    94. gr. Ef þrotabúið nýtir ekki heimild sína skv. 1. mgr. 91. gr. getur
 viðsemjandinn krafið það um skaðabætur vegna þess tjóns sem hann verður fyrir
                      við samningsslitin, sbr. þó 96. gr.
  95. gr. Ef þrotabúið nýtir ekki heimild sína skv. 1. mgr. 91. gr., en fær í
hendur greiðslu frá viðsemjandanum eftir að úrskurður gekk um að búið væri tekið
                  til gjaldþrotaskipta, skal það skila henni.
     96. gr. Þrotabúið getur sagt upp samningi um leigu eða annað varanlegt
     réttarsamband með venjulegum hætti eða sanngjörnum fresti þótt lengri
  uppsagnarfrestur sé ákveðinn í samningnum eða hann sé óuppsegjanlegur, nema
   samningnum hafi verið þinglýst eða hann skráður opinberlega með hliðstæðum
                                     hætti.
     Viðsemjandinn getur einnig sagt samningnum upp gagnvart þrotabúinu með
 venjulegum eða sanngjörnum fresti nema þrotamaðurinn hafi mátt framselja rétt
       sinn samkvæmt honum eða fyrirmæli annarra laga standa því í vegi.
Þegar sérstaklega stendur á má gera þeim sem segir upp samningi með heimild í 1.
eða 2. mgr. að greiða hinum skaðabætur vegna tjóns sem leiðir af uppsögninni. Um
       rétthæð slíkrar skaðabótakröfu á hendur þrotabúi fer skv. 113. gr.
97. gr. Ef þrotamaðurinn hefur haft fasteign á leigu til atvinnurekstrar síns og
  þrotabúið getur ekki, þegar úrskurður hefur verið kveðinn upp um að búið sé
tekið til gjaldþrotaskipta, tekið afstöðu til þess hvort það nýtir heimild sína
   skv. 1. mgr. 91. gr. öðlast viðsemjandinn rétt til leigugreiðslna frá því
úrskurðurinn var kveðinn upp og til þess tíma sem þrotabúið gefur yfirlýsingu um
  afstöðu sína. Um rétthæð kröfu viðsemjandans til leigugreiðslna fer eftir 3.
                                tölul. 110. gr.
    98. gr. Þegar úrskurður hefur verið kveðinn upp um að búið sé tekið til
   gjaldþrotaskipta skal ákveða hvort þrotabúið taki við réttindum og skyldum
     samkvæmt ráðningarsamningum þeirra manna sem starfa við atvinnurekstur
                                 þrotamannsins.
  Starfsmenn eiga rétt til launa frá því úrskurður var kveðinn upp og til þess
 tíma sem þrotabúið tekur afstöðu sína. Um rétthæð slíkra launakrafna fer eftir
                               3. tölul. 110. gr.
Ef gjaldþrotaskiptin leiða til breyttra aðstæðna og brýnir hagsmunir starfsmanns
krefjast þess getur hann þó slitið ráðningarsamningi sínum. Honum er þá skylt að
 veita þrotabúinu hæfilegan frest til að leita annars starfsmanns í sinn stað,
 enda setji þrotabúið tryggingu fyrir greiðslu launa þann tíma sem hann sinnir
                   starfi af þessum sökum ef þess er krafist.

                     XVI. kafli. Kröfur á hendur þrotabúi.
    99. gr. Allar kröfur á hendur þrotabúi falla sjálfkrafa í gjalddaga við
uppkvaðningu úrskurðar héraðsdómara um að búið sé tekið til gjaldþrotaskipta án
   tillits til þess sem kann áður að hafa verið umsamið eða ákveðið með öðrum
                                     hætti.
Kröfur á hendur þrotabúi um annað en peningagreiðslu sem verða ekki efndar eftir
 aðalefni sínu skulu metnar til verðs eftir þeim reglum sem gilda um slíkt mat
                                   við aðför.
    Kröfur á hendur þrotabúi í erlendum gjaldmiðli skulu færðar til íslensks
  gjaldmiðils eftir skráðu sölugengi á þeim degi sem úrskurður gekk um að búið
væri tekið til gjaldþrotaskipta að því leyti sem þeim verður ekki fullnægt skv.
                                 109.111. gr.
 100. gr. Hver sá, sem skuldar þrotabúinu, getur dregið það frá sem hann á hjá
   því hvernig sem skuld og gagnkröfu er varið ef lánardrottinn hefur eignast
 kröfuna áður en þrír mánuðir voru til frestdags, hvorki vitað né mátt vita að
þrotamaðurinn átti ekki fyrir skuldum og ekki fengið kröfuna til að skuldajafna,
      enda hafi krafa þrotabúsins á hendur honum orðið til fyrir frestdag.
  Þær kröfur, sem eru taldar í 114. gr., verða ekki notaðar til skuldajafnaðar
    nema að því leyti sem eignir þrotabúsins hrökkva til greiðslu þeirra við
                                   úthlutun.
 Ekki má framselja viðskiptabréf í eigu þrotabúsins fyrr en kröfulýsingarfresti
   er lokið og ekki síðar ef gagnkröfu er lýst þannig að fyrirgert sé með því
 gagnkröfurétti. Sé þetta gert ber búinu að greiða bætur, en um rétthæð þeirrar
                     bótakröfu fer eftir 3. tölul. 110. gr.
101. gr. Skuldajafna má skilyrtri kröfu við kröfu þrotabúsins þegar skilyrðið er
uppfyllt. Hafi krafa þrotabúsins verið greidd áður en skilyrðið var uppfyllt fer
  um rétthæð endurkröfu á hendur þrotabúinu eftir 3. tölul. 110. gr. Ef enn er
óvíst við úthlutun úr þrotabúinu hvort skilyrðið verði uppfyllt skal taka frá fé
               til endurgreiðslu kröfunnar skv. 1. mgr. 157. gr.
         102. gr. Ef þrotabú greiðir hluta kröfu vegna veðs eða annarra
tryggingarréttinda skal við úthlutun úr búinu aðeins miða við afgang kröfunnar.
103. gr. Ef fleiri en þrotamaðurinn ábyrgjast kröfu með óskiptri ábyrgð skal við
      úthlutun úr þrotabúinu miða við heildarfjárhæð kröfunnar enda þótt:
    1. annar skuldari hafi greitt hluta kröfunnar og hann hafi mátt endurkrefja
                                 þrotamanninn,
          2. hluti kröfunnar hafi verið greiddur úr búi annars skuldara,
   3. annar skuldari hafi greitt hluta kröfunnar á síðustu þremur mánuðum fyrir
                                   frestdag.
   Ef annar skuldari hefur þegar fengið endurgreiðslu frá þrotamanninum vegna
   greiðslu þess fyrrnefnda á hluta kröfunnar og þrotabúið riftir ekki þeirri
  endurgreiðslu skal þrátt fyrir ákvæði 1. mgr. miða við afgang kröfunnar við
                                   úthlutun.
 104. gr. Kröfuhafa, sem hefur fengið greiðslur frá fleirum en þrotabúinu, skal
  ekki greiða meira samtals en nemur kröfu hans með vöxtum og málskostnaði. Ef
 greiðsla sem hann ætti að fá úr þrotabúinu leiðir til þess að hann fengi hærri
      greiðslu skal skipta mismuninum milli samskuldara þrotabúsins eftir
                             réttarsambandi þeirra.
 105. gr. Ef kröfu er lýst í þrotabúið og einnig endurgreiðslukröfu vegna sömu
         kröfu skal miða við samtölu þessara krafna við úthlutun. Upp í
endurgreiðslukröfuna skal það aðeins greitt sem er umfram fjárhæð aðalkröfunnar.
 Ef fleiri en einn gera endurgreiðslukröfur skal skipta úthlutunarfjárhæð eftir
                                 reglu 104. gr.
   106. gr. Ef kröfu er lýst í þrotabúið og endurgreiðslukrafa samskuldara er
   tryggð með veði eða öðrum tryggingarréttindum í eignum þess skal lækka þá
  fjárhæð sem samskuldari getur krafist á grundvelli tryggingarréttarins um þá
               fjárhæð sem kemur upp í aðalkröfuna við úthlutun.
      Eigi samskuldarinn rétt til skuldajafnaðar skal beita reglum 1. mgr.
 107. gr. Samskuldari sem á endurkröfurétt á þrotamanninn og hefur greitt skuld
þeirra á síðustu þremur mánuðum fyrir frestdag á sama rétt til greiðslu úr hendi
    þrotabúsins og lánardrottinn þeirra hefði átt ef hann hefði ekki fengið
 greiðsluna frá samskuldaranum. Samskuldarinn á þó ekki rétt á hærri fjárhæð úr
hendi þrotabúsins en hann hefði getað krafið þrotamanninn um ef ekki hefði komið
                             til gjaldþrotaskipta.
  Hafi fleiri samskuldarar en einn greitt skuldina skal því fé sem þeir fá við
                úthlutun skipt milli þeirra eftir reglu 104. gr.
  108. gr. Beita skal ákvæðum 104.107. gr. þegar krafa á hendur þrotabúinu er
       tryggð með veði eða öðrum tryggingarréttindum í eign þriðja manns.

                 XVII. kafli. Rétthæð krafna á hendur þrotabúi.
109. gr. Afhenda skal eign eða réttindi í vörslum þrotabús þriðja manni ef hann
  sannar eignarrétt sinn að þeim. Öðrum rétthöfum skal með sama hætti afhenda
             eignir eða réttindi sem þrotabúið á ekki tilkall til.
  Hafi þrotabúið selt eign eða réttindi sem þriðji maður sannar síðar að hafi
 tilheyrt sér getur hann krafist greiðslu þess sem þrotabúið fékk í hendur við
 söluna, eftir atvikum að frádregnum kostnaði sem búið hefur haft af varðveislu
og sölu eignarinnar. Slík krafa skal greidd á undan öllum öðrum kröfum á hendur
                                     búinu.
 110. gr. Næstar kröfum skv. 109. gr. ganga eftirtaldar kröfur í þeirri röð sem
                      hér segir, sbr. þó 3. mgr. 111. gr.:
    1. kostnaður af útför þess látna ef farið er með dánarbú hans eftir reglum
                                 þessa þáttar,
                            2. kostnaður af skiptunum,
   3. kröfur sem hafa orðið til á hendur þrotabúinu eftir uppkvaðningu úrskurðar
héraðsdómara um töku búsins til gjaldþrotaskipta með samningum skiptastjóra eða
                       vegna tjóns sem búið bakar öðrum,
   4. kröfur sem hafa orðið til eftir frestdag með ráðstöfunum skuldara sem voru
   samþykktar af aðstoðarmanni hans við greiðslustöðvun eða umsjónarmanni með
   nauðasamningsumleitunum hans, enda hafi ráðstafanirnar verið heimilar skv.
                                  19.21. gr.
 111. gr. Næstar kröfum skv. 109. og 110. gr. ganga kröfur sem njóta veðréttar
 eða annarra tryggingarréttinda í eign þrotabúsins að því leyti sem þeim verður
 fullnægt af andvirði eignarinnar og arði eða öðrum tekjum sem þrotabúið hefur
                            fengið greitt af henni.
  Ef tveir lánardrottnar eða fleiri eiga veðrétt eða tryggingarréttindi í sömu
     eign fer um rétthæð þeirra eftir almennum reglum. Óþinglýst réttindi á
 grundvelli almenns lögveðs ganga þó á eftir réttindum annarra samkvæmt þessari
                                     grein.
  Kröfur skv. 2.4. tölul. 110. gr. ganga aðeins fyrir kröfum samkvæmt þessari
 grein að því leyti sem þær varða þá eign sem veðréttur eða tryggingarréttindi
                                     eru í.
 112. gr. Næstar kröfum skv. 109.111. gr. ganga að réttri tiltölu við fjárhæð
                                 hverrar kröfu:
    1. kröfur um laun og annað endurgjald fyrir vinnu í þjónustu þrotamannsins
      sem hafa fallið í gjalddaga á síðustu átján mánuðum fyrir frestdag,
    2. kröfur um bætur vegna slita á vinnusamningi sem hafa átt sér stað á því
             tímabili sem um ræðir í 1. tölul. eða eftir frestdag,
      3. kröfur um orlofsfé eða orlofslaun sem réttur hefur unnist til á því
             tímabili sem um ræðir í 1. tölul. eða eftir frestdag,
    4. kröfur um gjöld til lífeyrissjóða, sjúkrasjóða og orlofsheimilasjóða sem
   þrotamanninum hefur borið að greiða samkvæmt lögum eða kjarasamningi á því
     tímabili sem um ræðir í 1. tölul. eða eftir frestdag, svo og gjöld til
       stéttarfélaga sem honum bar að standa skil á vegna sama tímabils,
   5. kröfur um bætur vegna örorku eða dauðsfalls manns sem starfaði í þjónustu
þrotamannsins og varð þar fyrir slysi sem olli örorku eða dauðsfalli og átti sér
        stað á því tímabili sem um ræðir í 1. tölul. eða eftir frestdag,
      6. kröfur maka, fyrrverandi maka eða barns þrotamannsins um lífeyri eða
   meðlag vegna þess tímabils sem um ræðir í 1. tölul. eða eftir frestdag, ef
 kröfurnar styðjast við yfirvaldsákvörðun eða skilnaðarsamning og greiðast ekki
                af almannatryggingum eða með sambærilegum hætti,
   7. kröfur til eða vegna meðferðar fjár sem þrotamaðurinn hefur haft í vörslum
            sínum sem opinber sýslunarmaður með sjálfstæða fégæslu,
    8. kröfur um þóknun aðstoðarmanns við greiðslustöðvun og umsjónarmanns með
nauðasamningsumleitunum ásamt nauðsynlegum kostnaði sem þeir hafa lagt út fyrir
                                eftir frestdag.
Kröfur skv. 1.6. tölul. skulu enn fremur njóta rétthæðar samkvæmt þessari grein
  þótt þær séu eldri en þar segir ef mál hefur verið höfðað til heimtu þeirra
   innan sex mánaða frá gjalddaga og dómur hefur gengið um þær á síðustu sex
                      mánuðunum fyrir frestdag eða síðar.
 Hvorki njóta þeir sem eru nákomnir þrotamanni réttar skv. 1.3. tölul. 1. mgr.
   fyrir kröfum sínum né þeir sem hafa átt sæti í stjórn eða haft með höndum
       framkvæmdastjórn félags eða stofnunar sem er til gjaldþrotaskipta.
  113. gr. Næstar kröfum skv. 109.112. gr. ganga allar aðrar kröfur á hendur
 þrotabúi að réttri tiltölu við fjárhæð hverrar, nema þær sem eru taldar í 114.
                                      gr.
   114. gr. Að baki öllum kröfum skv. 109.113. gr. koma eftirtaldar kröfur í
                           þeirri röð sem hér segir:
    1. kröfur um vexti, verðbætur, gengismun og kostnað af innheimtu kröfu skv.
  112. eða 113. gr. sem hafa fallið til eftir að úrskurður gekk um að búið sé
                          tekið til gjaldþrotaskipta,
    2. kröfur um févíti einkaréttarlegs eðlis nema að því leyti sem skaðabætur
                                 felast í þeim,
                               3. kröfur um gjafir,
       4. kröfur sem um hefur verið samið að víki fyrir öllum öðrum kröfum,
    5. kröfur um vexti, verðbætur, gengismun og kostnað af innheimtu kröfu skv.
2.4. tölul. sem hafa fallið til eftir að úrskurður gekk um að búið sé tekið til
                               gjaldþrotaskipta.
  115. gr. Við framsal eða önnur aðilaskipti að kröfu fylgja réttindi á hendur
                          þrotabúi skv. 109.114. gr.
  Nú greiðir samskuldari þrotabús kröfu, og fer þá um framkröfu hans á hendur
   þrotabúinu með sama hætti og kröfuna sem var greidd, en þó rýrir það ekki
          sjálfstæð tryggingarréttindi sem samskuldarinn kann að eiga.

                XVIII. kafli. Meðferð krafna á hendur þrotabúi.
    116. gr. Dómsmál verður ekki höfðað í héraði gegn þrotabúi nema mælt sé
sérstaklega fyrir um heimild til þess í lögum eða um opinbert mál sé að ræða og
 krafist sé refsiviðurlaga sem má ákveða á hendur þrotabúi. Má þá höfða málið í
                     því umdæmi þar sem skiptin fara fram.
Halda má máli til dóms ef það hefur verið höfðað á hendur þrotamanninum og dómur
       ekki gengið í því áður en úrskurður gekk um að búið væri tekið til
  gjaldþrotaskipta, enda tilkynni stefnandi þess skiptastjóra um það. Tekur þá
  þrotabúið við aðild málsins ef þær skyldur, sem málið varða, falla á það, en
ella má halda því til dóms á hendur þrotamanninum ef um einstakling er að ræða.
  Ef mál sem má halda til dóms á hendur þrotabúinu hefur verið dómtekið vegna
   útivistar þrotamannsins eftir uppkvaðningu úrskurðar um töku bús hans til
gjaldþrotaskipta má þrotabúið krefjast endurupptöku þess eftir reglum um lögmæt
                                    forföll.
Kröfu um aðför, kyrrsetningu, lögbann eða löggeymslu verður ekki komið fram gegn
                                   þrotabúi.
   Kröfu um nauðungarsölu á eign þrotabús verður ekki komið fram á fyrstu sex
 mánuðum eftir uppkvaðningu úrskurðar um að búið sé tekið til gjaldþrotaskipta
   nema að kröfu eða með samþykki skiptastjóra. Eftir það getur sá sem hefur
heimild til að krefjast nauðungarsölu án frekari dóms, sáttar eða aðfarar komið
  henni fram á eign þrotabúsins ef krafa hans hefði verið komin í gjalddaga án
                          tillits til 1. mgr. 99. gr.
  117. gr. Sá sem vill halda uppi kröfu á hendur þrotabúi og getur ekki fylgt
         henni eftir skv. 116. gr. skal lýsa henni fyrir skiptastjóra.
Kröfulýsing skal vera skrifleg og tekið fram í hvers þágu hún sé gerð, svo ekki
verði um villst. Í henni skulu kröfur tilteknar svo skýrt sem verða má, svo sem
   fjárhæð kröfu og vaxta í krónum og hverrar stöðu sé krafist að hún njóti í
skuldaröð, eða um afhendingu tiltekins hlutar, ákvörðun á tilgreindum réttindum
  á hendur þrotabúinu, lausn undan tiltekinni skyldu við það, skyldu þess til
 ákveðinnar athafnar eða til að láta af henni, greiðslu kostnaðar af innheimtu
 kröfunnar eða gæslu hagsmuna af henni o.s.frv. Í kröfulýsingu skal enn fremur
greina þær málsástæður sem kröfuhafi byggir rétt sinn á hendur þrotabúinu á, svo
               og önnur atvik sem þarf að greina samhengis vegna.
         Þau gögn skulu fylgja kröfulýsingu sem kröfur eru studdar við.
   Skiptastjóri skal staðfesta móttöku kröfulýsingar ef eftir því er leitað.
Krafa lánardrottins um gjaldþrotaskipti, sem hefur verið tekin til greina, telst
nægileg lýsing kröfu á hendur þrotabúinu ef hún fullnægir ákvæðum 2. og 3. mgr.
 Kröfulýsingu fyrir skiptastjóra fylgja sömu áhrif og ef mál hefði verið höfðað
                 um kröfuna á þeirri stund sem hún berst honum.
  118. gr. Ef kröfu á hendur þrotabúi er ekki lýst fyrir skiptastjóra áður en
fresti lýkur skv. 2. mgr. 85. gr. og ekki er unnt að fylgja henni fram gagnvart
          því skv. 116. gr., þá fellur hún niður gagnvart búinu nema:
       1. kröfunni sé lýst áður en boðað er til skiptafundar um frumvarp til
  úthlutunar úr búinu og samþykki fáist fyrir að krafan komist að hjá ¾ hlutum
  þeirra kröfuhafa sem færu á mis við greiðslu af þeim sökum, talið bæði eftir
               höfðatölu kröfuhafanna og fjárhæðum krafna þeirra,
   2. kröfuhafinn sé búsettur erlendis og hafi hvorki verið kunnugt né mátt vera
kunnugt um gjaldþrotaskiptin, enda sé kröfunni lýst án ástæðulausra tafa og áður
       en boðað er til skiptafundar um frumvarp til úthlutunar úr búinu,
   3. krafan sé höfð uppi til skuldajafnaðar við kröfu þrotabúsins að fullnægðum
                              skilyrðum 100. gr.,
                       4. um kröfu sé að ræða skv. 109. gr.,
    5. um kröfu sé að ræða skv. 1.3. tölul. 110. gr. eða hún hafi annars fyrst
orðið til eftir uppkvaðningu úrskurðar um að búið sé tekið til gjaldþrotaskipta
 og henni er lýst án ástæðulausra tafa og áður en boðað er til skiptafundar um
                       frumvarp til úthlutunar úr búinu,
   6. um kröfu sé að ræða sem hefur raknað við vegna riftunar, sbr. 143. gr., og
   henni er lýst án ástæðulausra tafa og áður en boðað er til skiptafundar um
                       frumvarp til úthlutunar úr búinu.
 119. gr. Þegar kröfulýsingarfresti er lokið skal skiptastjóri tafarlaust gera
  skrá um þær kröfur sem hafa komið fram, þar sem hann lætur í ljós sjálfstæða
 afstöðu sína til þess hvort og þá hvernig hann telji að viðurkenna eigi hverja
kröfu um sig. Í skránni skal getið hvers efnis kröfurnar séu, fjárhæða þeirra og
umkrafinnar stöðu í skuldaröð, ef því er að skipta. Skiptastjóra er þó óskylt að
  taka afstöðu til kröfu ef telja má fullvíst að ekki geti komið til greiðslu
                       hennar að neinu leyti við skiptin.
 Ef skiptastjóri fellst ekki á að viðurkenna kröfu að öllu leyti, eins og henni
hefur verið lýst, skal hann tilkynna hlutaðeigandi kröfuhafa um afstöðu sína til
  hennar með minnst viku fyrirvara áður en skiptafundur verður haldinn til að
fjalla um skrá um lýstar kröfur. Tilkynningin skal send með sannanlegum hætti og
tekið skýrlega fram í henni hverjar afleiðingar það hafi ef afstöðu skiptastjóra
verður ekki mótmælt á skiptafundinum, sbr. 3. mgr. 120. gr. Í stað tilkynningar
  getur skiptastjóri þó sent hlutaðeiganda eintak kröfuskrár, enda komi þá þar
                fram það sem ella hefði verið í tilkynningunni.
 Skiptastjóri skal láta eintak kröfuskrár liggja fyrir á starfsstofu sinni í að
 minnsta kosti viku fyrir skiptafund til sýnis fyrir þá sem þangað koma og hafa
lýst kröfu í þrotabúið. Þá ber skiptastjóra að láta þeim í té eintak kröfuskrár
sem hafa lýst kröfu á hendur þrotabúinu og leita eftir því, en honum er heimilt
að krefjast greiðslu til búsins fyrir kostnaði af gerð eintaksins. Þrotamaðurinn
 eða forráðamaður félags eða stofnunar, sem er til gjaldþrotaskipta, skal eiga
  sama aðgang að kröfuskrá, en aðrir ekki nema skiptastjóri telji sýnt að þeir
                    eigi lögvarinna hagsmuna að gæta af því.
 120. gr. Kröfuhafi, sem vill ekki una afstöðu skiptastjóra til viðurkenningar
 kröfu sinnar á hendur þrotabúinu, skal lýsa yfir mótmælum sínum á skiptafundi,
    sem er haldinn til að fjalla um skrá um lýstar kröfur, eða tilkynna það
  skiptastjóra með bréfi sem berst honum ekki síðar en á þeim fundi. Með sama
hætti er kröfuhafa rétt að mótmæla afstöðu skiptastjóra til viðurkenningar kröfu
   sem annar kröfuhafi hefur gert hafi niðurstaða um hana áhrif við skiptin á
                     hagsmuni þess sem hefur uppi mótmælin.
 Skiptastjórinn leggur fyrir kröfuskrá og kröfulýsingar á skiptafundinum ásamt
mótmælum sem kunna að hafa borist skv. 1. mgr. Þar skal hann eftir föngum veita
  fundarmönnum þær skýringar sem þeir æskja um efni einstakra krafna, ástæður
fyrir afstöðu sinni til viðurkenningar þeirra og framkomin mótmæli gegn þeim, en
 um rétt til fundarsóknar skal farið eftir ákvæðum 125. gr. Komi fram mótmæli á
fundinum gegn afstöðu skiptastjóra til viðurkenningar kröfu og þeir eru staddir
þar báðir eða allir sem hafa mótmælt og mótmæli beinast eftir atvikum gegn, skal
 skiptastjóri reyna að jafna ágreininginn, en annars skal hann boða þá sem eiga
 hlut að máli sem fyrst til sérstaks fundar í því skyni. Verði ágreiningur ekki
 leystur með þeim hætti skal skiptastjóri beina málefninu til héraðsdóms eftir
                                    171. gr.
 Að því leyti sem mótmæli koma ekki fram skv. 1. mgr. gegn afstöðu skiptastjóra
    til viðurkenningar kröfu telst afstaðan endanlega samþykkt við skiptin.
121. gr. Ef kröfu er lýst eftir að kröfulýsingarfresti er lokið, en ekki er víst
 að hún sé fallin niður fyrir þær sakir, skal skiptastjóri svo fljótt sem verða
má taka afstöðu til þess hvort og þá hvernig hann telji eiga að viðurkenna hana.
    Hann skal síðan boða til skiptafundar til að fjalla um afstöðu sína til
 kröfunnar. Um rétt til mótmæla gegn afstöðu skiptastjóra, meðferð mótmæla sem
kunna að koma fram og þýðingu þess að engum mótmælum sé hreyft gilda ákvæði 120.
                                      gr.

              XIX. kafli. Bústjórn og ráðstöfun hagsmuna þrotabús.
    122. gr. Meðan á gjaldþrotaskiptum stendur fer skiptastjóri með forræði
þrotabúsins og er einn bær um að ráðstafa hagsmunum og svara fyrir skyldur þess,
sbr. þó 130. gr. Hann kemur fram af hálfu búsins fyrir dómi og gerir samninga og
                         aðra löggerninga í nafni þess.
  Skiptastjóri skal einkum gæta þess í störfum sínum að skiptum verði lokið án
 ástæðulauss dráttar, að allar eignir og öll réttindi þrotabúsins komi fram og
   verði ráðstafað á sem hagkvæmastan hátt, að kröfur þess og innstæður verði
 heimtar inn, að engin þau réttindi þess fari forgörðum sem geta haft verðgildi
 og gripið verði til þeirra aðgerða sem verða annars taldar nauðsynlegar til að
    varna tjóni. Hann skal og gæta þess að peningaeign þrotabúsins beri sem
 hagkvæmasta vexti á reikningi við banka eða sparisjóð með tilliti til þess um
           hve langan tíma megi ætla að hann hafi hana undir höndum.
123. gr. Skiptastjóri skal, svo fljótt sem tök eru á eftir skipun sína, hefjast
  handa um ráðstöfun á þeim eignum og réttindum sem telja má sýnt að tilheyri
  þrotabúinu, enda þyki honum ekki hagkvæmara fyrir hagsmuni þess að ráðstöfun
  verði frestað um sinn. Ef þrotamaðurinn leitar nauðasamnings skv. XXI. kafla
 skal skiptastjóri þó ekki ráðstafa eignum eða réttindum þannig að fari í bága
   við þær umleitanir nema hann telji það nauðsynlegt til að varna tjóni eða
   verulegum kostnaði eða sá fjöldi lánardrottna greiði atkvæði gegn frestun
  ráðstafana á skiptafundi sem mundi nægja til að nauðasamningsumleitanir bæru
ekki árangur. Skiptastjóri skal heldur ekki ráðstafa eignum eða réttindum frekar
 en þörf krefur eða nauðsynlegt er til að varna tjóni eða verulegum kostnaði ef
    hann telur sennilegt að skiptunum kunni að ljúka eftir 2. mgr. 154. gr.
 Ef eign er í vörslum þrotabúsins og óvissa er um réttindi yfir henni eða vitað
er að hún tilheyri því ekki, en enginn gefur sig fram innan kröfulýsingarfrests
til að krefjast hennar, má skiptastjóri ráðstafa henni að undangenginni birtingu
áskorunar í Lögbirtingablaði til eigandans um að gefa sig fram. Ef eignin liggur
         undir skemmdum eða meiri kostnaður væri af varðveislu hennar á
   kröfulýsingarfresti en ætla má að andvirði hennar nemi má skiptastjóri þó
     ráðstafa henni á kröfulýsingarfresti að undangenginni áskorun samkvæmt
áðursögðu. Fé sem fæst fyrir slíka eign rennur til þrotabúsins ef enginn kallar
                                   eftir því.
Nú stendur ekki svo á sem í 2. mgr. segir, skiptastjóri selur eða ráðstafar eign
 eða réttindum sem þriðji maður var með réttu eigandi að og skiptastjóri vissi
eða mátti vita um rétt hans, og getur þá þriðji maður krafið þrotabúið um bætur
 ef hann fær ekki tjón sitt bætt með kröfu skv. 2. mgr. 109. gr. Slík bótakrafa
 nýtur stöðu skv. 3. tölul. 110. gr. Hafi sala eða ráðstöfun átt sér stað eftir
 lok kröfulýsingarfrests og þriðji maður hefur ekki lýst tilkalli sínu áður en
hún fór fram getur hann ekki haft uppi kröfu á hendur kaupanda sem hvorki vissi
                        né mátti vita um réttindi hans.
     124. gr. Skiptastjóri tekur ákvarðanir um hvernig eignum og réttindum
þrotabúsins verði ráðstafað, þar á meðal hvernig og hverjum þær verði seldar og
gegn hverju verði, sbr. þó 129. gr., og hvort kröfu verði haldið uppi, mál verði
                      höfðað um hana eða hún gefin eftir.
  Skiptastjóri heldur skiptafundi eftir því sem honum þykir henta til að kynna
 ráðstafanir sem hann hefur gert, leita eftir atvikum tillagna eða ákvarðana um
 ráðstafanir sem eru enn ógerðar og gefa kost á að slíkar tillögur verði settar
fram. Skiptastjóra er þó skylt að taka þessi málefni á dagskrá á skiptafundi sem
er haldinn til að fjalla um skrá um lýstar kröfur og honum er jafnframt skylt að
  boða til skiptafundar í þessu skyni ef þess er krafist skriflega af þeim sem
 færu að minnsta kosti með fimmtung atkvæða á fundinum. Ákvarðanir skiptafundar
um ráðstafanir, sem eru enn ógerðar, binda skiptastjóra samkvæmt því sem segir í
                                    127. gr.
 Þótt skiptastjóri boði ekki til skiptafundar um einstakar ráðstafanir sínar er
 honum rétt að ráðfæra sig áður en þær verða gerðar við kröfuhafa sem þær varða
           sérstaklega eða hafa annars hagsmuni umfram aðra af þeim.
125. gr. Kröfuhafi á rétt á að sækja skiptafundi ef hann hefur lýst kröfu sinni
         fyrir skiptastjóra og henni hefur ekki endanlega verið hafnað.
    Skiptastjóri getur heimilað öðrum fundarsókn, þar á meðal þrotamanni eða
 forráðamanni félags eða stofnunar sem er til gjaldþrotaskipta, ef fundarefnið
   varðar hagsmuni þeirra, vera þeirra á fundinum gæti orðið til hagræðis eða
    enginn sem á rétt til fundarsóknar hreyfir athugasemdum við að þeir séu
viðstaddir. Slíkir menn njóta ekki málfrelsis eða tillöguréttar á fundinum nema
                     að því leyti sem skiptastjóri ákveður.
 126. gr. Að því leyti sem þarf að ákveða atkvæði á skiptafundum ráðast þau af
fjárhæðum krafna þeirra sem eiga rétt til fundarsóknar skv. 1. mgr. 125. gr. og
   hafa lýst kröfum um peningagreiðslu. Ef skiptastjóri hefur ekki enn tekið
   afstöðu til viðurkenningar kröfu eða hún er tryggð að hluta, ógjaldfallin,
  umdeild eða skilyrt, skal skiptastjóri ákveða henni atkvæði til bráðabirgða.
 Ef skiptastjóri telur ljóst að krafa fáist greidd að fullu eða að engu greidd
hvernig sem atkvæðagreiðsla kynni að fara á skiptafundi nýtur lánardrottinn ekki
                      atkvæðisréttar á grundvelli hennar.
Séu atkvæði greidd um málefni sem varða sérstaka hagsmuni einstaks lánardrottins
                    skulu atkvæði hlutaðeiganda falla niður.
  127. gr. Skiptafundur er ályktunarfær ef hann er sóttur af þeim sem fara með
                     minnst þriðjung atkvæða skv. 126. gr.
    Skiptastjóri er bundinn af ákvörðun ályktunarfærs skiptafundar ef allir
fundarmenn hafa verið á einu máli. Telji skiptastjóri slíka ákvörðun þó andstæða
  lögum, óheiðarlega, óframkvæmanlega eða bersýnilega fara í bága við hagsmuni
 lánardrottna sem sóttu ekki fundinn eða geta enn gefið sig fram má hann virða
ákvörðunina að vettugi og annaðhvort leggja málefnið fyrir nýjan skiptafund eða
                          ráða því sjálfur til lykta.
Greini fundarmenn á um ákvörðun á ályktunarfærum skiptafundi er skiptastjóra að
 öðru jöfnu rétt að fylgja ályktun meiri hlutans. Það skal þó ekki gert ef efni
eru til að víkja frá henni vegna þeirra atvika sem eru talin í 2. mgr. eða ætla
 má að meirahlutavaldi sé misbeitt minni hlutanum til tjóns. Telji skiptastjóri
ekki fært að fara að ályktun meiri hlutans getur hann lagt málefnið fyrir nýjan
                  skiptafund eða ráðið því sjálfur til lykta.
Falli atkvæði jöfn á ályktunarfærum skiptafundi skal skiptastjóri ráða málefninu
  til lykta á þann veg sem hann telur best eiga við, nema hann kjósi fremur að
                          boða til nýs fundar um það.
 128. gr. Skiptastjóri skal kynna ákvarðanir sínar um fundarefni skv. 127. gr.
jafnharðan á skiptafundum nema hann telji nauðsynlegt að fresta ákvörðun til nýs
                                    fundar.
Mæti ekki lánardrottinn til skiptafundar sem hann hefur verið boðaður til glatar
hann rétti til að hafa uppi mótmæli eða kröfur vegna ákvarðana og ráðstafana sem
                       hafa verið teknar þar eða kynntar.
 Lánardrottinn sem á atkvæði um málefni búsins og telur ákvörðun eða ráðstöfun
 skiptastjóra ólögmæta getur mótmælt henni þegar á þeim fundi sem hún er kynnt,
 en ella á næsta fundi sem hann er boðaður til hafi hann ekki glatað rétti til
þess skv. 2. mgr. Komi slík mótmæli fram skal skiptastjóri leitast við að jafna
ágreininginn, en takist það ekki skal hann beina málefninu til héraðsdóms eftir
171. gr. Meðan ágreiningur hefur ekki verið leiddur til lykta skulu ekki gerðar
 frekari ráðstafanir um málefnið nema nauðsynlegt sé til að réttindi eða munir
                     fari ekki forgörðum eða rýrni að mun.
  129. gr. Ef ráðstafa á eign þrotabúsins sem er bundin veðréttindum eða öðrum
tryggingarréttindum og skiptastjóri telur að hún verði ekki seld gegn því verði
 að allir hlutaðeigendur fái fullnustu krafna sinna skal hann boða þá sem eiga
  réttindi yfir eigninni til veðhafafundar. Um boðun og önnur atriði varðandi
framkvæmd veðhafafundar skal farið eftir sömu reglum og gilda um skiptafundi að
því leyti sem ekki er mælt hér á annan veg, en atkvæði verða þar ekki greidd svo
                         bindandi sé fyrir minni hluta.
  Skiptastjóri skal kynna ráðagerðir sínar um ráðstöfun veðbundinnar eignar á
veðhafafundi. Hann skal leita þar heimildar fundarmanna til að ráðstafa eigninni
 með þeim áhrifum að þeir fundarmenn, sem kunna að fara á mis við fullnustu af
 söluverði eignarinnar, glati þeim tryggingarréttindum sem þeir kunna að njóta.
  Ef eigninni er ekki ráðstafað með nauðungarsölu og skiptastjóra berst boð í
hana, sem hann telur viðunandi en nægir þó ekki til að fullnægja réttindum allra
 hlutaðeigenda, skal hann boða þá sem færu á mis við fullnustu á ný til fundar,
   enda hafi þeir ekki áður veitt heimild skv. 2. mgr. Í fundarboði skal koma
  skýrlega fram hvert verð sé boðið í eignina og mat skiptastjóra á því hversu
  langt það muni hrökkva til að fullnægja kröfum þeirra sem eiga réttindi yfir
                                     henni.
Á veðhafafundi skv. 3. mgr. skal skiptastjóri gefa þeim fundarmönnum, sem færu á
mis við fullnustu ef boði væri tekið, kost á að ganga inn í boðið eða gera hærra
boð. Ef fleiri slíkir fundarmenn en einn lýsa yfir vilja á fundinum til að ganga
inn í boð og sammæli verða ekki um annað skal þeim gefinn kostur á að gera hærra
boð. Skiptastjóri skal ákveða á fundinum hverju boði verði tekið nema hann telji
           efni til að fresta ákvörðun eða leita frekari boða í hana.
   Þegar skiptastjóri ráðstafar eign skv. 4. mgr. falla sjálfkrafa niður þau
tryggingarréttindi yfir eigninni sem fást ekki fullnægt af söluverði hennar. Að
kröfu skiptastjóra skulu slík réttindi afmáð ef þeim hefur verið þinglýst, enda
leggi hann fyrir fundargerðir, fundarboð og önnur gögn því til staðfestingar að
                        skilyrðum fyrir því sé fullnægt.
 Veðhafi eða annar sá sem á réttindi yfir eign, sem er farið með eftir ákvæðum
þessarar greinar, getur haft uppi mótmæli vegna meðferðar hennar með þeim hætti
                          sem segir í 3. mgr. 128. gr.
130. gr. Ákveði skiptastjóri að halda ekki uppi hagsmunum sem þrotabúið kann að
  njóta eða geta notið hvort sem það er gert samkvæmt ályktun skiptafundar eða
  ekki getur lánardrottinn, sem hefur lýst kröfu á hendur búinu sem hefur ekki
þegar verið hafnað, gert það í eigin nafni til hagsbóta búinu hafi skiptastjóri
ekki þegar skuldbundið það á annan veg. Sá sem vill gera slíkt skal tilkynna það
 skiptastjóra tafarlaust og bera sjálfur kostnað og áhættu af aðgerðum sínum en
 hann getur krafið þrotabúið um endurgreiðslu kostnaðar að því leyti sem búinu
                             áskotnast fé af þeim.
Grípi enginn lánardrottinn til aðgerða skv. 1. mgr. má þrotamaðurinn gera það ef
                           um einstakling er að ræða.
 Hafi lánardrottinn eða þrotamaðurinn tekið að sér hagsmuni þrotabúsins skv. 1.
eða 2. mgr. getur skiptastjóri hvenær sem er tekið við þeim á ný, enda greiði þá
  þrotabúið hlutaðeiganda um leið þann kostnað sem hefur fallið til af þessum
                                     sökum.

                 XX. kafli. Riftun ráðstafana þrotamanns o.fl.
131. gr. Krefjast má riftunar á gjafagerningi ef gjöfin var afhent á síðustu sex
                            mánuðum fyrir frestdag.
 Krefjast má riftunar á gjafagerningi ef gjöfin var afhent sex til tólf mánuði
 fyrir frestdag nema leitt sé í ljós að þrotamaðurinn hafi þá verið gjaldfær og
 það þrátt fyrir afhendinguna. Þetta gildir einnig um gjafir til nákominna sem
      hafa verið afhentar sex til tuttugu og fjóra mánuði fyrir frestdag.
   Ekki verður krafist riftunar venjulegra tækifærisgjafa, svipaðra gjafa eða
 styrkveitinga ef gerningar sem þessir voru ekki kostnaðarsamari en svaraði til
                             aðstöðu þrotamannsins.
  132. gr. Ef þrotamaðurinn hefur afsalað sér arfi á síðustu sex mánuðum fyrir
 frestdag má krefjast riftunar á þeirri ráðstöfun. Hafi arfinum verið úthlutað
  áður en úrskurður gekk um að búið væri tekið til gjaldþrotaskipta skal beina
     kröfu að þeim sem hefur fengið arf eða aukinn arf vegna arfsafsalsins.
Krefjast má riftunar á arfsafsali sem hefur verið gefið sex til tuttugu og fjóra
   mánuði fyrir frestdag nema leitt sé í ljós að þrotamaðurinn hafi þá verið
                    gjaldfær og það þrátt fyrir arfsafsalið.
Hafi fjárslit farið fram milli þrotamannsins og maka hans eða sambýlismanns, og
hann hefur afsalað sér rétti við þau, má krefjast riftunar eftir reglum 1. og 2.
     mgr. á þeirri ráðstöfun að því leyti sem fyrrum maki þrotamannsins eða
   sambýlismaður hefur fengið meira í sinn hlut við fjárslitin en honum hefði
                                     borið.
 133. gr. Krefjast má riftunar á greiðslu á síðustu sex mánuðum fyrir frestdag
   frá þrotamanninum til nákominna á launum, öðru endurgjaldi fyrir vinnu eða
  eftirlaunum, ef greiðslan var bersýnilega hærri en sanngjarnt var miðað við
 vinnuna, tekjur af atvinnurekstrinum og önnur atvik. Aðeins verður rift að því
                leyti sem greiðslan var hærri en sanngjarnt var.
 Sama gildir um greiðslu sex til tuttugu og fjórum mánuðum fyrir frestdag nema
   leitt sé í ljós að þrotamaðurinn hafi þá verið gjaldfær og það þrátt fyrir
                                  greiðsluna.
  134. gr. Krefjast má riftunar á greiðslu skuldar á síðustu sex mánuðum fyrir
 frestdag ef greitt var með óvenjulegum greiðslueyri, fyrr en eðlilegt var eða
  greidd var fjárhæð sem hefur skert greiðslugetu þrotamannsins verulega, nema
                  greiðslan hafi virst venjuleg eftir atvikum.
 Krefjast má riftunar slíkrar greiðslu til nákominna sex til tuttugu og fjórum
   mánuðum fyrir frestdag nema leitt sé í ljós að þrotamaðurinn hafi þá verið
                    gjaldfær og það þrátt fyrir greiðsluna.
 135. gr. Ef þrotamaðurinn hefur greitt víxil eða tékka verður þeirri ráðstöfun
 ekki rift gagnvart þeim sem varð að taka við greiðslu til að halda víxil- eða
  tékkarétti á hendur öðrum nema þrotabúið sanni að ekki hafi verið unnt að fá
 greiðslu hjá þeim. Hins vegar ber þeim að greiða fjárhæðina sem að lokum hefði
beðið tjón ef þrotamaðurinn hefði ekki greitt, enda hefðu verið skilyrði til að
                   rifta ef þrotamaðurinn hefði greitt honum.
 136. gr. Ákvæði um riftun greiðslu gilda einnig um skuldajöfnuð ef ekki mætti
                           beita honum skv. 100. gr.
   137. gr. Krefjast má riftunar á veðrétti eða öðrum tryggingarréttindum sem
 kröfuhafi fékk á síðustu sex mánuðum fyrir frestdag en ekki um leið og stofnað
 var til skuldarinnar. Það sama á við ef slíkum réttindum er ekki þinglýst eða
  þau eru ekki tryggð á annan hátt gegn fullnustugerðum án ástæðulauss dráttar
eftir að skuldin varð til og ekki fyrr en á síðustu sex mánuðum fyrir frestdag.
  Krefjast má riftunar á veðrétti eða öðrum tryggingarréttindum sem hafa verið
sett til hagsbóta fyrir nákomna sex til tuttugu og fjórum mánuðum fyrir frestdag
og ákvæði 1. mgr. eiga að öðru leyti við, nema leitt sé í ljós að þrotamaðurinn
    hafi þá verið gjaldfær og það þrátt fyrir stofnun tryggingarréttindanna.
     138. gr. Kyrrsetning í eign þrotamannsins fellur sjálfkrafa niður við
 uppkvaðningu úrskurðar um töku bús hans til gjaldþrotaskipta ef eignin rennur
 til þrotabúsins. Eins fer um löggeymslu og fjárnám sem hefur verið gert í eign
    þrotamannsins á síðustu sex mánuðum fyrir frestdag ef eignin rennur til
                                  þrotabúsins.
  Sama gildir um löggeymslu og fjárnám sem hefur verið gert sex til tuttugu og
fjórum mánuðum fyrir frestdag að kröfu einhvers sem er nákominn þrotamanni, nema
 sá leiði í ljós með málsókn að þrotamaður hafi þá verið gjaldfær og það þrátt
                            fyrir fullnustugerðina.
 139. gr. Krefjast má riftunar á greiðslu skuldar ef greitt var eftir frestdag
      nema reglur XVII. kafla hefðu leitt til að skuldin hefði greiðst við
 gjaldþrotaskipti, nauðsynlegt hafi verið að greiða til að komast hjá tjóni eða
sá sem greiðslu naut hafi hvorki vitað né mátt vita að komið hafi fram beiðni um
   heimild til greiðslustöðvunar eða til að leita nauðasamnings eða krafa um
                               gjaldþrotaskipti.
  Krefjast má riftunar annarra ráðstafana sem hafa verið gerðar eftir frestdag
  nema ráðstöfunin hafi verið nauðsynleg í þágu atvinnurekstrar þrotamannsins,
eðlileg af tilliti til sameiginlegra hagsmuna lánardrottna eða til að fullnægja
    daglegum þörfum. Ekki verður rift gagnvart þeim sem mátti líta svo á að
 ráðstöfunin hafi verið þess eðlis sem á undan segir eða hvorki vissi né mátti
 vita um beiðni um heimild til greiðslustöðvunar eða til að leita nauðasamnings
                         eða kröfu um gjaldþrotaskipti.
     Ef aðstoðarmaður skuldarans við greiðslustöðvun eða umsjónarmaður með
nauðasamningsumleitunum hans hefur samþykkt greiðslu eða ráðstöfun, verður ekki
 rift nema samþykkið hafi bersýnilega verið gefið í andstöðu við heimildir laga
                            þessara til ráðstafana.
140. gr. Ef það er skilyrði riftunar að ráðstöfun eða fullnustugerð fari fram á
       tilteknum tíma telst það skilyrði uppfyllt ef þinglýsing eða önnur
 tryggingarráðstöfun, sem er nauðsynleg til að hindra að betri réttur fáist með
                 fullnustugerð, fer fram á þeim tiltekna tíma.
141. gr. Krefjast má riftunar ráðstafana sem á ótilhlýðilegan hátt eru kröfuhafa
  til hagsbóta á kostnað annarra, leiða til þess að eignir þrotamannsins verði
ekki til reiðu til fullnustu kröfuhöfum eða leiða til skuldaaukningar kröfuhöfum
til tjóns, ef þrotamaðurinn var ógjaldfær eða varð það vegna ráðstöfunarinnar og
 sá sem hafði hag af henni vissi eða mátti vita um ógjaldfærni þrotamannsins og
       þær aðstæður sem leiddu til þess að ráðstöfunin væri ótilhlýðileg.
 142. gr. Ef riftun fer fram með stoð í 131.138. gr. skal sá sem hafði hag af
riftanlegri ráðstöfun eða fullnustugerð greiða þrotabúinu fé sem svarar til þess
sem greiðsla þrotamannsins hefur orðið honum að notum, þó ekki hærri fjárhæð en
sem nemur tjóni þrotabúsins. Hafi hann fengið peninga greidda eða hafi greiðsla
   þrotamannsins verið seld og greiðsla fengist fyrir hana í peningum skiptir
  notkun peninganna engu um kröfu þrotabúsins. Ef ljóst er að viðsemjanda var
     kunnugt um riftanleika ráðstöfunarinnar skal þó dæma hann til greiðslu
                                   tjónsbóta.
     Hagnað sem fæst eftir að riftunarmál er höfðað skal greiða þrotabúinu.
 Ef riftun fer fram skv. 139. eða 141. gr. skal sá sem hafði hag af riftanlegri
                 ráðstöfun greiða bætur eftir almennum reglum.
143. gr. Þeim sem er gert að sæta riftun og greiða þrotabúi fé skv. 142. gr. eða
 öðrum ákvæðum þessara laga eða afhenda þrotabúinu verðmæti skv. 144. gr. skal
skylt að inna sína greiðslu af hendi til þrotabúsins án tillits til þess hvenær
úthlutun fari fram úr búinu. Honum skal heimilt að koma að upphaflegri fjárkröfu
sinni á hendur þrotabúinu og njóta jafnrar stöðu við aðra lánardrottna sem hafa
                              jafnréttháar kröfur.
144. gr. Ef annar hvor aðila krefst skal skila greiðslum í þeim mæli sem þær eru
   enn til, enda verði það gert án óhæfilegrar rýrnunar verðmæta. Jafna skal
               greiðslur eftir því sem þarf með peningagreiðslum.
  145. gr. Ef sérstaklega stendur á má lækka eða fella niður kröfu á þann sem
 hafði hag af ráðstöfun eða fullnustugerð ef greiðsla kröfunnar væri svo miklum
  erfiðleikum bundin að ósanngjarnt megi teljast og önnur atvik leiða til þess
                                     sama.
  146. gr. Ef sá sem fékk verðmæti hefur framselt þau þriðja manni á þrotabúið
 kröfu á þriðja mann eftir reglum 142.145. gr. ef hann vissi eða mátti vita um
                   þær aðstæður sem riftunarkrafan byggist á.
Ef þriðji maður er nákominn þrotamanni á þrotabúið kröfu á hann í þeim mæli sem
greinir í 1. og 2. mgr. 142. gr. og 143. gr., sbr. 144. og 145. gr., þó að hann
                            hafi verið í góðri trú.
147. gr. Ef þriðji maður hefur sett tryggingu eða gengið í ábyrgð fyrir skuldum
  þrotamanns en losnað frá skuldbindingu sinni vegna riftanlegrar greiðslu eða
 fullnustugerðar á þrotabúið kröfu á þriðja mann eftir reglunum í 142. og 143.
  gr., sbr. 145. gr., ef þriðji maður vissi eða mátti vita um aðstæðurnar sem
 riftunarkrafa byggist á þegar hann losnaði frá skuldbindingu sinni. Þrotabúið
           getur krafist veðtryggingar á ný ef unnt er að setja hana.
 Ef þriðji maður er nákominn þrotamanni á þrotabúið kröfu á hann skv. 1. og 2.
  mgr. 142. gr. og 143. gr., sbr. 145. gr., þó að hann hafi verið í góðri trú.
Ákvæði 1. og 2. mgr. koma ekki í veg fyrir riftun gagnvart þriðja manni eftir 2.
                  mgr. 134. gr., 2. mgr. 139. gr. eða 141. gr.
148. gr. Ef höfða þarf dómsmál til að koma fram riftun skal það gert áður en sex
mánuðir eru liðnir frá því skiptastjóri átti þess kost að gera riftunarkröfuna.
  Frestur þessi byrjar þó aldrei að líða fyrr en við lok kröfulýsingarfrests.
Frestur skv. 1. mgr. gildir ekki um mótmæli gegn kröfu sem er lýst í þrotabúið.

                XXI. kafli. Nauðasamningar við gjaldþrotaskipti.
149. gr. Frá því úrskurður er kveðinn upp um að bú sé tekið til gjaldþrotaskipta
 og þar til frumvarp er gert til úthlutunar úr búinu getur þrotamaðurinn leitað
nauðasamnings í því skyni að gjaldþrotaskiptum ljúki með því að samningur komist
                                       á.
 Ákvæði 3. þáttar gilda um nauðasamning, sem þrotamaðurinn leitar skv. 1. mgr.,
 með þeim frávikum sem mælt er fyrir um í þessum kafla eða leiða af eðli máls.
 Skiptastjóri gegnir þeim störfum sem umsjónarmaður með nauðasamningsumleitunum
 gegnir að öðrum kosti. Skiptastjóri fer eftir sem áður með forræði á málefnum
        þrotabúsins eftir almennum reglum þótt nauðasamnings sé leitað.
Að því leyti sem reglur 3. þáttar miða tiltekin áhrif við þann dag sem úrskurður
gengur um heimild til að leita nauðasamnings skal varðandi nauðasamning skv. 1.
    mgr. miða þau við þann dag sem úrskurður gekk um að búið væri tekið til
                               gjaldþrotaskipta.
     150. gr. Ef þrotamaðurinn vill leita nauðasamnings skal hann tilkynna
   skiptastjóra það skriflega. Í tilkynningunni skal greint frá því á hverjum
forsendum samningsboðið sé reist og hvernig þrotamaðurinn rökstyðji að hann muni
 geta staðið við það. Þar skulu enn fremur koma fram þær skýringar við frumvarp
                 að nauðasamningi sem þrotamaðurinn telur þörf.
Með tilkynningu skv. 1. mgr. skulu fylgja frumvarp að nauðasamningi sem er gert
    eftir fyrirmælum 36. gr. og skriflegar yfirlýsingar frá að minnsta kosti
fjórðungi þeirra sem ættu atkvæðisrétt um nauðasamninginn, bæði eftir höfðatölu
  þeirra og kröfufjárhæðum, um að þeir mæli með nauðasamningi eftir frumvarpi
                                 þrotamannsins.
Skiptastjóri skal ákveða svo fljótt sem verða má hvort frumvarp þrotamannsins að
   nauðasamningi verði borið undir atkvæði. Það skal ekki gert ef einhver þau
atvik, sem eru talin í 1. mgr. 38. gr. og hefðu valdið synjun um heimild til að
 leita nauðasamnings án gjaldþrotaskipta, eru fyrir hendi að mati skiptastjóra.
Ef skiptastjóri neitar að bera frumvarpið undir atkvæði og þrotamaðurinn fellir
    sig ekki við þá neitun skal skiptastjóri leita úrlausnar héraðsdómara um
                        málefnið eftir ákvæðum 171. gr.
    151. gr. Nú ákveður skiptastjóri að bera megi frumvarp þrotamannsins að
  nauðasamningi undir atkvæði og boðar hann þá til sérstaks skiptafundar í því
 skyni með auglýsingu sem hann fær birta í Lögbirtingablaði með minnst tveggja
vikna fyrirvara, þar sem tekið skal fram að frumvarp þrotamannsins og skrá skv.
      2. mgr. munu liggja frammi til sýnis fyrir lánardrottna á starfsstöð
 skiptastjórans síðustu tvær vikurnar fyrir fundinn. Slíkur fundur skal þó ekki
 haldinn fyrr en að afstöðnum skiptafundi þar sem fjallað er um skrá um lýstar
                              kröfur í þrotabúið.
    Skiptastjóri skal gera skrá um atkvæðisrétt um frumvarp þrotamannsins að
   nauðasamningi. Í skránni skulu aðeins greindar þær kröfur sem hafa hlotið
      viðurkenningu við gjaldþrotaskiptin og atkvæðisréttur fylgir að mati
    skiptastjóra, en tiltekið skal hver atkvæði fylgi hverri kröfu, bæði að
      höfðatölu og eftir kröfufjárhæð. Skiptastjóri þarf ekki að tilkynna
 lánardrottnum um hvort eða hvernig kröfur þeirra séu taldar í skránni nema að
   því leyti sem hann telur að viðurkenndri samningskröfu fylgi ekki atkvæði.
     152. gr. Á skiptafundi sem haldinn er til atkvæðagreiðslu um frumvarp
  þrotamannsins að nauðasamningi skal skiptastjóri lýsa eftir athugasemdum um
 ákvörðun atkvæðisréttar í skrá sinni skv. 2. mgr. 151. gr., þar á meðal hvort
 einhver lánardrottinn telji sig eiga atkvæðisrétt sem ekki er getið í skránni.
  Þeim atriðum verður ekki mótmælt í skrá skiptastjórans sem byggja á því sem
   þegar er útkljáð við gjaldþrotaskiptin, sbr. 3. mgr. 120. gr. Nýjum kröfum
verður heldur ekki komið fram nema að því leyti sem þeim verður um leið komið að
                      við gjaldþrotaskiptin skv. 118. gr.
Um atkvæðafjölda til samþykkis á frumvarpi að nauðasamningi og atkvæðagreiðsluna
       um það gilda ákvæði 49.52. gr., að öðru leyti en því að ef úrslit
 atkvæðagreiðslu geta ráðist af ágreiningsatkvæði skal skiptastjóri fá leyst úr
    ágreiningnum eftir ákvæðum 2. mgr. 120. gr. Frestast þá að fá niðurstöðu
           atkvæðagreiðslu þar til úrlausn er fengin um ágreininginn.
   153. gr. Ekki er skylt að tilkynna eða auglýsa það sérstaklega ef frumvarp
þrotamannsins hefur ekki hlotið samþykki nægilegs fjölda atkvæðismanna eða kröfu
                 hans um staðfestingu nauðasamnings er hafnað.
Hafi frumvarpið hlotið samþykki skal farið svo að um staðfestingu nauðasamnings
  sem segir í IX. kafla eftir því sem átt getur við. Þó er það skilyrði fyrir
   staðfestingu nauðasamnings að kröfur skv. 109.112. gr. séu áður greiddar,
fullnægjandi trygging sé sett fyrir greiðslu þeirra eða hlutaðeigendur samþykki
skriflega að nauðasamningur verði staðfestur án þess. Ef krafa þrotamannsins um
staðfestingu nauðasamnings er tekin til greina skal skiptastjóri auglýsa þau lok
                     gjaldþrotaskipta skv. 2. mgr. 162. gr.

                 XXII. kafli. Úthlutun og lok gjaldþrotaskipta.
 154. gr. Gjaldþrotaskiptum skal þegar lokið ef nauðasamningur kemst á samkvæmt
                             fyrirmælum XXI. kafla.
         Eins skal skiptum lokið ef þrotamaðurinn leggur fram eftir lok
 kröfulýsingarfrests yfirlýsingar allra þeirra sem hafa lýst kröfum um að þeir
       afturkalli þær eða þrotamaðurinn sannar að þær séu fallnar niður.
Ef skiptum lýkur skv. 1. eða 2. mgr. skal skiptastjóri afhenda þrotamanninum þær
 eignir þrotabúsins sem hann hefur undir höndum, enda sé kostnaður af skiptunum
  áður greiddur. Skiptastjóri skal gera skriflegt yfirlit um þær greiðslur sem
      hann hefur tekið við og innt af hendi vegna þrotabúsins og láta það
                  þrotamanninum í té ef hann leitar eftir því.
      Ef ágreiningur rís um heimild til að ljúka skiptum skv. 2. mgr. skal
           skiptastjóri beina málefninu til héraðsdóms eftir 171. gr.
  155. gr. Ef fram kemur eftir lok kröfulýsingarfrests að þrotabúið eigi ekki
 eignir umfram það sem þarf til að efna kröfur skv. 109. gr. og 1. og 2. tölul.
    110. gr. skal skiptum lokið, eftir atvikum með greiðslu þeirra krafna, á
     skiptafundi sem er haldinn til að fjalla um skrá um lýstar kröfur eða
     skiptafundi sem skiptastjóri boðar síðar til sérstaklega í því skyni.
Skiptastjóri getur þó ákveðið að skiptum verði fram haldið þótt þannig standi á
 ef hann telur að þrotabúið geti unnið til frekari réttinda með málshöfðun eða
    öðrum aðgerðum og sá sem ber ábyrgð á greiðslu skiptakostnaðar eða annar
 lánardrottinn í hans stað lýsir sig reiðubúinn til að bera kostnað af frekari
          aðgerðum og leggur eftir atvikum fram tryggingu fyrir honum.
  Ef skiptastjóri ákveður að ljúka skiptum skv. 1. mgr. skal hann kynna það á
 skiptafundi og leggja þar fyrir yfirlit um þær greiðslur sem hann hefur tekið
     við og innt af hendi vegna þrotabúsins. Ef ágreiningur rís um ákvörðun
      skiptastjóra skal hann beina málefninu til héraðsdóms eftir 171. gr.
156. gr. Ef skiptum er ekki lokið skv. 154. eða 155. gr. skal skiptastjóri, svo
 fljótt sem unnt er, efna þær kröfur á hendur þrotabúinu sem hafa þegar hlotið
viðurkenningu og fást efndar að fullu eftir stöðu sinni í skuldaröð. Þetta skal
þó ekki gert nema fé sé jafnframt tekið frá til fullrar greiðslu á skilyrtum eða
 umdeildum kröfum sem gætu notið sömu eða hærri stöðu í skuldaröð, en greiðsla
þeirra skal þá eftir atvikum innt af hendi um leið og skilyrði er komið fram eða
                       ágreiningur er til lykta leiddur.
 Að loknum greiðslum skv. 1. mgr. má skiptastjóri greiða öllum þeim sem næstir
koma í skuldaröð upp í væntanlega úthlutun til þeirra, en þess skal þá enn gætt
  að fé sé tekið frá fyrir skilyrtum eða umdeildum kröfum sem gætu notið sömu
                               stöðu í skuldaröð.
157. gr. Skiptastjóri getur ákveðið að ljúka skiptum þótt kröfu hafi verið lýst
 sem er háð ókomnu skilyrði eða dómsmál er rekið um ef fyrirséð þykir að nokkur
bið verði enn eftir málalokum. Fé skal tekið frá til að efna slíkar kröfur eftir
  þeirri stöðu sem þær kynnu að njóta í skuldaröð, en um varðveislu fjárins og
          endurupptöku skipta til úthlutunar á því fer eftir 163. gr.
  Ef þrotabúið telur til réttinda sem eru umdeild eða vænta má að teljandi bið
   verði eftir að megi koma í verð eða komi til greiðslu, getur skiptastjóri
ákveðið að ljúka skiptum án tillits til þeirra. Hann skal þó fylgja réttindunum
  eftir og taka skiptin upp á ný skv. 164. gr. þegar þrotabúið getur ráðstafað
þeim. Skiptastjóra er rétt að taka frá fé til að mæta útgjöldum af þessum sökum
en um meðferð þess skal farið eftir sömu reglum að því leyti sem það nýtist ekki
                                   til fulls.
158. gr. Nú hefur eignum þrotabúsins verið komið í verð, kröfur þess innheimtar
 og ágreiningsmálum ráðið til lykta að öðru leyti en leiðir af 157. gr. og skal
  þá skiptastjóri gera frumvarp til úthlutunar úr búinu, en í frumvarpinu skal
              eftirfarandi koma fram eftir því sem tilefni er til:
      1. yfirlit yfir eignir búsins þannig að ráða megi hvað hafi verið til í
  reiðufé, fengist fyrir einstaka muni, innheimst af kröfum, unnist í arð eða
                                vexti o.s.frv.,
   2. yfirlit yfir kostnað af skiptunum og önnur útgjöld sem búið hefur þurft að
    bera, en síðan hvað hefur verið greitt af kröfum eftir 1. mgr. 156. gr.,
   3. yfirlit yfir eignir sem koma ekki enn til skipta og fé sem er tekið frá um
                              sinn, sbr. 157. gr.,
     4. hversu mikið greiðist hverjum lánardrottni sem hefur ekki þegar fengið
fulla greiðslu og hversu mikið hver þeirra kann áður að hafa fengið upp í kröfu
                           sína skv. 2. mgr. 156. gr.
Skiptastjóri má ákveða í frumvarpinu að við úthlutun verði ekki tekið tillit til
 krafna sem mjög lítið mundi fást greitt af, en kröfur sem þannig er farið með
                            skulu þá taldar þar upp.
 159. gr. Þegar frumvarp hefur verið gert til úthlutunar skal skiptastjóri boða
   til skiptafundar til að fjalla um það með auglýsingu sem hann fær birta í
 Lögbirtingablaði með minnst tveggja vikna fyrirvara. Í auglýsingunni skal koma
fram í hverju skyni fundurinn verði haldinn, að frumvarpið verði til sýnis fyrir
     lánardrottna og aðra sem eiga lögmætra hagsmuna að gæta á starfsstofu
     skiptastjórans síðustu tvær vikurnar fyrir fundinn og að vænta megi að
   frumvarpið verði lagt óbreytt til grundvallar sem úthlutunargerð ef engin
                          andmæli koma fram gegn því.
  Um rétt til að fá aðgang að frumvarpi til úthlutunar eða eintak af því skal
                         beitt ákvæðum 3. mgr. 119. gr.
160. gr. Á skiptafundi sem er boðað til skv. 1. mgr. 159. gr. skal skiptastjóri
  leggja fram frumvarp til úthlutunar og veita þær upplýsingar sem fundarmenn
      æskja, en um rétt til fundarsóknar skal farið eftir ákvæðum 125. gr.
 Skiptastjóri skal verða eftir föngum við óskum fundarmanna um aðgang að gögnum
              um reikningshald búsins sem hann hefur undir höndum.
  Ef þeir sem hafa gert kröfur á hendur þrotabúinu hafa ekki uppi mótmæli gegn
 frumvarpi til úthlutunar á skiptafundinum skal það talið endanlega samþykkt af
 þeirra hendi, hvort sem þeir hafa sótt fundinn eða ekki. Skiptastjóri skal þá
  rita á frumvarpið að það hafi verið samþykkt sem úthlutunargerð úr búinu og
                     gjaldþrotaskiptunum sé þar með lokið.
  Komi fram mótmæli gegn frumvarpinu á skiptafundinum og þau varða atriði sem
hlutaðeigandi hefur ekki þegar glatað rétti til að mótmæla skv. 3. mgr. 120. gr.
eða 2. mgr. 128. gr. skal skiptastjóri krefja þann sem hefur mótmælin uppi svara
           um hverjar breytingar hann telji eiga gera á frumvarpinu.
  Ef aðeins er krafist breytinga sem skiptastjóri telur efni til að fallast á
  getur hann breytt frumvarpinu samkvæmt því og lokið skiptum, ef eingöngu eru
 leiðréttar augljósar eða óverulegar skekkjur eða fundurinn er sóttur af hálfu
  allra sem breytingin varðar og þeir samþykkja hana. Verði það ekki gert skal
   skiptastjóri boða til nýs fundar eftir 1. mgr. 159. gr. um frumvarpið svo
                                    breytt.
 Verði mótmælum ekki sinnt með þeim hætti sem segir í 4. mgr. skal skiptastjóri
kveðja þá sem mótmælin varða til fundar, séu þeir ekki staddir á skiptafundinum,
 og leitast við að jafna ágreininginn. Takist það ekki skal skiptastjóri beina
málefninu til héraðsdóms eftir 171. gr. Þegar ágreiningurinn hefur verið leiddur
til lykta skal skiptastjóri gera nýtt frumvarp til úthlutunar og boða til fundar
 um það, nema forsendur fyrra frumvarpsins standi óhaggaðar og það telst þannig
                              endanlega samþykkt.
   161. gr. Þegar gjaldþrotaskiptum er lokið skv. 160. gr. skal skiptastjóri
 tafarlaust senda þeim greiðslur sem eiga rétt til þeirra eftir úthlutunargerð.
    Verði greiðslu ekki komið til skila skv. 1. mgr., svo sem vegna þess að
 lánardrottinn hefur ekki veitt skiptastjóra upplýsingar um hvar til hans verði
  náð, skal skiptastjóri varðveita greiðsluna handa hlutaðeiganda á sérstökum
reikningi við banka eða sparisjóð sem beri svo háa vexti sem kostur er. Gefi sá
  sem á rétt til greiðslunnar sig ekki fram við skiptastjóra innan árs frá því
 auglýsing birtist um skiptalok skv. 2. mgr. 162. gr. skal skiptastjóri greiða
                                féð í ríkissjóð.
   Ef lánardrottinn afsalar sér rétti til greiðslu eða skilar henni eftir að
   gjaldþrotaskiptum er lokið skal skiptastjóri ráðstafa henni eftir 164. gr.
    162. gr. Þegar gjaldþrotaskiptum er lokið skal skiptastjóri tilkynna það
héraðsdómara skriflega. Þeirri tilkynningu skal fylgja endurrit fundargerðar af
skiptafundi þar sem skiptum var lokið nema það hafi verið gert utan funda, sbr.
154. gr. Eftir því sem við á skal enn fremur fylgja yfirlit skiptastjóra skv. 3.
        mgr. 154. gr. eða 2. mgr. 155. gr. eða úthlutunargerð úr búinu.
   Skiptastjóri skal tafarlaust eftir skiptalok fá birta auglýsingu um þau í
 Lögbirtingablaði. Í auglýsingunni skal getið nafns og kennitölu þrotamannsins,
hvenær búið var tekið til gjaldþrotaskipta og skiptum lauk, hvað greiddist upp í
   kröfur í einstökum flokkum og hverrar fjárhæðar þær kröfur hafi verið sem
 fengust að engu greiddar. Hafi gjaldþrotaskiptum lokið með nauðasamningi skal
                   getið hvers efnis hann sé í meginatriðum.
 163. gr. Hafi skiptastjóri lokið skiptum en tekið frá fé til að mæta skilyrtri
eða umdeildri kröfu skal féð lagt á sérgreindan reikning við banka eða sparisjóð
  sem beri svo háa vexti sem kostur er. Skiptastjóri varðveitir skilríki fyrir
                               slíkum reikningi.
Þegar komið er í ljós um skilyrði fyrir kröfu eða ágreiningur um hana er leiddur
 endanlega til lykta skal skiptastjóri taka skiptin upp á ný og greiða kröfuna
  hafi málalok orðið á þann veg. Ef féð sem var tekið frá nýtist með öllu til
þeirra þarfa skal skiptastjóri tilkynna og auglýsa skiptalokin skv. 162. gr., en
         standi eitthvað eftir af því skal því ráðstafað eftir 164. gr.
  164. gr. Hafi skiptum verið lokið án tillits til eignar sem búið gat þá ekki
ráðið yfir skal skiptastjóri tafarlaust og ótilkvaddur taka skiptin upp á ný ef
  eignin stendur búinu til ráðstöfunar. Þegar henni hefur eftir atvikum verið
  komið í verð skal skiptastjóri gera frumvarp til viðbótarúthlutunar og fara
       annars svo að sem segir í 158.162. gr. Skiptastjóri má þó fresta
viðbótarúthlutun ef fyrirsjáanlegt er að frekari eignir komi til ráðstöfunar og
hentugra þykir að úthluta andvirði þeirra allra í senn. Ef sú fjárhæð, sem kæmi
   til viðbótarúthlutunar, er óveruleg og ekki er að vænta frekari eigna til
ráðstöfunar má skiptastjóri ljúka skiptum á ný með greiðslu hennar í ríkissjóð,
            en þau málalok skulu tilkynnt og auglýst eftir 162. gr.
Komi fram eign eftir lok gjaldþrotaskipta sem hefði átt að falla til þrotabúsins
                      skal farið eftir fyrirmælum 1. mgr.
   Eftir því sem nauðsyn krefur skal halda skiptafundi eða grípa til annarra
  aðgerða eftir fyrri köflum þessa þáttar við endurupptöku skv. 1. og 2. mgr.
165. gr. Gjaldþrotaskipti verða ekki endurupptekin að öðru leyti en heimilað er
                               í 163. og 164. gr.
      Þrotamaðurinn ber ábyrgð á skuldum sínum sem fást ekki greiddar við
   gjaldþrotaskiptin. Ef kröfu hefur verið lýst við gjaldþrotaskiptin og ekki
   fengist greidd við þau er fyrningu hennar slitið gagnvart þrotamanninum og
   byrjar nýr fyrningarfrestur að líða á þeim degi sem skiptunum er lokið, ef
       krafan var viðurkennd, en ella á þeim degi sem kröfunni var lýst.

               5. þáttur. Meðferð ágreiningsmála fyrir dómstólum.
  XXIII. kafli. Hver ágreiningsefni verða lögð fyrir héraðsdóm og hvernig það
                                  verður gert.
    166. gr. Ef ágreiningur rís á dómþingi um beiðni skuldara um heimild til
 áframhaldandi greiðslustöðvunar, sbr. 16. gr., skal héraðsdómari þegar í stað
      þingfesta mál án undangenginna tilkynninga, þar sem leyst verður úr
  ágreiningnum. Skuldarinn skal vera sóknaraðili málsins en sá sem hefur uppi
 mótmæli gegn beiðni hans verður varnaraðili. Ef mótmæli koma fram gegn beiðni
skuldarans af hendi fleiri en eins skal leyst úr ágreiningi um hana í einu máli
 þótt mótmælin séu ekki byggð á sama grunni, en þeir sem hafa þau uppi skulu þá
                  báðir eða allir taldir varnaraðilar málsins.
Ef ágreiningur rís á dómþingi um kröfu lánardrottins um að heimild skuldara til
  greiðslustöðvunar verði felld niður, sbr. 4. mgr. 26. gr., skal héraðsdómari
þegar í stað þingfesta mál án undangenginna tilkynninga, þar sem leyst verður úr
ágreiningnum. Sá sem hefur uppi kröfu um að heimild til greiðslustöðvunar verði
     felld niður verður sóknaraðili máls en skuldarinn verður varnaraðili.
Í máli sem rís skv. 1. eða 2. mgr. skal héraðsdómari gefa aðilum þess kost á að
 leggja fram gögn sem þeir hafa þegar undir höndum við þingfestingu og tjá sig
stuttlega um málið áður en það verður tekið til úrskurðar. Ef annar aðilinn eða
   þeir báðir eða allir óska eftir því skal héraðsdómari þó fresta málinu til
  aðalflutnings þar sem aðilum gefst báðum eða öllum í senn kostur á að leggja
fram skriflegar greinargerðir og sönnunargögn, en slíkur frestur skal að jafnaði
ekki vera lengri en þrír sólarhringar. Að öðru leyti fer um málið eftir almennum
                              reglum XXIV. kafla.
 167. gr. Ef ágreiningur rís á dómþingi um kröfu um að heimild skuldara til að
 leita nauðasamnings verði felld niður, sbr. 4. mgr. 42. gr., skal héraðsdómari
þegar í stað þingfesta mál án undangenginna tilkynninga, þar sem leyst verður úr
ágreiningnum. Sá sem krefst að heimildin verði felld niður skal vera sóknaraðili
                   málsins en skuldarinn verður varnaraðili.
Ef ágreiningur rís á dómþingi um kröfu skuldarans um staðfestingu nauðasamnings,
     sbr. 3. mgr. 56. gr., skal héraðsdómari þegar í stað þingfesta mál án
undangenginna tilkynninga, þar sem leyst verður úr ágreiningnum. Skuldarinn skal
 vera sóknaraðili málsins en sá sem mótmælir kröfu hans verður varnaraðili. Ef
 mótmæli koma fram gegn kröfu skuldarans af hendi fleiri en eins skal leyst úr
 ágreiningi um hana í einu máli þótt mótmælin séu ekki byggð á sama grunni, en
  þeir sem hafa þau uppi skulu þá báðir eða allir taldir varnaraðilar málsins.
Um meðferð máls sem rís skv. 1. eða 2. mgr. fer að öðru leyti eftir 3. mgr. 166.
      gr., en þó má veita fresti í máli skv. 2. mgr. í allt að tvær vikur.
      168. gr. Ef mótmæli koma fram á dómþingi af hálfu skuldara við kröfu
 lánardrottins um að bú hans verði tekið til gjaldþrotaskipta, sbr. 4. mgr. 70.
 gr. skal héraðsdómari þegar í stað þingfesta mál án undangenginna tilkynninga,
  þar sem leyst verður úr ágreiningnum. Hlutaðeigandi lánardrottinn skal vera
               sóknaraðili máls en skuldarinn verður varnaraðili.
 Um meðferð máls sem rís skv. 1. mgr. fer að öðru leyti eftir 3. mgr. 166. gr.,
            en þó má veita fresti í slíku máli í allt að tvær vikur.
169. gr. Sá sem krefst úrskurðar héraðsdómara um hvort skiptastjóra verði vikið
  úr starfi skv. 3. mgr. 76. gr. skal beina skriflegri kröfu sinni um það til
  héraðsdóms þar sem skiptastjórinn var skipaður til starfans. Í kröfunni skal
                            eftirfarandi koma fram:
    1. nafn þess sem hefur kröfuna uppi, kennitala hans og heimilisfang, ásamt
       skýringu á því hvernig hann telji sig eiga aðild að slíkri kröfu,
     2. hver sá skiptastjóri sé sem krafist er að verði vikið úr starfi og til
                    hverra starfa hann hafi verið skipaður,
   3. röksemdir fyrir kröfunni ásamt skýringu þeirra atvika sem nauðsyn ber til
                                samhengis vegna.
              Þau gögn skulu fylgja kröfunni sem hún er studd við.
Héraðsdómari fer með kröfu skv. 1. mgr. eftir ákvæðum XXIV. kafla. Sá sem krefst
    frávikningar skiptastjórans skal vera sóknaraðili máls en skiptastjórinn
                                  varnaraðili.
 170. gr. Ef ágreiningur rís á dómþingi um kröfu skiptastjóra skv. 3. mgr. 82.
    gr. eða 1. mgr. 83. gr. skal héraðsdómari þegar í stað þingfesta mál án
 undangenginna tilkynninga, þar sem leyst verður úr ágreiningnum. Hlutaðeigandi
     þrotabú skal vera sóknaraðili máls en sá sem krafan beinist að verður
                                  varnaraðili.
Um meðferð máls sem rís skv. 1. fer að öðru leyti eftir 3. mgr. 166. gr., en því
 verður þó ekki frestað til málflutnings nema eftir sameiginlegri ósk aðilanna.
 171. gr. Ef ágreiningur rís um atriði við gjaldþrotaskipti sem mælt er fyrir í
lögum þessum að skiptastjóri skuli beina til héraðsdóms til úrlausnar, svo og ef
skiptastjóri telur þörf úrlausnar héraðsdóms um önnur ágreiningsatriði sem koma
   upp við gjaldþrotaskipti, skal hann beina skriflegri kröfu um það til þess
      héraðsdómstóls þar sem hann var skipaður til starfa. Í kröfunni skal
                            eftirfarandi koma fram:
         1. hver þau gjaldþrotaskipti séu þar sem ágreiningur hefur risið,
       2. nöfn þeirra, sem eiga aðild að ágreiningnum, kennitölur þeirra og
                                 heimilisföng,
       3. um hvað ágreiningur standi og hverjar kröfur hafi komið fram í því
                                   sambandi,
   4. hvort skiptastjóri telji hlutaðeigandi þrotabú þurfa að eiga aðild að máli
                                um ágreininginn.
           Þau gögn skulu fylgja kröfunni sem varða ágreiningsefnið.
 Héraðsdómari fer með ágreiningsmál skv. 1. mgr. eftir ákvæðum XXIV. kafla. Ef
  ágreiningsefni málsins varðar hvort krafa á hendur þrotabúi verði viðurkennd
 skal sá sem hefur kröfuna uppi að öðru jöfnu verða sóknaraðili málsins en búið
  eða sá sem andmælir kröfunni varnaraðili. Ef ágreiningsefni málsins er annað
      skal héraðsdómari ákveða eftir eðli þess hvernig aðild verði háttað.
    172. gr. Nú telur þrotabú til réttinda á hendur öðrum, sem mætti sækja í
   einkamáli í héraði eftir almennum reglum, og getur þá skiptastjóri leitað
úrlausnar héraðsdómara um réttindin eftir ákvæðum XXIV. kafla ef sá eða þeir sem
    kröfur beinast að lýsa sig samþykka því. Skal skiptastjóri þá senda þeim
héraðsdómstól, þar sem hann var skipaður til starfa, stefnu og önnur sóknargögn
 sem eru gerð úr garði eftir reglum laga um meðferð einkamála í héraði, að öðru
   leyti en því að í stefnu skal ekki geta þess dómþings þar sem málið verður
þingfest. Með gögnum þessum skal fylgja skrifleg beiðni um þessa málsmeðferð þar
       sem rökstutt er eftir þörfum að skilyrðum sé fullnægt fyrir henni.
Þegar héraðsdómara berst beiðni ásamt sóknargögnum skv. 1. mgr. skal hann kanna
 hvort skilyrðum sé fullnægt til að verða við henni. Telji hann það ekki getur
  hann neitað að fara með málið með skriflegri ákvörðun, en vilji skiptastjóri
ekki una henni getur hann krafist úrskurðar héraðsdómara um neitunina. Ella fer
  héraðsdómari með málið eftir ákvæðum XXIV. kafla, en ekki er hann bundinn af
             þeirri afstöðu ef síðar er krafist frávísunar málsins.
 173. gr. Að því leyti sem annað leiðir ekki af ákvæðum þessa kafla verður ekki
  leyst úr um skyldur þriðja manns í málum sem fara eftir ákvæðum XXIV. kafla,
                              nema um sé að ræða:
    1. skyldu til greiðslu málskostnaðar eða réttarfarssektar vegna máls sem er
                            rekið eftir XXIV. kafla,
       2. skyldu til greiðslu gagnkröfu hvort sem er til skuldajafnaðar eða
    sjálfstæðrar dómsúrlausnar, ef hlutaðeigandi hefur sjálfur lýst kröfu um
 réttindi sín við gjaldþrotaskipti, ágreiningsmál um kröfu hans er rekið eftir
ákvæðum XXIV. kafla, skilyrði væru til að höfða gagnsök um gagnkröfuna eða hafa
 hana uppi til skuldajafnaðar í einkamáli um kröfu hans og hann hefur sótt þing
                     þegar gagnkrafan kom fram fyrir dómi,
      3. skyldu til greiðslu kostnaðar varðandi muni sem hlutaðeigandi hefur
  krafist að fá afhenta við gjaldþrotaskipti ef ágreiningsmál um kröfu hans er
   rekið eftir XXIV. kafla, en aðeins verður þá kveðið á um slíka skyldu sem
                           skilyrði fyrir afhendingu.

                   XXIV. kafli. Málsmeðferð fyrir héraðsdómi.
 174. gr. Þegar ágreiningsmál hefur borist héraðsdómara til úrlausnar með þeim
hætti sem segir í 169., 171. eða 172. gr. og hann hefur eftir atvikum staðreynt
að skilyrði séu til að fara með það eftir ákvæðum þessa kafla ákveður hann stað
 og stund til þinghalds, þar sem málið verður þingfest, og sendir öllum aðilum
        málsins tilkynningu um það, þar sem eftirfarandi skal koma fram:
                       1. hver hafi krafist úrlausnar hans,
   2. hverjir séu aðilar að málinu til sóknar og varnar ásamt kennitölum þeirra
                               og heimilisföngum,
     3. hvert ágreiningsefnið sé sem krafist er úrlausnar um og hverjar kröfur
    sóknaraðili málsins hafi gert, að því leyti sem þegar er kunnugt um þær,
                      4. hvar og hvenær málið verði þingfest,
     5. hverjar afleiðingar það hafi ef aðilar til sóknar og varnar sækja ekki
                                     þing.
Með tilkynningunni skal fylgja samrit þess skjals sem var beint til héraðsdómara
samkvæmt ákvæðum XXIII. kafla í því skyni að leita úrlausnar hans. Sé um mál að
ræða skv. 172. gr. skal samrit stefnu einnig fylgja tilkynningunni. Héraðsdómara
 er þó heimilt þess í stað að taka upp í tilkynningu sína texta þess eða þeirra
                       skjala sem hefðu ella fylgt henni.
 175. gr. Tilkynning skv. 174. gr. skal birt málsaðila eða þeim sem væri hæfur
     til að taka við birtingu stefnu fyrir hans hönd með þeim fyrirvara sem
                      héraðsdómari hefur metið hæfilegan.
   Birting skv. 1. mgr. skal fara fram með sama hætti og stefna verður birt í
                                   einkamáli.
  176. gr. Mál samkvæmt þessum kafla telst höfðað við þingfestingu þess, en þá
 leggur héraðsdómari fram þau gögn um málið sem honum hafa borist og hann telur
hafa þýðingu fyrir úrlausn þess, ásamt tilkynningum skv. 174. gr. með gögnum um
                                birtingu þeirra.
Ef sóknaraðili mætir ekki við þingfestingu eða þingsókn hans fellur síðar niður
 skal málið fellt niður, en héraðsdómari má þá úrskurða varnaraðila ómaksþóknun
ef hann sækir þing og krefst hennar. Hafi gagnkröfur verið hafðar uppi í málinu
  skv. 4. mgr. 177. gr. skal þó aðeins fella niður aðalsök en leyst skal þá úr
             gagnkröfunum á hendur sóknaraðila eftir reglu 3. mgr.
 Ef varnaraðili sækir ekki þing við þingfestingu eða þingsókn hans fellur síðar
niður skal farið með málið eftir almennum reglum um útivist stefnda í einkamáli,
  en sóknaraðila skal þá gefinn kostur á að leggja fram greinargerð og frekari
                 gögn samkvæmt því sem segir í 1. mgr. 177. gr.
  177. gr. Ef sótt er þing af hálfu beggja eða allra aðila við þingfestingu og
  ekki verður sátt í málinu skal héraðsdómari gefa sóknaraðila kost á að skila
 greinargerð þar sem jafnframt komi fram til fullnaðar hverjar kröfur hann hafi
 uppi og á hverju þær séu byggðar, ásamt frekari gögnum sem hann hyggst styðja
málstað sinn við. Heimilt er þó að veita sóknaraðila skamman frest í þessu skyni
 ef ekki er um mál að ræða sem 172. gr. tekur til, þar sem stefna og sóknargögn
                             hafa þegar komið fram.
 Að framkomnum gögnum sóknaraðila skv. 1. mgr. skal varnaraðila gefinn kostur á
skömmum fresti til að leggja fram greinargerð af sinni hendi, þar sem fram komi
 kröfur hans um formhlið og efnishlið máls, ásamt gögnum sem hann hyggst styðja
                               málstað sinn við.
  Komi fram krafa af hendi varnaraðila um frávísun málsins skal farið með hana
              eftir almennum reglum um meðferð einkamála í héraði.
  Ef sótt er þing af hálfu sóknaraðila getur varnaraðili haft uppi sjálfstæðar
 kröfur af sinni hendi um úrlausn sakarefnisins í greinargerð og skal þá farið
með þær sem gagnkröfur í málinu. Gagnkröfu verður þó því aðeins komið að í máli
að skilyrði væru til að hafa hana uppi sjálfstætt samkvæmt ákvæðum XXIII. kafla,
  sbr. þó 2. tölul. 173. gr. Sóknaraðila skal gefinn kostur á að skila stuttu
skriflegu svari við gagnkröfum, en málið skal rekið í einu lagi um kröfur á báða
                                     vegu.
   178. gr. Héraðsdómari leysir úr málum samkvæmt lögum þessum með úrskurðum.
                Forsendur skulu fylgja ályktunarorði úrskurðar.
Að því leyti sem annað leiðir ekki af ákvæðum þessara laga gilda almennar reglur
      um meðferð einkamála í héraði um meðferð mála samkvæmt þessum kafla.

                       XXV. kafli. Málskot til æðra dóms.
179. gr. Að því leyti sem ekki er mælt á annan veg í lögum þessum sæta úrskurðir
  og ákvarðanir héraðsdómara samkvæmt þeim kæru til Hæstaréttar. Þó verða ekki
kærðir úrskurðir sem eru kveðnir upp eða ákvarðanir sem eru teknar undir rekstri
 máls og mundu ekki sæta kæru ef um væri að ræða einkamál sem væri rekið eftir
 almennum reglum. Þá verða heldur ekki kærðir úrskurðir héraðsdómara sem fela í
sér lokaákvörðun hans um ágreiningsefni, nema fullnægt sé almennum skilyrðum til
                          áfrýjunar dómi í einkamáli.
  Um kærufresti, kæruna sjálfa og meðferð hennar í héraði og fyrir Hæstarétti
gilda sömu reglur og um kæru í almennu einkamáli að því leyti sem ekki er mælt á
                           annan veg í lögum þessum.
Að því leyti sem ekki er kveðið á annan veg í lögum þessum hefur kæra sömu áhrif
        á meðferð máls í héraði og ef um almennt einkamál væri að ræða.

                            6. þáttur. Ýmis ákvæði.
                 XXVI. kafli. Gildistaka, brottfallin lög o.fl.
                 180. gr. Lög þessi öðlast gildi 1. júlí 1992.
                                    181. gr.
                                    182. gr.

                     XXVII. kafli. Ákvæði til bráðabirgða.
                                 183.188. gr.
  189. gr. Frestdagur við gjaldþrotaskipti getur því aðeins ráðist af ákvæðum
   2.4. mgr. 2. gr. að þeir atburðir sem þar greinir hafi átt sér stað eftir
                            gildistöku laga þessara.
 Ef úrskurður hefur gengið um að bú sé tekið til gjaldþrotaskipta fyrir 1. júlí
1992 skal beitt ákvæðum eldri laga um þau atriði sem reglur XVI. og XVII. kafla
                       og 129. gr. laga þessara taka til.
 Þótt úrskurður gangi um að bú sé tekið til gjaldþrotaskipta eftir 1. júlí 1992
 njóta kröfur sem hafa orðið til eftir frestdag ekki stöðu í skuldaröð skv. 4.
  tölul. 110. gr. nema heimild þrotamannsins til greiðslustöðvunar eða til að
      leita nauðasamninga hafi verið veitt eftir gildistöku laga þessara.
190. gr. Um heimild til riftunar ráðstafana og fullnustugerða sem áttu sér stað
 fyrir 1. júlí 1992 fer eftir eldri lögum án tillits til þess hvenær úrskurður
                 gengur um að bú sé tekið til gjaldþrotaskipta.
                                    191. gr.
        192. gr. Ef ágreiningur hefur risið við nauðasamningstilraun eða
gjaldþrotaskipti fyrir gildistöku laga þessara en mál hefur ekki verið þingfest
     í skiptarétti til að leiða ágreininginn til lykta, má leita úrlausnar
              héraðsdómara um málefnið eftir ákvæðum laga þessara.
 Leysa má úr kröfum í dómsmálum skv. 173. gr. þótt gjaldþrotaskipti hafi byrjað
                         fyrir gildistöku laga þessara.

References

   Visible links
   1. http://www.althingi.is/dba-bin/lawformpr.pl?lnr=1991021
   2. file:///altext/stjt/1991.092.html
   3. http://www.reglugerd.is/interpro/dkm/WebGuard.nsf/key2/226-1992
   4. file:///altext/stjt/1991.092.html
   5. file:///altext/stjt/2000.032.html
   6. file:///altext/stjt/1998.026.html
