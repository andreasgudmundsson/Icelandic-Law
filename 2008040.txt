
   --------------------------------------------------------------------------

                          Lög um samræmda neyðarsvörun

                              2008 nr. 40 28. maí

   --------------------------------------------------------------------------

                 Ferill málsins á Alþingi.   Frumvarp til laga.

   Tóku gildi 5. júní 2008. Breytt með l. 162/2010 (tóku gildi 1. jan. 2011).

                            1. gr. Markmið laganna.
Samræmd neyðarsvörun fyrir Ísland sinnir viðtöku tilkynninga um fólk, eignir og
 umhverfi í neyð og beiðnum um aðstoð lögreglu, slökkviliðs, björgunarsveita og
  sjúkraflutningaliðs og aðra neyðaraðstoð. Neyðarsvörun þessi skal jafnframt
fullnægja skuldbindingum Íslands samkvæmt samningnum um Evrópska efnahagssvæðið.
                          2. gr. Samræmt neyðarnúmer.
                    Samræmt neyðarnúmer fyrir Ísland er 112.
       Óheimilt er að nota töluna 112 sem símanúmer eða annað auðkenni í
 fjarskiptakerfi á Íslandi eða fyrir aðra starfsemi. Einnig er óheimilt að nota
orðin neyðarnúmer og neyðarsímanúmer ein og sér eða í orðasamböndum um aðra
                 starfsemi hér á landi en lög þessi kveða á um.
      Póst- og fjarskiptastofnun, opinberir aðilar sem fjalla um síma- og
 fjarskiptamál og þeir einkaaðilar sem heimild hafa til reksturs á þessu sviði
skulu gera nauðsynlegar ráðstafanir til þess að allir notendur geti, þar sem því
  verður við komið, náð sambandi við neyðarþjónustu 112 sér að kostnaðarlausu.
Sömu aðilar skulu gera nauðsynlegar ráðstafanir til þess að vaktstöð samræmdrar
 neyðarsvörunar berist sjálfvirkt með rafrænum hætti nýjustu gögn um notendur,
        auðkenni þeirra og staðsetningu, eftir því sem við verður komið.
                   3. gr. Vaktstöð samræmdrar neyðarsvörunar.
 Í vaktstöð samræmdrar neyðarsvörunar skal vera aðstaða til þess að taka við og
vinna úr tilkynningum sem berast um samræmt neyðarnúmer. Vaktstöðin miðlar þeim
    upplýsingum sem þannig berast tafarlaust til viðbragðsaðila á eða nærri
vettvangi í samræmi við gildandi lög og skipulag. Vaktstöðvar skulu vera tvær og
       önnur þeirra í Reykjavík og skulu þær samtengdar í samræmdu kerfi.
      Vaktstöð samræmdrar neyðarsvörunar veitir samhæfingar- og stjórnstöð
almannavarna samkvæmt lögum um almannavarnir nauðsynlega þjónustu vegna leitar-,
                       björgunar- og almannavarnaaðgerða.
                   4. gr. Réttindi og skyldur viðbragðsaðila.
 Öllum viðbragðsaðilum er skylt að tengjast vaktstöð samræmdrar neyðarsvörunar
a.m.k. með svörun og símtalsflutningi og veita vaktstöð fullnægjandi upplýsingar
um hverjir veiti viðtöku beiðnum um aðstoð af þeirra hálfu ásamt upplýsingum um
þá þjónustu sem í boði er, menntunar- og þjálfunarstig þeirra sem hana veita og
     tækjabúnað sem tiltækur er til þess að sá sem óskar aðstoðar fái hana
    viðstöðulaust. Óski viðbragðsaðili þess er vaktstöðinni heimilt að veita
  viðbragðsaðilum víðtækari þjónustu. [Ráðherra]^1) er heimilt í reglugerð að
      ákveða til hvaða aðila framangreind skylda tekur og kveða nánar á um
                       fyrirkomulag á upplýsingagjöfinni.
   Vaktstöð skal tilkynna viðbragðsaðilum umsvifalaust stöðvist reksturinn af
                              einhverjum ástæðum.
     Allir viðbragðsaðilar skulu hafa aðgang að öryggis- og fjarskiptakerfi
                           samræmdrar neyðarsvörunar.
                             ^1)L. 162/2010, 192. gr.
                          5. gr. Skráning upplýsinga.
Í vaktstöð samræmdrar neyðarsvörunar skal skrá og afrita allar tilkynningar sem
        berast. Skráningin skal að lágmarki ná til eftirtalinna atriða:
                               a. hvaðan er hringt,
                               b. hvenær er hringt,
                                 c. hver hringir,
                             d. hvers vegna er hringt.
  Svo sem kostur er skal tilgreina nákvæmlega staðinn sem hringt er frá og úr
    hvaða síma, klukkan hvað hringt er, fullt nafn þess sem hringir og hvert
                                  tilefnið er.
Afrita skal samskipti tilkynnanda og vaktstöðvar allt þar til símtalsflutningur
 til viðbragðsaðila á sér stað. Samskipti vaktstöðvar við viðbragðsaðila skulu
                                    afrituð.
   Þeir sem leita eftir aðstoð með tilkynningu til vaktstöðvar skulu, svo sem
kostur er, gefa greinargóðar upplýsingar um atburð og það ástand sem er tilefni
   tilkynningar. Verði einstaklingur uppvís að því að senda vísvitandi ranga
  tilkynningu til samræmdrar neyðarsvörunar eða misnota að öðru leyti þjónustu
 hennar varðar það refsingu skv. 120. gr. og 120. gr. a almennra hegningarlaga.
                         6. gr. Varðveisla upplýsinga.
 Skrár yfir tilkynningar og afrit af samskiptum tilkynnanda og vaktstöðvar skv.
5. gr. skulu varðveittar í a.m.k. sex mánuði frá því að tilkynning barst og skal
  farið með efni þeirra sem trúnaðarmál. [Ráðherra]^1) setur nánari reglur um
 varðveislu upplýsinganna, aðgengi að þeim og notkun í samræmi við ákvæði laga
          þessara og lög um persónuvernd og meðferð persónuupplýsinga.
                             ^1)L. 162/2010, 192. gr.
       7. gr. Skyldur starfsfólks vaktstöðvar samræmdrar neyðarsvörunar.
 Starfsfólk vaktstöðvar samræmdrar neyðarsvörunar skal gæta þagmælsku um atriði
   sem það fær vitneskju um í starfi sínu og leynt skulu fara samkvæmt lögum,
  reglugerðum eða eðli máls. Þagnarskylda helst þótt látið sé af starfi. Skal
            starfsfólk undirrita þagnarheit áður en það hefur störf.
             8. gr. Rekstur vaktstöðvar samræmdrar neyðarsvörunar.
Rekstur vaktstöðvar samræmdrar neyðarsvörunar skal vera í höndum hlutafélags um
rekstur slíkrar stöðvar. [Ráðherra]^1) semur við rekstraraðila um fyrirkomulag,
                      fjármögnun og þátttöku í rekstrinum.
  Vaktstöð samræmdrar neyðarsvörunar er heimilt í samráði við ráðherra að gera
                        þjónustusamninga við aðra aðila.
Kostnaður við uppbyggingu og rekstur vaktstöðvar, að því marki sem hann er ekki
    greiddur af tekjum fyrir þá þjónustu sem vaktstöðin veitir, greiðist úr
                                  ríkissjóði.
 Rekstur þess hluta starfsemi rekstraraðila sem telst í frjálsri samkeppni við
     aðra aðila skal fjárhagslega aðskilinn rekstri vaktstöðvar samræmdrar
                                neyðarsvörunar.
                             ^1)L. 162/2010, 192. gr.
                           9. gr. Reglugerðarheimild.
  [Innanríkisráðherra]^1) fer með framkvæmd laga þessara og setur í reglugerð
 nánari ákvæði um framkvæmd þeirra, þ.m.t. um starfsemi vaktstöðvar samræmdrar
neyðarsvörunar, um menntun og þjálfun starfsfólks, lágmarksfjölda starfsfólks og
um þátttöku stöðvarinnar í æfingum á sviði almannavarna. Einnig skal í reglugerð
     mæla fyrir um ráðstafanir sem gerðar eru í því skyni að tryggja öryggi
  vaktstöðvarinnar, þar á meðal um eftirlit og vöktun aðgengis að vaktstöð, um
 samskiptaleiðir við lögreglu og um varaafl fyrir reksturinn. Í reglugerð skal
enn fremur mæla fyrir um hverjir teljast viðbragðsaðilar samkvæmt lögum þessum.
                             ^1)L. 162/2010, 192. gr.
                     10. gr. Gildistaka og brottfallin lög.
                         Lög þessi öðlast þegar gildi.
  Reglugerðir og önnur stjórnvaldsfyrirmæli sem sett eru samkvæmt eldri lögum
   skulu halda gildi sínu að svo miklu leyti sem þau fara ekki í bága við lög
þessi. Þá skulu samningar sem gerðir voru í tíð eldri laga halda gildi sínu þar
              til þeir verða endurskoðaðir af hálfu samningsaðila.
