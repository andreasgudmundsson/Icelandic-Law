
   --------------------------------------------------------------------------

                                    Jónsbók

                                    1281 nr.

   --------------------------------------------------------------------------

                                   Rekabálkr.
                                    Kap. 1.
   Hverr maðr á reka allan fyrir sínu landi viðar ok hvala, sela ok fiska, fugla
 ok þara, nema með lögum sé frá komit. Ef við rekr á fjöru manns, þá skal hann
marka viðarmarki sínu, því er hann hefir sýnt áðr grönnum sínum Eigi er lögmark
  ella. Rétt er at maðr vaði til ok marki þar tréit, ef hann kemr því eigi ór
  flæðarmáli, ef þat er við þá fjöru er festa má reka á, ok á hann þá, þó at á
annars fjöru komi. En hinn er fjöru á skal gera honum orð, ef hann veit hverr á,
 eða lýsa at kirkju. Ef við eða hval rekr í gegnum merkiósa upp á land, ok á sá
maðr þat er land á fyrir ofan. Ef vötn eða lón ganga fyrir ofan fjöru manns, ok
kasti þar hval eða viði yfir malarkamb eða eyrartanga upp í vatnit, þá á sá maðr
  er vatn á eða jörð fyrir ofan, ef á land rekr; helgar þar festr hval, en við
 mark sem annars staðar. Nú brýtr nýja ósa út í gegnum fjöru manns, ok rekr þar
hval eða við upp á jörð, ok á sá er fjöru á fyrir utan. En þó at brjóti nýja ósa
í gegnum fjöru manns, þá skal hinn forni ráða. Nú verpr tré eða hval á jörð upp,
ok á sá bæði er reka á. En ef þar er jörð gróin yfir viði eða beinum, þá á sá er
jörð á. Þar er tré eru í jörðu hálf ofarr en nú gengr flóð til, ok á sá maðr þar
tré ok bein er jörð á fyrir ofan. En ef tré eða bein eða tálkn er í flæðarmáli,
þó at sandi sé yfir orpit eða í grjóti fast, þá á sá þat allt er fjöru á. Nú eru
 ósar at merkjum, þá á hvárr þeira reka allan til miðs óss. Ef rekann festir í
miðjum ósinum, þá á hálfan hvárr þeira. Nú rekr við eða hval upp eptir þeim ósi
 ok kastar á svarðfast land, eða festir í vatnsbökkum fyrir ofan rekamark, þá á
sá er jörð á eða eyrar, ef þar festir, nema festi í miðju vatninu, þá skal jafnt
hverfa rekinn til hvárs tveggja lands, allt þat er þar rekr. Ef birkivið rekr út
 at merkiósum, ok á sá þann við er jörð á fyrir ofan reka þann er tréit kemr á.
Ef við rekr at á ofan ok festir í eyrum eða rekr á land upp, þá á sá þann við er
                jörð á, nema einn maðr eigi allan skóg, þá á sá.

                 Kap. 2. Um viðreka ok veiði fyrir útan netlög.
     Hverr maðr má flytja ok fénýta sér við þann allan er hann finnr fljótanda
  fyrir annars landi út frá rekamarki. Taka má maðr við ok hval þar við annars
land at flytja er eigi er ván at festi, nema svá sé nær þeiri fjöru er festa má
  reka á, at sjá mundi mega þaðan fisk á borði, ef eigi bæri land fyrir. Svá á
allar flutningar at taka. Ef maðr flytr við sinn á annars fjöru, ok skal sá viðr
 eigi þar lengr liggja en þrjár nætr, ef þat er rekafjara, nema nauðsyn banni,
ella bæti skaðabót þeim er reka á. Rétt er honum at færa upp á land ór fjöru ok
  hafa þaðan flutt innan tólf mánaða þaðan frá. Allir menn eigu at veiða fyrir
 utan netlög at ósekju. Ef maðr kaupir reka af landi manns at lögmáli réttu, ok
  skilja þeir þat eigi gjörr en svá, þá á landeigandi af fjöru þeiri alnarlöng
kefli öll ok smæri, en rekamaðr á þar við allan annan útelgdan er þar rekr upp,
ok svá hvali alla er þar hlaupa kvikir á land, nema menn valdi, ok svá á hann þá
  hvali er þar rekr. Sá maðr, er land á, hann á þara allan ok fugla alla, sela
    alla ok rostunga, ok svá ef maðr drepr sel. Hann á þar at hafa hnísur ok
   háskerðinga, ok fiska alla, nema þar reki fleiri senn í land en fimm, þá á
  rekamaðr. Landeigandi á ok flutningar allar ok at varðveita skotmannshlut ok
  hvali þá alla er fyrir mönnum hlaupa á land, ok veiðar allar í netlögum ok í
fjörunni. Ef viðr flýtur í netlögum, þann á rekamaðr. En ef útar er viðrinn, ok
 má þó sjá fisk á borði, þá á sá maðr, er jörð á, ok allt þat er þar flýtr. En
fjörumaðr þat, sem í netlögum er, hvárt sem net er lagit af landi eða skeri. Ef
sker eða eyjar liggja fyrir landi manns, ok á sá þat ok reka þann, er fylgir, er
                 meginland á næst, nema með lögum sé frá komit.

                           Kap. 3. Um festing á hval.
     Ef hval rekr á fjöru manns, þá skal sá er á landi býr þar næst festa hval
 þann, hverr sem fjöru á, ok hafa slíkt af hval sem fyrr skilr leiguliða, þó at
 landsdrottinn búi sjálfr á jörðu. Hann skal festa hval þeim festum at eigi sé
  ósterkari en reip þau tíu er tveggja manna afli haldi hvert, ok sé þá borinn
   annarr endir um stokk eða stein. Rétt er honum at skera festar af sjálfum
  hvalnum. Ok ef svá er festr, þá ábyrgist hann eigi, þó at út taki hvalinn ef
 sumr er festarstúfr á landi, en sumr í hval, ok á hann hvalinn er áðr átti, þó
  at á annars fjöru komi. Hann skal flytja brott hvalinn, hvárt er hann vill á
 skipi eða eykjum, ok neyta engis þar, nema vatns ok haga. En ef sex skynsamir
menn sanna þat með eiðum, at hvalr sé verr festr en nú var talt, þá á sá ekki í,
þó at út taki, er festi, ok ábyrgist at öllu, ef annarr á hval. Hann á þegar at
  senda mann þann er fari fullum dagleiðum þeim er reka á. En landbúi skal þá
skera hval ok þeir menn er hann fær til, til fjórðungs, þar til er rekamaðr kemr
til eða hans umboðsmaðr, þá skulu þeir ráða þeim er óskorinn er. En ef þar eigu
 fleiri í reka, þá skal hann þeim orð gera er mest á í, en hinna hlut skal hann
 varðveita ok selja sem hann eigi sjálfr, ok ábyrgist við sínum handvömmum. Nú
 skerr maðr hval á fjöru sinni ok rekr þar fjósir út, tálkn eða bein, ok rekr á
 annars fjöru, þá á sá þat er fjöru á, ef lengra er frá fjörumarki hins en tvau
 hundruð faðma. Svá er ok um garnar ok seymi ok allt þat er fémætt slítr út af
hval. En ef urgur eru í hvalfjósum þeim er út sleit, þá helga þær þeim er átti í
 fyrstu. Nú þó at hvalr sé minni en festingarhvalr eigi af at takast, þá er sá
jafnskyldr er á jörðu býr at festa hinn minna sem hinn meira. Allt skal hann þat
 færa ór flæðarmáli er fémætt rekr á fjöru þá, sem hann ætti land ok reka, ella
 ábyrgist hann at öllu við rekamann. Lauss er sá maðr við reka varðveislu er á
  jörðu býr, ef rekamaðr hefir öðrum umboð fengit, ok skal sá þá fyrir sjá ok
ábyrgjast svá sem hinn skyldi. Ef nokkurr maðr kallar sá til meira hvals en fyrr
   hefir haft, er menn vitu þó at nokkut á í reka, þá skal honum þó til handa
 skipta þeim hval er hann kallar til yfir þat er rekamaðr veit, hálfu minna en
 hann kallar til. Nú prófast sem annar hvárr hafi logit, gjaldi sá hval tvennum
gjöldum þeim er á ok kostnað sinn allan þann sem hann hefir fyrir haft. Nú kemr
         hvalr eða tré á rekamark, þá eigi svá hverr sem reka á undir.

         Kap. 4. Um skot, ef þat finnst í hval, ok ef leynt er skotinu.
   Ef hval rekr á fjöru manns, ok á fjörumaðr þann allan, ef eigi er skot í. En
ef skot finnst í þat er þingborit mark er á, þá á skotmaðr hálfan, ef hann kemr
til áðr hans hlutr er virðr ok veginn ok af fjöru fluttr. En svá skal maðr skots
   leita sem hann ætti skots ván í hval á annars fjöru. En sá á vætt spiks af
 skotmannshlut er finnr skot. Ef fjörumaðr veit hverr skot á, þá skal hann gera
 honum orð, ef hann er svá nær at fara má tvívegis þangat þann dag er þá er, ef
hann færi árdegis. En ef hann gerir eigi skotmanni orð þegar skot finnst,  því
at svá mikit skal hafa af síðarra degi sem þá var af fyrra er maðr var sendr, 
 þá sekist hann mörk, hafi hálfa konungr, en hálfa skotmaðr, ok slíkan hval sem
honum væri at lögum orð ger. Landeigandi á at skera til fjórðungs skotmannshlut,
 þar til er skotmaðr kemur til, ok ábyrgjast þann hval við skotmann. Síðan skal
        skotmaðr ráða sínum hval hinum óskorna ok ábyrgjast sjálfr þann.

                  Kap. 5. Um skotmannshlut, hversu fara skal.
     Hvervetna þess er skotmaðr kemr svá til skothvals at sumr er óskorinn, þá
skal hann ráða hinum óskorna jafnan, en hinn er skar skal hafa fjórðung af þeim
 er hann skar, ok svá skal jafnan fara, ef hann kemr til fyrr en hans hlutr sé
allr virðr ok veginn ok af fjöru fluttr. Nú kemr engi at kalla til skots þess er
     þar er fundit, þá skal landeigandi varðveita skotit ok hafa þá hálfan
skotmannshlut, hversu sem hann kemr kaupi við skurðarmenn. Skothval skulu virða
skynsamir menn Nú eru fleiri skot í hval en eitt, þá á sá hvalinn er fyrstr kom
 banaskoti á ok þingborit mark hafi. Ekki sakar, ef í spik kemr. Ef maðr veiðir
  hval þann er áðr er helvænn af þingbornu skoti, ok á sá þó skotmannshlut, er
 fyrri skaut hvalinn, en hinn fyrir starf sitt. Þeir skulu æ skothval virða er
 næstir búa því er skot finnst. Sá maðr á at varðveita skotmannshlut er land á,
ef annarr á reka, en hálft á hvárr þeirra bein ok tálkn. Landeigandi á heimting
 við rekamann, ef hvalr er seldr áðr skot finnst, en skotmaðr við hann. Ef hval
 slítr út þann er menn hafa skorit ok finnst skot í, hvar sem á land rekr, þá á
 skotmaðr heimtu at öllum þeim er fjöru áttu þar er sá hvalr kom, ok svá þó at
menn skeri á floti eða skeri, ok skeri til helmingar, ef lögliga er virðr, en æ
til fjórðungs, ef eigi er virðr. Sá maðr er skot hefir at varðveita skal sýna ok
segja til marks á skotinu eða umboðsmaðr hans, ok svá til nafns síns, ok svá hve
                             mikit fé skoti fylgir.

                Kap. 6. Um fiskhelgi ok ábyrgð á flutningarhval.
   Ef maðr finnr hval á floti, þá skal hann flytja hvert er hann vill, ef þat er
útar fyrir annars landi en fisk sér á borði. Þat skal þorskr vera flattr, álnar
í öxarþærum. Á því borði skal sjá er til lands veit þaðan sem fjarar lengst. Ef
 menn koma til þá er hann hefir festar í borit hval, þá er hann eigi skyldr við
  þeim at taka, ef hann fær fluttan hval. En þó at þeir beri festar í, þá eigu
þeir eigi at heldr. En ef þeir koma eigi hval til lands er níttu liði hinna, þá
                      skulu þeir ábyrgjast hvalinn við þá.

                  Kap. 7. Um flutningarhval ok griðmenn finna.
    Þess hvals er fluttr er eigu flytjendr þriðjung, en landeigandi tvá hluti,
  nema skot finnist í, þá á skotmaðr þriðjung. Skal skotmannshlutr svá fara at
  öllu sem um rekahval. En þeir menn sem fyrst bera festar í hval eigu at hafa
 finnanda spik, þótt fleiri sé at flutningu. Þat eru þrír tigir átta fjórðunga
vætta, hálft hvárt spik ok rengi, ef hann er tvítugr eða lengri óskerðr, eða svá
  skerðr at hann sé þá eigi minni en tvítugr þess kyns heill. Þat skal allt af
flutningarþriðjungi takast. Ok ef þeir hafa nokkut skorit á skip sitt, en flytja
þat er eptir er, þá skulu þeir þat fyrir finnandaspik hafa, en skipta sem öðrum
hval þat sem meira er. Ef landeigandi er at flutningu, þá á hann kost at flytja
á sitt land. En ef þangat er lengra, þá ábyrgist hann hval við sína lagsmenn, ef
  þeir missa fyrir þat. Ef landeigendr eru fleiri at flutningu, þá skal á þess
  manns land flytja er næst á land. Ef griðmenn manns finna hval á floti ok á
bóndi verk þeira allt, þá á hann hvalinn. En ef hann átti, fiski þeira at eins,
 þá á hann eigi meira í hval en sýslan dvaldist, sú er hann átti eptir því sem
bændr virða, ok skiphlut sinn, ok ábyrgist þeir þó skip sem áðr. Nú flytja menn
 hval ór almenning, ok eignast þeir eigi, nema þeir beri fyrr festar á land en
 þeir láti hval lausan ok festi sem fyrr segir, ella er þat rekahvalr. Nú rekr
   hval svá mjök fyrir veðri eða straumi at hann ræðr skipinu, en eigi skipit
                    honum, þá er sem þeir hafi ófundit hval.

               Kap. 8. Um rangfluttan hval ok ef í fiskhelgi er.
     Ef menn flytja hval þaðan frá landi manns er sjá má fisk á borði, þá á sá
  hval er áðr átti. Í fjörðum eða sundum, þar er maðr flytr hval svá at sjá má
 fisk á borði frá fleirum löndum en einu, þá eigu þeir allir jafnt, er svá nær
eigu lönd, þó at einn flyti á sitt land, nema af einhvers landi standi svá mikit
veðr, at þangat mátti eigi flytja. Ef menn reka hvali á land manns, þá eigu þeir
tvá hluti, en landeigandi þriðjung. Ef menn finna hval í vökum útar en fisk sér
á borði, þá á sá er fyrstr finnr allan þann er hann kemr á ís upp. Nú koma menn
 til ok bera vápn á hvali þá ok festa við ísbrún svá at eigi má sökkva, þá eigu
þeir er veiða, en þeir sem síðarr koma til, ok neitta hinir þeira liði ok sökkr
  hvalr, þá ábyrgist þeir er fyrr kómu við þessa eptir manntali þenna hval. Ok
   hvatki er þeir fá svá, þá skulu þeir þar á land bera er þeir vilja. En ef
landsdrottinn telr at, at þeir spilla þar eng hans eða haga, bæti skaða þeim er
gras á. En ef leggr á hölkn eða fjöru, þar sem engi er skaði at, flyti brott at
ósekju. Nú finnr maðr hval í ísum nær landi, ok þó fyrir útan netlög, þá á hann
hálfan ef kvikr er, en landeigandi allan ef dauðr er. Nú gengr vök allt at landi
sú er menn sæfa hvali í fyrir útan netlög, ok renna þeir á land upp, þá á svá at
 fara um eiginorð þeira sem menn reki upp með skipum. Ef menn skjóta þingbornum
 skotum hvali í vökum, þá eigu þeir eigi heldr en aðrir menn, nema dauða reki á
 land, þá eigu þeir skothlut. Hverr maðr á veiði sína fyrir útan netlög. Þat er
veiðr, ef maðr flytr á skipi til lands, en flutning ella. Ef maðr veiðir hval í
   rekamarki, þar er fisk sér á borði ok fyrir útan netlög, þá á sá allan er
                                    veiðir.

              Kap. 9. Um selveiðar ok skot þat eigi er þingborit.
   Ef maðr hittir net í látrum sínum ok sel í, þá á hann net ok svá sel, þar til
er hinn leysir net út Nú lýstr maðr sel ok finna þann aðrir menn, þá á hálfan sá
er laust, en hálfan sá er finnr á floti, en sá skutil sinn er skaut, ef skutill
fylgir. Nú rekr á land hafrhval, björn, rostung, sel eða hnísu ok finnst skot í,
  þá á sá þriðjung er skaut, ok skal sá er á landi býr því er á rekr lýsa því
 skoti innan mánaðar. Nú hittir maðr á sel eða hnísu eða aðra fiska, útan hval,
  fyrir ofan marbakka, ok færir þeim er á jörðu býr, hafi fimmtung af, en jörð
            fjóra hluti. En ef hann færir brott, þá færi hann aptr.

             Kap. 11. Um almenningshval, ef fluttr er, hverir eigu.
    Ef menn flytja hval ór almenning, þá skulu þeir fylgja festum til lands, ef
þeim er óhætt fyrir stormi eða brimi. Nú skiljast þeir fyrir þat við at þeim er
eigi óhætt, þá eigu þeir þó hval, ef á þat land rekr er þeir vildu flytja. En ef
                    annars staðar kemr, þá er þat rekhvalr.
