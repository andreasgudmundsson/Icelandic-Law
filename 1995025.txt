
   --------------------------------------------------------------------------

                        Lög um samræmda neyðarsímsvörun

                              1995 nr. 25 3. mars

   --------------------------------------------------------------------------

  1. gr. Ríkisstjórnin skal eigi síðar en 31. desember 1995 koma upp samræmdri
neyðarsímsvörun fyrir Ísland til að sinna viðtöku tilkynninga um fólk og eignir
     í neyð og beiðnum um aðstoð lögreglu, slökkviliðs, björgunarsveita og
 sjúkraflutningaliðs og aðra neyðaraðstoð. Neyðarsímsvörun þessi skal jafnframt
 fullnægja skuldbindingum Íslands samkvæmt samningi um Evrópska efnahagssvæðið.
2. gr. Samræmt neyðarsímanúmer fyrir Ísland skal vera 112 og er óheimilt að nota
þá tölu sem símanúmer eða annað auðkenni í fjarskiptakerfi á Íslandi fyrir aðra
                                   starfsemi.
Póst- og símamálastofnun, opinberir aðilar sem fjalla um síma- og fjarskiptamál
    og þeir einkaaðilar sem leyfi hafa til reksturs á þessu sviði skulu gera
nauðsynlegar ráðstafanir til að allir notendur síma geti jafnan náð sambandi við
                                símanúmerið 112.
     Óheimilt er að nota orðin neyðarnúmer og neyðarsímanúmer ein sér eða í
 samsetningum fyrir aðra starfsemi hér á landi en samræmt neyðarnúmer samkvæmt
                                 lögum þessum.
   3. gr. Til að sinna viðtöku og úrvinnslu tilkynninga sem berast um samræmt
  neyðarsímanúmer skal koma upp vaktstöð eða vaktstöðvum. Dómsmálaráðherra er
    heimilt að semja við opinberar stofnanir, sveitarfélög og einkaaðila um
             fyrirkomulag, fjármögnun og þátttöku í slíkum rekstri.
     Rekstraraðila vaktstöðvar er heimilt að semja við þá aðila, sem sinna
neyðarþjónustu, um að vaktstöðin sinni boðun, upplýsinga- og fjarskiptaþjónustu
 í þágu neyðarþjónustuaðila. Sama gildir um vöktun aðvörunarkerfa. Samningar um
              slíka þjónustu eru háðir samþykki dómsmálaráðherra.
 4. gr. Kostnaður við uppbyggingu og rekstur vaktstöðvar eða vaktstöðva að því
 marki sem hann er ekki greiddur af tekjum fyrir selda þjónustu skv. 2. mgr. 3.
  gr. og 2. mgr. þessarar greinar greiðist að hálfu af ríkissjóði og hálfu af
      sveitarfélögunum. Hlutur sveitarfélaganna skal innheimtur hjá hverju
                  sveitarfélagi um sig í samræmi við íbúatölu.
Óski aðili, sem sinnir neyðarþjónustu, eftir að vaktstöð sinni boðun eða annarri
þjónustu í hans þágu skal greitt fyrir þá þjónustu samkvæmt sérstökum samningi.
    5. gr. Þeim aðilum, opinberum og einkaaðilum, sem sinna neyðarþjónustu á
Íslandi, skal skylt að gefa vaktstöð neyðarsímsvörunar hverju sinni upplýsingar
um hverjir veiti viðtöku beiðnum um aðstoð af þeirra hálfu ásamt upplýsingum um
þá þjónustu sem í boði er, menntunar- og þjálfunarstig þeirra sem hana veita og
tækjabúnað sem tiltækur er. Dómsmálaráðherra er heimilt í reglugerð^1) að ákveða
      til hvaða aðila framangreind skylda tekur og nánar um fyrirkomulag á
                              upplýsingagjöfinni.
                                ^1)[2]Rg. 570/1996.
 6. gr. Vaktstöð samkvæmt lögum þessum skal skrá og hljóðrita tilkynningar sem
  þangað berast. Dómsmálaráðherra setur nánari reglur^1) um geymslu og notkun
                                    skránna.
                                ^1)[3]Rg. 570/1996.
    7. gr. Starfsmenn vaktstöðvar skulu gæta þagmælsku um atriði er þeir fá
 vitneskju um í starfi sínu og leynt skulu fara samkvæmt lögum, reglugerðum eða
eðli máls. Þagnarskyldan helst þó að látið sé af starfi. Starfsmenn vaktstöðvar
  skulu hafa hlotið menntun, þjálfun og starfsreynslu á vegum þeirra aðila er
                             neyðarþjónustu sinna.
  8. gr. Dómsmálaráðherra fer með framkvæmd laga þessara og setur í reglugerð
                       nánari ákvæði um framkvæmd þeirra.
Dómsmálaráðherra skipar samstarfsnefnd sem skal vera til eftirlits og ráðuneytis
 um framkvæmd laga þessara. Í nefndinni skulu eiga sæti fulltrúar tilnefndir af
Sambandi íslenskra sveitarfélaga, ráðuneytum og stofnunum sem sinna málum er lög
    þessi taka til, landssamtökum björgunarsveita og annarra aðila sem vinna
  verkefni á sviði laganna. Ráðherra ákveður nánar í reglugerð^1) hvaða aðilar
    skuli tilnefna fulltrúa í nefndina og setur nánari reglur um starfssvið
                                 nefndarinnar.
                                ^1)[4]Rg. 570/1996.
 9. gr. Þeir sem leita eftir aðstoð með tilkynningu til vaktstöðvar skulu, svo
  sem kostur er, gefa greinargóðar upplýsingar um atburð og það ástand sem er
                                tilefni beiðni.
Verði maður uppvís að því að senda vísvitandi ranga tilkynningu til vaktstöðvar
 samkvæmt lögum þessum eða misnota að öðru leyti þjónustu vaktstöðvar við boðun
  hjálparliðs skal það varða refsingu skv. 120. gr. og [5]120. gr. a almennra
                          hegningarlaga, nr. 19/1940.
                     10. gr. Lög þessi öðlast þegar gildi.

References

   Visible links
   1. http://www.althingi.is/dba-bin/lawformpr.pl?lnr=1995025
   2. http://www.reglugerd.is/interpro/dkm/WebGuard.nsf/key2/570-1996
   3. http://www.reglugerd.is/interpro/dkm/WebGuard.nsf/key2/570-1996
   4. http://www.reglugerd.is/interpro/dkm/WebGuard.nsf/key2/570-1996
   5. file://1940019.html#g120a
