
   --------------------------------------------------------------------------

                          Lög um skipströnd og vogrek

                              1926 nr. 42 15. júní

   --------------------------------------------------------------------------

                            I. kafli. Um skipströnd.
   1. gr. Hver, sem þess verður var, að hafskip sé í hættu statt við land eða
 strandað, eða að góss úr því reki á land, er skyldur að gera allt, sem í hans
  valdi stendur, til þess að bjarga mönnum og góssi, enda skal hann tafarlaust
  skýra hreppstjóra, eða lögreglustjóra, ef auðveldara er að ná til hans, frá
atburðum með firðskeyti eða símtali, ef þess er kostur, en ella með skyndiboða.
      Hreppstjóri skal með sama hætti skýra lögreglustjóra frá skipreika.
 Lögreglustjóri skýrir síðan dómsmálaráðherra, svo og eigendum og vátryggjendum
   skips og farms eða umboðsmönnum þeirra, ef vitað er, hverjir eru, frá því,
hvernig komið er, með firðskeyti, ef þess er kostur, en ella með næstu póstferð.
   Dómsmálaráðuneytið skal svo, jafnskjótt sem unnt er, tilkynna skipreikann
                  fyrirsvarsmanni þess ríkis, sem skip er frá.
2. gr. Hreppstjóri eða lögreglustjóri, ef hann er fyrr á strandstað kominn, skal
svo fljótt sem unnt er fá úr því skorið, hvort skip skuli talið strandað. En þá
  er skip talið strandað og rétt að fara með það eftir lögum þessum, ef það er
rekið upp eða fast orðið við land, enda verði því ekki bjargað á sjó út og gert
     haffært áður en hætta sé á því, að það farist að miklu leyti eða öllu.
 Hreppstjóri eða lögreglustjóri tilnefnir tvo valinkunna menn, er, að viðlögðum
          drengskap, meta þetta með honum. Afl atkvæða ræður úrslitum.
3. gr. Hreppstjóri skal annast björgun og aðhlynning manna, varðveislu skips og
  björgun góss og varðveislu, þar til lögreglustjóri skipar fyrir um þau efni
(sbr. þó 4. og 5. gr. og fyrstu mgr. 7. gr.). En gæta skal hreppstjóri þess, að
ekkert það verði gert, er tálma kunni síðar rannsókn nokkurra þeirra atriða, er
                                strandið varða.
   4. gr. Nú neitar skipstjóri eða annar viðstaddur fyrirsvarsmaður skips því
skriflega, að góssi verði bjargað eða að ráðstafanir til björgunar verði gerðar,
þar til lögreglustjóri kemur, og hlutast hreppstjóri þá ekki um björgun góss eða
                                     skips.
5. gr. Dómsmálaráðuneytið lætur gera eyðublöð með spurningum á íslensku, dönsku,
 ensku, þýsku og frönsku um skip og skipstjóra, ferð þess, hvernig slysið vildi
   til, hvaða ráðstafana óskað sé af hálfu stjórnvalda um björgun og meðferð
     skipsmanna, og fá lögreglustjórum og hreppstjórum eyðublöð þessi. Skal
 hreppstjóri leggja eyðublað fyrir skipstjóra eða þann, sem í stað hans kemur,
 jafnskjótt sem því verður við komið, enda skal skipstjóri skrá svar sitt skýrt
 og greinilega við hverri spurningu. Nú verður brestur á þessu, og skal þá líta
        svo á, sem skipstjóri óski ekki aðstoðar íslenskra stjórnvalda.
    Þegar því verður við komið, skal héraðsdómari láta skipstjóra staðfesta
áðurnefnda skýrslu sína fyrir dómi, svo og halda sjóferðapróf með þeim hætti, er
í [lögum]^1) segir, og eftir því, sem við á. Sjóferðapróf og staðfesting skýrslu
þarf þó ekki að fara fram, ef fyrirsvarsmaður þess ríkis, sem skip er frá, telur
          þess ekki þörf, nema manntjón hafi orðið eða slys á mönnum.
                            ^1)[2]L. 91/1991, 161. gr.
 6. gr. Lögreglustjóri skal, svo fljótt sem kostur er á og eftir þörfum, skipa
fyrir um björgun og meðferð skipbrotsmanna. Ef hann fer ekki sjálfur á vettvang,
       þá felur hann hreppstjóra eða öðrum umboðsmanni sínum framkvæmdir.
7. gr. Nú vill skipstjóri eða sá, er í hans stað kemur, eða umboðsmaður útgerðar
 eða vátryggjenda, annast sjálfur björgun á skipi eða góssi frá öndverðu, og er
  honum það þá rétt, en ekki er björgunarsamningur þó bindandi, nema samþykki
   lögreglustjóra eða viðkomandi ræðismanns komi til, enda sé sett, að áliti
lögreglustjóra, full trygging af hálfu skips eða góss fyrir efndum samningsins.
Rétt er eiganda eða vátryggjanda strandaðs skips eða góss að taka í sínar hendur
björgun og meðferð á skipi og góssi hvenær sem er, enda setji þeir fullnægjandi
trygging fyrir greiðslu alls áfallins kostnaðar og þess kostnaðar, er síðar kann
     löglega á að falla, þar með kostnaður við heimsending strandmanna. Um
                     björgunarsamninga fer samkvæmt 1. mgr.
Hvarvetna þess er aðili tekur björgun skips eða góss í sínar hendur, eru íslensk
                          stjórnvöld við hana skilin.
 8. gr. Nú er ekki svo ástatt, sem í 1. mgr. 7. gr. segir, og má þá hreppstjóri
  eða lögreglustjóri ekki fresta björgun, þó að ósamið sé um bjarglaun. Kveður
  lögreglustjóri þá á um það, hversu þeim skuli greiða, er að björgun starfa.
Bjarglaun skal annaðhvort miða við þann tíma, sem hver hefir unnið, enda komi þá
til greina atvik öll, eða við verðmæti þess, sem bjargað er, enda séu þau þá að
      jafnaði þriðjungur verðs hins bjargaða, að frádregnum sölukostnaði.
9. gr. Lögreglustjóri eða sá, er í stað hans stýrir björgun, skal sjá um það, að
  allt, sem gert verður til að bjarga mönnum, skipi eða góssi, verði unnið svo
   fljótt og vel sem kostur er. Skal fyrst og fremst, næst mannbjörg, bjarga
 skipsskjölum. Ef líklegt þykir að skipi verði af grunni komið og að það verði
gert haffært, þá skal kosta kapps um, að svo megi verða. Af góssi skal björgun á
 því, sem verðmætast er, ganga fyrir svo sem unnt er, og skal þess jafnan gætt,
             að öll merki eða auðkenni á góssi skemmist sem minnst.
            Rétt er aðilja eða umboðsmanni hans að vera við björgun.
 10. gr. Skylt er öllum verkfærum alþýðumönnum sjálfum sér ráðandi að vinna að
  björgun og varðveislu bjargaðra muna, er lögreglustjóri eða umboðsmaður hans
 kveður þá til þess. Með sama hætti er manni skylt að lána heimamenn sína, bát
sinn, hesta eða áhöld til björgunar eða flutnings bjargaðra muna á geymslustað.
 Enn fremur er mönnum skylt að lána hús sín til geymslu bjargaðra muna, ef þeir
mega án þeirra vera og þau spillast ekki verulega fyrir slíka notkun. Ef bjargað
góss verður ekki geymt á fulltryggan hátt, þá skal setja um það vörð. Endurgjald
fyrir lán hesta, skipa og áhalda, svo og kaup varðmanna, ákveður lögreglustjóri.
Ef strandmunir hverfa eða fara forgörðum af mannavöldum, skal hreppstjóri eða sá
  annar, er með umboð lögreglustjóra fer, skýra honum tafarlaust frá því, enda
           skal lögreglustjóri rannsaka málið jafnskjótt sem unnt er.
 11. gr. Ef skipsbrotsmenn geta ekki sjálfir útvegað sér húsnæði, mat og aðrar
 nauðsynjar, þar á meðal aðhjúkrun á sjúkum mönnum, þá skal lögreglustjóri eða
    umboðsmaður hans hlutast til um það, að bætt verði úr nauðsyn þeirra við
 sanngjörnu endurgjaldi, sem lögreglustjóri ákveður. Með sama hætti skal sjá um
 greftrun dáinna skipverja, enda skal gera hana með fullri sparsemi, ef greiða
                               skal af strandinu.
Skylt er að veita skipbrotsmönnum húsaskjól og aðhlynning eftir megni og að því
              leyti sem ekki fer í bága við sóttvarnarráðstafanir.
 Lögreglustjóri skal sjá um það, að skipbrotsmönnum verði veittur nauðsynlegur
                 fararbeini þegar þeir mega frá strandi hverfa.
Nú tekur umboðsmaður þess ríkis, er skip er frá, að sér málefni þau, er í grein
  þessari segir, og eru þá íslensk stjórnarvöld frá þeim tíma við þau skilin.
12. gr. Hreppstjóri heldur dagbók um strand hvert. Þar skal hann skrá nafn skips
 og heimilisfang og útgerð, hvar, hvernig og hvenær slys hafi að borið, hvenær
 (dag og klukkustund) hann hafi orðið þess var, hver eða hverjir þar hafi fyrst
  að komið, hver hafi fært honum fregn um atburði, hvenær hann sjálfur hafi á
 vettvang komið, og hvernig hafi þá verið þar umhorfs, hvar skip og góss var og
  hvernig það hafi þá verið farið, hvort skipstjóri og skipverjar hafi þar þá
verið, hvernig þeir hafi bjargast og hvernig ástatt sé um þá, hvort nokkur hafi
 farist eða slasast, hverjir hafi komið þeim til hjálpar, hvort hann hafi látið
     meta, hvort skip skyldi talið strandað, hverjir hafi gert það og hver
   niðurstaðan hafi orðið; hvaða ráðstafanir hann hafi gert til björgunar og
aðhlynningar manna og til björgunar og varðveislu góss, bæði áður en og eftir að
hann fékk fyrirskipanir lögreglustjóra, hverju bjargað hafi verið, enda sé gerð
svo nákvæm skrá um það sem unnt er. Þá skal í dagbók skrá, ef skipstjóri afsalar
sér afskiptum hreppstjóra af björgun, hvort hann hafi gefið skýrslu samkvæmt 5.
gr., svo og hvað annað, er strandið varðar og hreppstjóri skal annast. Eftirrit
     úr dagbók sendir hreppstjóri lögreglustjóra ásamt öðrum strandskjölum.
 Lögreglustjóri löggildir stranddagbók hreppstjóra. Hana skal og gegnumdraga og
                      tölusetja. Ríkissjóður kostar hana.
 Hverju sinni er bókun er lokið, ritar hreppstjóri nafn sitt undir hana, ásamt
  skipstjóra eða þeim, er í stað hans kemur, ef hægt er að gera honum bókunina
skiljanlega, og 2 öðrum valinkunnum mönnum eftir að bókun hefir verið lesin upp
             fyrir þeim. Túlk skal hafa, ef hans er kostur og þörf.
Lögreglustjóri skráir í lögreglubók eða sérstaka strandbók það, er hann gerir og
                        strand eða strandmenn varðar ^1)
                             ^1)[3]L. 90/1991, 91. gr.
13. gr. Þeim, sem björgun stýrir eða annast gæslu á strandgóssi, er rétt að vísa
     burt öllum þeim mönnum, sem engan þátt taka þar í og eru að öðru leyti
óviðriðnir strandið. Svo skal og vísa brott þeim bjargendum eða flutningsmönnum
   strandgóss, er gera sig óhæfa til starfsins vegna óreglu, ótrúmennsku eða
    óspekta. Taka má þá fasta, er ekki fara fúslega. Lögreglustjóri sker úr
ágreiningi út af framkvæmdum við björgun eða varðveislu strandgóss, og skal hann
           síðar bóka úrskurði þá, er hann hefir kveðið upp munnlega.
14. gr. [Lögreglustjóri skal sjá um að matvæli þau eða drykkjarföng, sem skemmst
  hafa við strand og ef til vill eru skaðvæn heilsu manna, verði rannsökuð af
  eftirlitsaðilum samkvæmt lögum um matvæli. Skulu þeir segja til um það hvort
nota megi vörurnar og hvernig, án þess að tjón hljótist af, og skal þá selja þær
með því skilorði er eftirlitsaðilar setja.]^1) Nú reynast vörur svo spilltar, að
 hætta er talin af notkun þeirra, og skal þá ónýta þær, og hafi lögreglustjóri
                        eða hreppstjóri umsjón með því.
                             ^1)[4]L. 93/2002, 26. gr.
15. gr. Nú strandar skip, sem ekki hefir fengið heilbrigðisvottorð hér á landi,
eftir að það síðast fór frá útlendri höfn, eða síðast hafði mök við skip á hafi
   úti, og skal þá, að svo miklu leyti sem frekast er unnt fara með skipið og
             skipshöfnina eftir fyrirmælum gildandi sóttvarnarlaga.
  16. gr. Nú er tollvörum eða bannvörum bjargað, og skal þá lögreglustjóri eða
           hreppstjóri sjá um, að farið verði með þær lögum samkvæmt.
 17. gr. [Lögreglustjóra er heimilt að krefjast nauðungarsölu á strönduðu skipi
  eða því sem hefur bjargast úr því án undangenginnar áskorunar til eiganda ef
                aðilar sammælast ekki um annars konar sölu.]^1)
                             ^1)[5]L. 90/1991, 91. gr.
 18. gr. Jafnskjótt sem sölu strandgóss er lokið og kostnaður af strandi allur,
 þar á meðal kostnaður af flutningi skipbrotsmanna til burtfararhafnar héðan af
   landi, er fenginn, semur lögreglustjóri reikning um strandið. Sendir hann
   dómsmálaráðuneytinu reikninginn tvíritaðan ásamt fylgiskjölum, þar á meðal
    dagbókareftirriti hreppstjóra, eftirriti úr lögreglubók eða strandbók og
   [gerðabók um nauðungarsölur],^1) skipsskjölum, sjóferðaprófi o.s.frv., til
   endurskoðunar og úrskurðar í öllum atriðum. Þegar dómsmálaráðuneytið hefir
úrskurðað reikninginn, sendir það hann fyrirsvarsmanni viðkomandi ríkis, ef það
         hefir hér umboðsmann sinn, en ella til annarra réttra aðilja.
[Söluverð]^1) strandgóss, sem afgangs kann að verða kostnaði öllum af strandinu,
   sendir lögreglustjóri dómsmálaráðuneytinu jafnskjótt sem honum hefir verið
        tilkynnt, að reikningur væri úrskurðaður og gjaldfrestur liðinn.
 Dómsmálaráðuneytið sendir féð síðan fyrirsvarsmanni viðkomandi ríkis eða öðrum
                                    aðiljum.
                             ^1)[6]L. 90/1991, 91. gr.
    19. gr. Lögreglustjóri eða umboðsmaður hans eða hreppstjóri skulu fá ^1)
  fæðispeninga dag hvern, er þeir þurfa að vera að heiman vegna strands, og að
                     auki ferðakostnað eftir reikningi. ^2)
                                      ^1)
                ^1)[7]L. 92/1991, 12. gr. ^2)[8]L. 90/1991, 91. gr.
20. gr. Skip og góss, annað en venjulegur farangur skipverja, er, þar til það er
 selt að tilhlutun lögreglustjóra, og síðan andvirði þess, að veði framar öllum
öðrum höftum, er á því kynnu að hvíla, til tryggingar öllum þeim kostnaði, er af
strandi leiðir og áfallinn er fyrir ráðstafanir stjórnvalda eða einstakra manna,
       er þeir hafa gert af nauðsyn áður en stjórnvöld komu til, svo sem
björgunarlaunum, hýsingu, flutningi og heimsendingu skipverja, varðveislu góss,
ferðakostnaði og dagpeningum, gjöldum fyrir réttargerðir, eftirrit, sendiferðir,
                               símskeyti o.s.frv.
       Ef andvirði strandgóss hrekkur ekki fyrir öllum strandkostnaði, og
   fyrirsvarsmaður viðkomandi ríkis greiðir hann ekki þegar, þá má eftir ósk
  lögreglustjóra greiða úr ríkissjóði það, sem á vantar, gegn endurgjaldi frá
                                réttum aðiljum.
21. gr. Nú strandar íslenskt skip hér við land, og taka þá ákvæðin hér að framan
ekki til þess, nema fyrirmæli 1., 3., 6., 9., 10. og 11. gr. um björgun á mönnum
 og góssi og tilkynningar til hreppstjóra og lögreglustjóra og 14., 15. og 16.
 gr., svo og 20. gr., að því leyti sem ráðstafanir íslenskra stjórnvalda vegna
                  strandsins hafa haft kostnað í för með sér.

                             II. kafli. Um vogrek.
 22. gr. Það er vogrek, er mannlaust skip rekur á land eða skipshluta eða aðra
  muni, sem svo eru merktir eða svo er annars farið um, að ætla má eignarrétti
                                  undirorpna.
 23. gr. Ábúandi eða notandi lands skal vogrekum bjarga og veita þeim vörð. Ef
  enginn er ábúandi eða notandi, þá skal landeigandi bjarga vogrekum og geyma
  þeirra. Tilkynna skal hreppstjóra eða lögreglustjóra vogrek, enda skulu þeir
     hlutast til um björgun vogreks, ef þess gerist þörf, og varðveislu. Ef
  lögreglustjóri hefir ekki sjálfur skoðað vogrek, þá ber hreppstjóra að láta
 honum í té, jafnskjótt sem verða má, glögga lýsing á því og áætlun um verðmæti
                                     þess.
   24. gr. Nú sannar maður ótvírætt heimild sína til vogreks, áður en það er
 auglýst, og má þá selja honum það í hendur. Annars kostar, skal vogrek auglýsa
                    með þeim hætti, er hér skal sagt verða:
      Ef ætla má eftir framkomnum upplýsingum, að vogrek nemi ekki [yfir 5000
   kr.],^1) þá auglýsir lögreglustjóri það með þeim hætti, er hann telur best
fallinn til þess að komast fyrir það, hver eigandi sé. Ef telja má vogrek meira
virði, þá auglýsir lögreglustjóri það einu sinni í Lögbirtingablaði, enda sendir
    dómsmálaráðuneytið fyrirsvarsmönnum annarra ríkja hér á landi eintak af
     auglýsingunni. Í auglýsingu skal lýsa vogreki eftir föngum og skora á
 tilkallsmenn að gefa sig fram innan 6 mánaða frá birtingu auglýsingar og sanna
 lögreglustjóra heimildir sínar, því að annars kostar verði vogrek eða andvirði
  þess eign ríkissjóðs eða fjörueiganda. Áður en liðnir eru 6 mánuðir má engum
tilkallsmanni selja vogrek í hendur, nema hann setji fulla tryggingu fyrir því,
að hann skili vogreki aftur eða andvirði þess, ef annar skyldi koma áður frestur
                 sé liðinn með ríkari gögn fyrir tilkalli sínu.
                             ^1)[9]L. 44/1965, 1. gr.
 25. gr. Nú sannar maður heimildir sínar að vogreki áður lögmæltur frestur sé á
   enda, og skal þá selja honum það í hendur eða andvirði þess. Annars kostar
verður vogrek eða andvirði þess eign ríkissjóðs, ef það eða andvirði þess [nemur
 12.000 kr.]^1) eða meira, að frádregnum öllum áföllnum kostnaði, og ef um skip
 eða skipsflak er að ræða, að frádregnum áætluðum kostnaði við brottnám þess úr
                          fjöru, en ella fjörueiganda.
 Tilkallsmaður, er gefur sig fram áður en frestur er liðinn, getur borið kröfu
 sína undir dómstóla, ef lögreglustjóri vill ekki taka hana að öllu til greina.
Ef fleiri en einn gera tilkall til vogreks, má engum þeirra selja í hendur fyrr
 en úr því er skorið með fullnaðardómi, hver skuli fá vogrek eða andvirði þess.
Nú ber maður upp kröfu sína eftir að lögmæltur frestur er liðinn, og á hann þess
  máls aldrei uppreist, nema hann sanni fyrir dómi, að ólöglega hafi með málið
                       verið farið af hálfu stjórnvalda.
  Mál samkvæmt 2. og 3. mgr. skal höfða á hendur lögreglustjóra á varnarþingi
 hans, enda sé honum stefna birt áður en liðnir eru 6 mánuðir frá því, er hann
                            synjaði kröfu stefnanda.
 Nú þykir tvímælis orka um verðmæti vogreks, og skulu þá tveir dómkvaddir menn
                                   meta það.
                             ^1)[10]L. 44/1965, 2. gr.
26. gr. Vogrek sjálft, meðan það er óselt, en andvirði þess, eftir að það hefir
 verið selt, er að veði til tryggingar öllum kostnaði af ráðstöfunum þeim, sem
 löglega eru gerðar til að bjarga því, varðveita það og auglýsa, og gengur veð
 það fyrir öllum höftum, er vera kynnu á vogreki, enda skal jafnan greiða allan
  þann kostnað áður en vogrek eða andvirði þess sé nokkrum til eignar fengið.
 Lögreglustjóri úrskurðar þann kostnað, sem hér segir, en bera má úrskurð hans
undir dómsmálaráðuneytið áður en 3 mánuðir séu liðnir frá dagsetningu úrskurðar
                                lögreglustjóra.
                                  27. gr. ^1)
                            ^1)[11]L. 90/1991, 91. gr.

                           III. kafli. Almenn ákvæði.
  28. gr. Nú liggur skip eða skipsflak, þar á meðal vogrek, sem eigandi hefir
  leitt sig að, óhirt í fjöru 2 ár eða lengur frá því að eigandi leiddi sig að
því, ef svo hefir verið, og skal lögreglustjóri þá auglýsa, eftir beiðni þeirra,
    er eignast mundu skip eða skipsflak eftir 25. gr., ef það væri vogrek, í
 Lögbirtingablaði, að skip eða skipsflak verði fengið þeim í hendur til eignar
 samkvæmt þessari grein, nema skip eða skipsflak hafi verið tekið út áður en 9
mánuðir séu liðnir frá birtingu auglýsingar. Ef það hefir ekki verið gert innan
  þess tíma, þá verður skip eða skipsflak eign ríkissjóðs eða fjörueiganda með
                        þeim hætti, sem í 25. gr. segir.
 29. gr. Nú hefir skip eða skipsflak legið óselt á strandstað eitt ár, og getur
        lögreglustjóri þá látið selja það ásamt því, er því fylgir, [með
    nauðungarsölu],^1) ef óráðlegt þykir vegna hagsmuna almennings, að dómi
              dómsmálaráðherra, að láta það vera lengur óselt. ^1)
   Nú hefur aðili björgun eða tekur að vinna úr skipi áður en ár er liðið frá
strandinu, og skal dómsmálaráðherra þá veita honum hæfilegan frest til að halda
 þeim athöfnum áfram, uns tvö ár eru liðin frá þeim atburði eða allt að 3 árum,
                ef björgun er sérstökum erfiðleikum bundin. ^1)
                            ^1)[12]L. 90/1991, 91. gr.
30. gr. Atvinnumálaráðherra getur látið gera skip eða skipsflak óskaðvænt þegar
eftir strand eða skipbrot, ef óhjákvæmileg nauðsyn þykir vegna hættu eða tálma,
  er af því stafi. Ef skip eða skipsflak verður annars til tálma eða hættu, þá
  skal vitamálastjórnin auðkenna staðinn, og jafnframt setja þeim, er skip eða
  skipsflak á, með auglýsingu í Lögbirtingablaði, hæfilegan frest til að hirða
    það. Að þeim fresti liðnum getur atvinnumálaráðherra látið gera skip eða
 skipsflak óskaðvænt. Ekki á sá, sem rétt á yfir skipi eða skipsflaki kröfu til
   bóta, þó að eign hans sé spillt fyrir þær ráðstafanir, sem í þessari grein
                                     segir.
   Til tryggingar kostnaði af ráðstöfunum samkvæmt þessari grein er skip eða
  skipsflak, svo og farmur, ef hætta stafar af honum eða verulegt óhagræði, og
andvirði, ef sala hefur farið fram, að veði framar öllum öðrum höftum, er á þeim
   kynnu að hvíla. Má selja það, er bjargast kann, [með nauðungarsölu]^1) til
greiðslu kostnaðar, en það er afgangs kynni að verða, skal greiða réttum aðiljum
                            samkvæmt 18. gr. 2. mgr.
                            ^1)[13]L. 90/1991, 91. gr.
  31. gr. Fyrirmæli laga þessara hagga ekki reglum þeim um skipsflök á höfnum
inni, sem settar eru eða settar kunna að verða í löggiltum reglugerðum kaupstaða
                                 eða kauptúna.
       32. gr. Um refsingar fyrir brot á lögum þessum fer sem hér segir:
   1. Ef einstakir menn brjóta það, sem þeim er boðið í 1., 10., 11. og 13. gr.,
 eða hafa í frammi einræði eða mótþróa við björgun eða tefja hana viljandi, þá
   varðar það ^1) sektum, nema þyngri refsing liggi við samkvæmt öðrum lögum.
    2. Ef lögreglustjóri, sérstakur umboðsmaður hans eða hreppstjóri eða önnur
   stjórnvöld brjóta lög þessi, þá fer um refsingar fyrir það eftir almennum
                                hegningarlögum.
                            ^1)[14]L. 10/1983, 61. gr.
            33. gr. Sektir samkvæmt lögum þessum renna í ríkissjóð.
 [Mál út af brotum á lögum þessum varða sektum og fer um mál út af brotunum að
                           hætti opinberra mála.]^1)
                            ^1)[15]L. 10/1983, 61. gr.
34. gr. Lög þessi skal þýða á dönsku, ensku, þýsku og frönsku og sérprenta, enda
skal fá lögreglustjórum nægan forða af sérprentunum og þýðingum til afnota handa
               hreppstjórum og öðrum, sem á þeim þurfa að halda.

References

   Visible links
   1. http://www.althingi.is/dba-bin/lawformpr.pl?lnr=1926042
   2. file://1991091.html#g161
   3. file://1991090.html#g91
   4. file:///altext/stjt/2002.093.html
   5. file://1991090.html#g91
   6. file://1991090.html#g91
   7. file:///altext/stjt/1991.092.html
   8. file://1991090.html#g91
   9. file:///altext/stjtnr.html#1965044?g1
  10. file:///altext/stjtnr.html#1965044?g2
  11. file://1991090.html#g91
  12. file://1991090.html#g91
  13. file://1991090.html#g91
  14. file:///altext/stjtnr.html#1983010?g61
  15. file:///altext/stjtnr.html#1983010?g61
