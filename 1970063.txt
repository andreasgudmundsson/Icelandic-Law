
   --------------------------------------------------------------------------

                                              Lög um skipan opinberra framkvæmda

                             1970, nr. 63, 12. maí

   --------------------------------------------------------------------------

                                   I. kafli.

                                 Almenn ákvæði.

                                     1. gr.
           Opinber framkvæmd merkir í lögum þessum gerð eða breytingu
   mannvirkis, sem kostuð er af ríkissjóði að nokkru eða öllu leyti, enda
   nemi áætlaður kostnaður ríkissjóðs a.m.k. 1 millj. kr., sbr. þó 2. mgr.
   23. gr. Ákvæði laganna taka einnig til kaupa á eignum, eftir því sem við
   getur átt.
           Heimilt er fjármálaráðuneytinu að breyta áðurnefndri fjárhæð til
   samræmis við verðbreytingar.
           Ríkisstjórnin getur ákveðið, að lög þessi taki, eftir því sem við
   á, til framkvæmda á vegum ríkisstofnana, er hafa sjálfstæðan fjárhag og
   því ekki háðar fjárveitingarákvörðunum Alþingis.
           [Ákvæði VI. kafla laga þessara taka einnig til framkvæmda á vegum
   sveitarstjórna, samtaka þeirra og stofnana. Sama gildir um framkvæmdir
   annarra aðila sem reknir eru að mestu leyti á kostnað ríkis eða
   sveitarstjórna eða annarra opinberra aðila eða lúta yfirstjórn þessara
   aðila eða ef rekstur þeirra er undir yfirstjórn eða eftirliti stjórnar þar
   sem meiri hluti stjórnarmanna er skipaður af ríki eða sveitarstjórn eða
   öðrum opinberum aðilum.
           Ef þeir opinberu aðilar, sem getið er um í 1., 2. og 4. mgr.,
   starfa á sviði viðskipta eða iðnaðar skulu þeir ekki háðir ákvæðum VI.
   kafla, enda sinni þeir ekki vatnsveitu, orkuveitu, flutningum eða
   fjarskiptum.]^1)

   ^1)[2]L. 55/1993, 1. gr.

                                     2. gr.
           Meðferð máls varðandi opinberar framkvæmdir frá upphafi, uns henni
   er lokið, fer eftir ákveðinni boðleið, er skiptist í fjóra áfanga, svo sem
   hér segir: Frumathugun, sbr. 3.--5. gr., áætlunargerð, sbr. 6.--10. gr.,
   verklega framkvæmd, sbr. 11.--19. gr., og skilamat, sbr. 20. gr.

                                   II. kafli.

                                  Frumathugun.

                                     3. gr.
           Frumathugun er könnun og samanburður þeirra kosta, er til greina
   koma við lausn þeirra þarfa, sem framkvæmdinni er ætlað að fullnægja.
           Í greinargerð um frumathugun skulu vera áætlanir um kosti. Þessar
   áætlanir skulu vera tvíþættar. Annars vegar áætlun um stofnkostnað, þ.m.t.
   kostnað við áætlunargerð, og hins vegar áætlun um árlegan rekstrarkostnað,
   þ.m.t. lánsfjárkostnað og tekjur, ef við á. Í greinargerðinni skal skýrt
   frá þeim rökum, er liggja að vali kosts þess, sem tekinn er, þ. á m.
   hagkvæmnireikningum, sem notaðir eru í samanburði. Greinargerð um
   frumathugun skulu auk þess fylgja tillögur um staðsetningu og stærð, svo
   og frumuppdrættir að fyrirhugaðri framkvæmd, eftir því sem við á.

                                     4. gr.
           Frumathugun fer fram á vegum hlutaðeigandi ráðuneytis,
   ríkisstofnunar, sveitarfélags eða annarra væntanlegra eignaraðila. Hafi
   annar aðili en ráðuneyti látið gera frumathugun, skal greinargerð skv. 3.
   gr. send viðkomandi ráðuneyti.
           Viðkomandi ráðuneyti gerir tillögur til fjármálaráðuneytis,
   fjárlaga- og hagsýslustofnunar, um fjárveitingar til einstakra framkvæmda
   á grundvelli frumathugana og jafnframt um röð framkvæmda til ákvörðunar
   við gerð fjárlagafrumvarps. Tillögur um röð innan sama framkvæmdaflokks,
   svo sem skólamannvirkja, skulu lagðar fyrir fjárveitinganefnd Alþingis,
   áður en hún ákvarðar tillögur sínar um skiptingu framkvæmdafjár við
   afgreiðslu fjárlagafrumvarps.
           Ef ráðuneyti telur ekki fært að gera tillögu til fjárlaga- og
   hagsýslustofnunar um fjárveitingu til framkvæmdar samkvæmt frumathugun,
   sem því hefur borist, skal sú ákvörðun tilkynnt aðilum svo fljótt sem
   verða má og gerð grein fyrir ástæðum.

                                     5. gr.
           Nú hefur fjárveiting til opinberra framkvæmda verið tekin í
   fjárlög, án þess að frumathugun hafi verið gerð, og skal þá frumathugun
   eigi að síður fara fram samkvæmt ákvæðum 3. og 4. gr. laga þessara.

                                  III. kafli.

                                 Áætlunargerð.

                                     6. gr.
           Áætlunargerð um opinbera framkvæmd fer fram á vegum hlutaðeigandi
   ráðuneytis, ríkisstofnunar, sveitarfélags eða annarra væntanlegra
   eignaraðila í samráði við fjárlaga- og hagsýslustofnun.
           Þegar opinberri framkvæmd, sem ríkið og annar aðili standa að, er
   ráðstafað til áætlunargerðar, skal gera samning milli væntanlegra
   eignaraðila og þeirra aðila, er taka að sér áætlunargerð. Þátttaka
   ríkissjóðs í kostnaði vegna áætlunargerðar er háð skriflegu samþykki
   fjármálaráðuneytisins á þeim samningi.

                                     7. gr.
           Áætlunargerð um opinberar framkvæmdir skal vera í tvennu lagi:

           1. Fullnaðaruppdrættir og tæknileg verklýsing á þeirri framkvæmd,
           sem fyrirhuguð er, skrá um efnisþörf, nákvæm kostnaðaráætlun um
           verkið, tímaáætlun um framkvæmd þess og greiðslu- og
           fjáröflunaráætlun fyrir framkvæmdartímabilið.
           2. Rekstraráætlun, sem nær til minnst 5 ára, eftir að framkvæmd er
           lokið.

                                     8. gr.
           Að lokinni áætlunargerð skv. 7. gr. skal hlutaðeigandi ráðuneyti
   senda fjárlaga- og hagsýslustofnun áætlunina til athugunar.
           Áætluninni skulu fylgja skilríki um það, að fullnægjandi
   lóðarréttindi og önnur réttindi, sem nauðsynleg eru vegna væntanlegrar
   framkvæmdar, verði fyrir hendi, þegar á þarf að halda.

                                     9. gr.
           Nú er áætlun um opinbera framkvæmd í fullu samræmi við ákvæði 7.
   og 8. gr. og byggð á raunhæfum forsendum að áliti fjármálaráðuneytis, og
   skal þá áætlunin í heild eða skýrt afmarkaður hluti hennar, er nær
   nýtanlegum áfanga koma til athugunar við gerð fjárlagafrumvarps fyrir
   næsta ár.
           Ef fjármálaráðuneytið tekur ekki slíka áætlun í fjárlagafrumvarp,
   skal það tilkynnt hlutaðeigandi ráðuneyti svo fljótt sem verða má og
   jafnframt gerð grein fyrir ástæðum.

                                    10. gr.
           Í frumvarpi til fjárlaga skal tilfæra þá fjárhæð, sem ætluð er á
   fjárlagaárinu til viðkomandi framkvæmdar, og í greinargerð skal tilfæra
   þær fjárskuldbindingar, sem falla á seinni fjárlagaár í samræmi við
   áætlunina. Þegar um er að ræða fjárveitingar til einstakra
   framkvæmdaflokka, svo sem skólamannvirkja, skulu atriði þau, sem um getur
   í 1. málsl., koma fram í tillögum og sérstakri greinargerð
   fjárveitinganefndar Alþingis. Í fjárlagafrumvörpum næstu ára skal á sama
   hátt tilgreina fjárhæðir, sem samkvæmt endurskoðaðri áætlun nægja til þess
   að ljúka framkvæmd á tilsettum tíma.

                                   IV. kafli.

                               Verkleg framkvæmd.

                                    11. gr.
           Verkleg framkvæmd merkir í lögum þessum gerð verksamninga, verkið
   sjálft, eftirlit með því, sbr. 17. gr., og þar með úttekt. Verk merkir
   bæði vinnu og efni.

                                    12. gr.
           Verklega framkvæmd, sem greiða skal eingöngu af ríkisfé, er
   óheimilt að hefja fyrr en fyrir liggur:

           1. Heimild í fjárlögum.
           2. Ákvörðun hlutaðeigandi ráðuneytis um að nota þá heimild.
           3. Staðfesting fjármálaráðuneytisins á því, að fjármagn verði
           handbært í samræmi við greiðsluáætlun skv. 7. gr.

           Þegar um er að ræða sameiginlega framkvæmd ríkis og annars aðila,
   er eigi heimilt að hefja opinbera framkvæmd fyrr en fé hefur verið veitt
   til hennar á fjárlögum og undirritaður hefur verið samningur viðkomandi
   ráðuneytis og aðilans með áritun fjármálaráðuneytisins, er tryggi, að
   fjármagn verði handbært á framkvæmdartímanum í samræmi við greiðsluáætlun
   skv. 7. gr.
           Eigi sveitarfélag hlut að máli og sé í greiðsluáætlun gert ráð
   fyrir framlögum úr sveitarsjóði, nægir um það atriði skrifleg yfirlýsing
   sveitarstjórnar, að á framkvæmdartímanum verði fjárhæðir teknar á
   fjárhagsáætlun sveitarfélagsins í samræmi við greiðsluáætlun skv. 7. gr.

                                    13. gr.
           Verk skal að jafnaði unnið samkvæmt tilboði á grundvelli útboðs.
   Ef verk er þess eðlis eða aðstæður slíkar að öðru leyti, að útboð telst
   ekki munu gefa góða raun, er heimilt, að fenginni umsögn samstarfsnefndar
   um opinberar framkvæmdir, sbr. 22. gr., að víkja frá útboði, sbr. þó 2.
   mgr.
           Ef tilboð eru óhæfilega há eða að öðru leyti ekki aðgengileg, skal
   verkinu ráðstafað á grundvelli fasts samningsverðs eða eftir reikningi.
           Útboðslýsingar, verklýsingar og verksamningar skulu vera í samræmi
   við áætlun skv. 9. gr.

                                    14. gr.
           Innkaupastofnun ríkisins annast útboð verka svo og reikningshald
   og greiðslur vegna verka. Framkvæmdadeild Innkaupastofnunar ríkisins, sbr.
   23. gr., undirbýr samningsgerð við verktaka.
           Þegar um er að ræða sameiginlega framkvæmd ríkis og sveitarfélags,
   annast sveitarfélag útboð, undirbúning samningsgerðar við verktaka og
   reikningshald og greiðslur vegna verksins, nema öðruvísi um semjist eða
   fjármálaráðherra ákveði annað.
           Samstarfsnefnd um opinberar framkvæmdir getur áskilið, að
   sveitarfélag, er sér um útboð vegna framkvæmdar, skuli fá samþykki
   Innkaupastofnunar ríkisins á útboðslýsingu, áður en útboð fer fram.
           Þegar framlög til sameiginlegra framkvæmda ríkis og sveitarfélags
   eru miðuð við ákveðið einingarverð, sbr. [3]II. kafla laga nr. 49/1967, um
   skólakostnað, annast sveitarfélag útboð og verklega framkvæmd, nema
   öðruvísi um semjist.

                                    15. gr.
           Framkvæmdadeild gerir tillögur til aðila um það, hverju þeirra
   tilboða, sem borist hafa, skuli tekið eða hvort öllum skuli hafnað, en þá
   koma til ákvæði 2. mgr. 13. gr.

                                    16. gr.
           Samningur við verktaka skal undirritaður af hlutaðeigandi
   ráðuneyti. Þegar um er að ræða sameiginlega framkvæmd ríkis og
   sveitarfélags eða annars eignaraðila, skal samningur undirritaður af báðum
   eða öllum aðilum, nema öðruvísi um semjist, sbr. þó 4. mgr. 14. gr.

                                    17. gr.
           Við hvert verk skal framkvæmdadeild Innkaupastofnunar ríkisins
   ráða einn eða fleiri sérfróða eftirlitsmenn eftir þörfum, er hafi eftirlit
   með framkvæmd verksamnings. Eftirlitsmenn skulu samþykktir af eignaraðila
   eða eignaraðilum sameiginlega, ef um fleiri er að ræða. Í sérstöku
   erindisbréfi skal kveða á um störf og valdsvið eftirlitsmanna. Skýrslur
   eftirlitsmanna ber að senda öllum aðilum að framkvæmdum og
   ríkisendurskoðun. Framkvæmdadeildin ber ábyrgð á störfum eftirlitsmanna
   gagnvart eignaraðilum.

                                    18. gr.
           Allur kostnaður vegna starfa eftirlitsmanns telst til
   stofnkostnaðar opinberra framkvæmda.

                                    19. gr.
           Nú raskast kostnaðar- eða tímaáætlun verks vegna verðlagsbreytinga
   eða af tæknilegum orsökum, og skal þá hlutaðeigandi ráðuneyti svo fljótt
   sem auðið er gera tillögur til fjármálaráðuneytisins um breytta
   greiðsluáætlun. Samþykki fjármálaráðuneytið hina breyttu greiðsluáætlun,
   skal miða við hana í frumvarpi til fjárlaga næsta árs. Sé um að ræða
   sameiginlega framkvæmd ríkis og annars aðila, komi einnig til samþykki
   þess aðila á breyttri greiðsluáætlun.

                                   V. kafli.

                                   Skilamat.

                                    20. gr.
           Að lokinni verklegri framkvæmd og úttekt skal fara fram skilamat.
   Í matinu skal gerð grein fyrir því, hvernig framkvæmd hefur tekist miðað
   við áætlun. Enn fremur skal þar gerður samanburður við hliðstæðar
   framkvæmdir, sem þegar hafa verið metnar.
           Ríkisendurskoðun setur nánari reglur um fyrirkomulag skilamats og
   sér um það, að greinargerðir um skilamat séu lagðar fyrir
   fjárveitinganefnd Alþingis, samstarfsnefnd um opinberar framkvæmdir og
   eignaraðila.

                                  [VI. kafli.

               Opinberar framkvæmdir á Evrópska efnahagssvæðinu.]

   ^1)

   ^1)[4]L. 55/1993, 2. gr.

                                    [21. gr.
           Ákvæði þessa kafla taka til verksamninga þar sem útboðsverðmæti er
   jafnt eða hærra en þau mörk sem getið er um í 22. gr. og gerðir eru af
   þeim aðilum sem getið er um í 1. gr. Ákvæði kaflans gilda einnig þegar
   aðilar skv. 1. gr. greiða meira en helming kostnaðar við verk sem annar
   aðili býður út og semur um. Jafnframt gilda ákvæði kaflans um verksamninga
   fyrirtækja sem sinna vatnsveitu, orkuveitu, fjarskiptum eða flutningum með
   almenningsvögnum á grundvelli sérleyfa eða annars konar einkaréttar sem
   veitt eru af opinberum aðilum.
           Ráðherra er heimilt að ákveða með reglugerð að einstakar tegundir
   verksamninga séu ekki háðar ákvæðum þessa kafla.]^1)

   ^1)[5]L. 55/1993, 2. gr.

                                    [22. gr.
           Skylt er að bjóða út á hinu Evrópska efnahagssvæði verk sem áætlað
   er að nemi 5 milljónum evrópskra mynteininga (ECU) eða meira án
   virðisaukaskatts.
           Við mat á verðmæti verksins skal miða við það gengi sem í gildi er
   þann dag er auglýsing skv. 24. gr. er send til birtingar.
           Við útreikning fjárhæðar verks skal ekki eingöngu byggja á
   heildarfjárhæð þess heldur skal einnig taka með í þann útreikning verðmæti
   aðfanga sem nauðsynleg eru við framkvæmdir og verkkaupi lætur verktaka í
   té.]^1)

   ^1)[6]L. 55/1993, 2. gr.

                                    [23. gr.
           Nú er verki skipt í áfanga þar sem hver áfangi er viðfangsefni
   sérstaks verksamnings og skal þá við mat á verðmæti verksins miða við
   samanlagða fjárhæð einstakra áfanga. Ekki þarf að taka með í þann
   útreikning áfanga sem að verðmæti nema allt að 1 milljón ECU án
   virðisaukaskatts, enda nái verðmæti þessa hluta ekki 20% af áætlaðri
   heildarfjárhæð allra verkáfanganna.
           Óheimilt er að skipta verki í áfanga í því skyni að koma í veg
   fyrir skyldu til að bjóða út verk skv. 22. gr.
           Í reglugerð er heimilt að kveða nánar á um mat á
   útboðsverðmæti.]^1)

   ^1)[7]L. 55/1993, 2. gr.

                                    [24. gr.
           Verkkaupi skal í sérstakri kynningarauglýsingu lýsa megineinkennum
   þeirra verka sem hann hyggst bjóða út. Jafnframt er verkkaupa skylt að
   auglýsa þau verk sem hann hefur ákveðið að bjóða út. Þá er verkkaupa, sem
   gert hefur verksamning, skylt að auglýsa það.
           Auglýsingar þær, sem getið er um í 1. mgr., skulu sendar
   útgáfustjórn Evrópubandalagsins til birtingar eins fljótt og unnt er eftir
   að ákvörðun um útboð eða gerð verksamnings hefur verið tekin.
           Hvers konar birting hér á landi á auglýsingu skv. 1. mgr. er
   óheimil þar til hún hefur verið send útgáfustjórn Evrópubandalagsins til
   birtingar. Sendingardagur skal koma fram í auglýsingunni. Jafnframt er
   óheimilt að birta í þess konar auglýsingum aðrar upplýsingar um útboðið en
   þær sem koma fram í Stjórnartíðindum Evrópubandalagsins.]^1)

   ^1)[8]L. 55/1993, 2. gr.

                                    [25. gr.
           Nú telur verktaki að stjórnvald eða annar verkkaupi, sem lög þessi
   taka til, hafi tekið ákvörðun í tengslum við framkvæmd útboðs eða gerð
   verksamnings sem felur í sér brot á ákvæðum VI. kafla laga þessara og
   getur hann þá kært þá ákvörðun til fjármálaráðuneytis.
           Kæra skal vera skrifleg og rökstudd og skulu fylgja henni
   nauðsynleg gögn. Fjármálaráðuneytinu er heimilt að krefja kæranda um
   frekari upplýsingar ef það telur ástæðu til.]^1)

   ^1)[9]L. 55/1993, 2. gr.

                                    [26. gr.
           Fjármálaráðuneytið getur, eftir að hafa fengið kæru til meðferðar,
   gripið til eftirfarandi aðgerða fram að þeim tíma er tilboð frá bjóðanda
   hefur verið samþykkt:

           1. Stöðvað um stundarsakir útboð og gerð verksamnings.
           2. Breytt ákvörðun verkkaupa, m.a. með því að auglýsa útboð á
           nýjan leik, breyta útboðsauglýsingum, útboðsgögnum og
           útboðsskilmálum.

           Nú vill kærandi ekki una úrlausn fjármálaráðuneytis skv. 1. mgr.
   og getur hann þá borið ákvörðun verkkaupa í sambandi við framkvæmd útboðs
   eða gerð verksamnings undir dómstóla, sbr. þó 29. gr.]^1)

   ^1)[10]L. 55/1993, 2. gr.

                                    [27. gr.
           Verkkaupi er bótaskyldur vegna þess tjóns sem brot á ákvæðum VI.
   kafla laga þessara hefur í för með sér fyrir verktaka. Bótafjárhæð skal
   miðast við kostnað við að undirbúa tilboð og að taka þátt í útboði.]^1)

   ^1)[11]L. 55/1993, 2. gr.

                                    [28. gr.
           Telji eftirlitsstofnun EFTA áður en tilboð frá bjóðanda hefur
   verið samþykkt að við gerð verksamnings hafi verið brotið gegn ákvæðum
   EES-samningsins á sviði opinberra innkaupa getur hún hafið rannsókn á
   meintu broti.
           Eftir að verkkaupa hefur borist tilkynning frá eftirlitsstofnun
   EFTA eða fjármálaráðuneyti um að stofnunin telji að um brot hafi verið að
   ræða skal verkkaupi innan viku frá því að fyrri tilkynningin berst senda
   fjármálaráðuneyti:

           a. staðfestingu á að bætt hafi verið úr brotinu eða
           b. rökstudda greinargerð um ástæður fyrir því að úrbót hafi ekki
           verið gerð.

           Fjármálaráðherra getur beitt heimildum þeim sem getið er um í 26.
   gr. ef eftirlitsstofnun EFTA hefur tilkynnt að hún telji að um brot hafi
   verið að ræða.]^1)

   ^1)[12]L. 55/1993, 2. gr.

                                    [29. gr.
           Ákvörðun verkkaupa í sambandi við framkvæmd útboðs eða gerð
   verksamnings verður ekki breytt eftir að tilboð frá bjóðanda hefur verið
   samþykkt.
           Ákvörðun verður ekki kærð til fjármálaráðuneytis eftir að tilboð
   frá bjóðanda hefur verið samþykkt.]^1)

   ^1)[13]L. 55/1993, 2. gr.

                                    [30. gr.
           Verkkaupa er skylt að veita fjármálaráðuneyti upplýsingar um þá
   verksamninga sem hann hefur gert og eru yfir þeim mörkum sem getið er um í
   22. gr.]^1)

   ^1)[14]L. 55/1993, 2. gr.

                                    [31. gr.
           Fjármálaráðuneytið skal hafa eftirlit með framkvæmd laga þessara.
   Innkaupastofnun ríkisins skal annast útboð á Evrópsku efnahagssvæði fyrir
   þau sveitarfélög sem þess óska. Einnig skal hún vera sveitarfélögum og
   öðrum opinberum aðilum til ráðuneytis varðandi framkvæmd útboða á Evrópska
   efnahagssvæðinu.]^1)

   ^1)[15]L. 55/1993, 2. gr.

                                [VII. kafli.]^1)

                        Yfirstjórn opinberra framkvæmda.

   ^1)[16]L. 55/1993, 2. gr.

                                  [32. gr.]^1)
           Fjármálaráðuneytið, fjárlaga- og hagsýslustofnun, fer með
   fjármálalega yfirstjórn opinberra framkvæmda, þ.e. frumathugunar, sbr.
   3.--5. gr., og áætlunargerðar, sbr. 6.--10. gr. Framkvæmdadeild
   Innkaupastofnunar ríkisins fer með yfirstjórn verklegrar framkvæmdar, sbr.
   11.--19. gr., og ríkisendurskoðun fer með yfirstjórn skilamats, sbr. 20.
   gr.
           Sveitarfélög eða aðrir eignaraðilar fara með stjórn þeirra þátta,
   sem ræddir eru í 4., 6. og 14. gr., eftir því sem þar segir nánar.
           [Heimilt er að fela einstökum ríkisstofnunum umsjón nánar
   skilgreindra flokka opinberra framkvæmda, enda hafi þessar stofnanir
   aðstöðu til að annast þetta verkefni. Engu síður skal verk að jafnaði
   unnið samkvæmt tilboði á grundvelli útboðs, sbr. 13. gr. laganna.]^2)
           Ríkisstjórnin úrskurðar vafaatriði, sem snerta gildissvið og efni
   laganna.

   ^1)[17]L. 55/1993, 2. gr.^2)[18]L. 32/1984, 1. gr.

                                  [33. gr.]^1)
           Samstarfsnefnd um opinberar framkvæmdir er fjármálaráðuneytinu til
   ráðuneytis um fjármálalega framkvæmd laga þessara, sbr. I.--III. kafla. Í
   nefndinni eiga sæti 3 menn: Formaður fjárveitinganefndar Alþingis eða
   sérstaklega tilnefndur fulltrúi nefndarinnar, forstöðumaður
   framkvæmdadeildar Innkaupastofnunar ríkisins og hagsýslustjóri ríkisins,
   sem er formaður nefndarinnar. Hlutaðeigandi ráðuneyti hafa rétt til að
   eiga fulltrúa á fundum, þar sem fjallað er um mál, sem eru innan verksviðs
   þeirra. Þegar nefndin fjallar um sameiginlegar framkvæmdir ríkis og
   sveitarfélags, á fulltrúi Sambands íslenskra sveitarfélaga rétt á að sitja
   fundi hennar, nema sveitarfélag óski sjálft að tilnefna fulltrúa til
   fundarsetu.
           Nefndin hefur það hlutverk að leiða saman sjónarmið eignaraðila
   opinberrar framkvæmdar á undirbúnings- og framkvæmdastigi og rannsaka
   frumathugun og áætlunargerð, sem er undanfari verklegrar framkvæmdar.
   Nefndin fylgist að öðru leyti með framkvæmd hinnar fjármálalegu hliðar
   opinberrar framkvæmdar.
           Ef nefndin telur, að óþarfa dráttur sé á afgreiðslu máls, sem
   sameignaraðili sendir hlutaðeigandi ráðuneyti, skal hún hlutast til um, að
   úr sé bætt.

   ^1)[19]L. 55/1993, 2. gr.

                                  [34. gr.]^1)
           Þegar eftir gildistöku laga þessara skal koma á fót
   framkvæmdadeild við Innkaupastofnun ríkisins. Framkvæmdadeildin fer með
   yfirstjórn verklegrar framkvæmdar, sbr. IV. kafla, nema til komi ákvæði 2.
   og 3. mgr. 21. gr.,^2) og hefur auk þess frumkvæði um stöðlun mannvirkja,
   eftir því sem við getur átt. Framkvæmdadeildin tekur við starfsemi
   byggingadeildar menntamálaráðuneytisins og byggingaeftirlits við embætti
   húsameistara ríkisins.
           Heimilt er að fela framkvæmdadeild umsjón með viðhaldi mannvirkja,
   enda þótt áætlaður kostnaður sé undir þeim talnalegu mörkum, sem getið er
   í 1. gr.

   ^1)[20]L. 55/1993, 2. gr.^2)Nú [21]32. gr.

                                  [35. gr.]^1)
           Fjármálaráðherra getur sett reglugerð um framkvæmd laga
   þessara.^2)

   ^1)[22]L. 55/1993, 2. gr.^2)[23]Rg. 302/1996.

                                    [36. gr.
           Fjármálaráðherra skal í reglugerð^1) kveða nánar á um framkvæmd
   laga þessara, svo sem um efni auglýsinga, útboðsgögn, útboðsaðferðir,
   tilboðsfresti, hæfi verktaka og val á tilboðum.]^2)

   ^1)[24]Rg. 517/1996.^2)[25]L. 55/1993, 3. gr.

Ákvæði til bráðabirgða.

        I.

           ...

        [II.

           Ráðherra er heimilt að gefa ríkisstofnunum, sem aðallega hafa
   framkvæmt verk sín sjálfar, þrátt fyrir ákvæði þessara laga, ákveðinn
   umþóttunartíma til að laga sig að framkvæmd þessara laga.]^1)

   ^1)[26]L. 32/1984, brbákv.

References

   Visible links
   1. http://www.althingi.is/dba-bin/lawformpr.pl?lnr=1970063
   2. file://ekkitil/ekkitil.html?1993055#g1
   3. file://1967049.html
   4. file://ekkitil/ekkitil.html?1993055#g2
   5. file://ekkitil/ekkitil.html?1993055#g2
   6. file://ekkitil/ekkitil.html?1993055#g2
   7. file://ekkitil/ekkitil.html?1993055#g2
   8. file://ekkitil/ekkitil.html?1993055#g2
   9. file://ekkitil/ekkitil.html?1993055#g2
  10. file://ekkitil/ekkitil.html?1993055#g2
  11. file://ekkitil/ekkitil.html?1993055#g2
  12. file://ekkitil/ekkitil.html?1993055#g2
  13. file://ekkitil/ekkitil.html?1993055#g2
  14. file://ekkitil/ekkitil.html?1993055#g2
  15. file://ekkitil/ekkitil.html?1993055#g2
  16. file://ekkitil/ekkitil.html?1993055#g2
  17. file://ekkitil/ekkitil.html?1993055#g2
  18. file://ekkitil/ekkitil.html?1984032#g1
  19. file://ekkitil/ekkitil.html?1993055#g2
  20. file://ekkitil/ekkitil.html?1993055#g2
  21. file://ekkitil/ekkitil.html?1993055#g32
  22. file://ekkitil/ekkitil.html?1993055#g2
  23. file://ekkitil/ekkitil.html?REGL/1996302
  24. file://ekkitil/ekkitil.html?REGL/1996517
  25. file://ekkitil/ekkitil.html?1993055#g3
  26. file://ekkitil/ekkitil.html?1984032#b0
