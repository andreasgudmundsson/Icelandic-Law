                                    dálkum.

   --------------------------------------------------------------------------

                              Lög um fasteignakaup

                             2002 nr. 40 18. apríl

   --------------------------------------------------------------------------

                            Tóku gildi 1. júní 2002.

                            I. kafli. Almenn ákvæði.
                               1. gr. Gildissvið.
Lög þessi gilda um kaup á fasteignum að því leyti sem ekki er á annan veg mælt í
lögum. Lögin gilda einnig um makaskipti og um kaup og skipti á hlutum í fasteign
   eftir því sem við getur átt. Enn fremur gilda þau um kaup á fasteign þegar
 seljandi á að annast smíði hennar í heild eða að hluta og kaupandi leggur ekki
                    til verulegan hluta efnis til smíðinnar.
                           2. gr. Hugtakið fasteign.
    Fasteign samkvæmt lögum þessum telst vera afmarkaður hluti lands, ásamt
eðlilegum hlutum þess, lífrænum og ólífrænum, og mannvirki sem varanlega eru við
   landið skeytt. Með fasteign er einnig átt við eignarhluta í húsi eða öðru
                mannvirki sem skiptist í fleiri en einn slíkan.
                               3. gr. Makaskipti.
  Við makaskipti telst hvor samningsaðila seljandi þeirrar fasteignar sem hann
                afhendir og kaupandi þeirrar sem hann tekur við.
                             4. gr. Gjafagerningar.
 Ef eigendaskipti að fasteign verða með gjafagerningi gilda ákvæði 7. gr., 11.
 gr., 3. mgr. 12. gr., 13. gr. og 2., 4. og 5. mgr. 51. gr. Um gefanda gilda þá
             reglur um seljanda og um gjafþega reglur um kaupanda.
                               5. gr. Samningar.
Heimilt er að víkja frá lögum þessum með samningi, enda sé ekki annað ákveðið í
                  þeim eða leiði með vissu af ákvæðum þeirra.
  Ekki er þó heimilt að víkja frá lögunum með samningi í neytendakaupum ef það
                        yrði óhagstæðara fyrir kaupanda.
                              6. gr. Neytendakaup.
Með neytendakaupum er í lögum þessum átt við kaup á fasteign af seljanda, þegar
    salan er liður í atvinnustarfsemi hans, og eignin er aðallega ætluð til
persónulegra afnota fyrir kaupanda, fjölskyldu hans, heimilisfólk og þá sem hann
 umgengst. Kaup teljast þó ekki neytendakaup ef seljandi hvorki vissi né mátti
           vita við samningsgerð að fasteign var keypt í þessu skyni.
                             7. gr. Form samninga.
  Samningur um kaup á fasteign er bindandi þegar skriflegt tilboð hefur verið
 samþykkt af móttakanda þess með undirskrift, enda felist í því skuldbinding um
            greiðslu tilgreinds kaupverðs og afhendingu fasteignar.
Ef umboðsmaður kemur fram fyrir hönd kaupanda eða seljanda skal umboð hans vera
                                   skriflegt.
Til skriflegs forms og undirskrifta samkvæmt lögum þessum telst rafrænt form og
         undirskriftir sem hafa sama gildi samkvæmt fyrirmælum í lögum.
                               8. gr. Fyrirvari.
Nú er skuldbindingargildi kaupsamnings um fasteign bundið fyrirvara um atvik sem
   ekki hefur gengið eftir og skal þá kaupsamningurinn falla niður að liðnum
                    tveimur mánuðum frá því að hann komst á.
                             9. gr. Forkaupsréttur.
 Nú á maður forkaupsrétt að fasteign sem kaupsamningur hefur verið gerður um og
 skal þá seljandi þegar bjóða honum skriflega að neyta þess réttar. Söluverð og
   aðrir skilmálar skulu jafnframt tilgreindir á tæmandi hátt. Sé um að ræða
 makaskipti skal seljandi tilgreina hversu hátt hin framboðna fasteign er metin
 til peningaverðs. Hefur þá rétthafi heimild til að kaupa fasteignina því verði
 eða matsverði. Mat skal framkvæmt af dómkvöddum mönnum samkvæmt reglum [2]34.
               gr. jarðalaga, nr. 65/1976, með síðari breytingum.
Forkaupsréttarhafi skal svara skriflega og afdráttarlaust tilboði seljanda innan
15 daga frá því að honum barst það, ella glatar hann í það sinn rétti sínum til
                                   að kaupa.

                         II. kafli. Um afhendingu o.fl.
                       10. gr. Undirbúningur afhendingar.
            Við afhendingu skal seljandi hafa rýmt fasteign og ræst.
                          11. gr. Afhending og afsal.
 Nú er ekki samið um afhendingartíma fasteignar og er þá seljanda ekki skylt að
 afhenda hana nema kaupverðið sé greitt samtímis. Sé samið um að afhending geti
 farið fram á tilgreindu tímabili má seljandi velja hvenær innan þess afhending
                                   fer fram.
  Þegar kaupandi hefur efnt skyldur sínar samkvæmt kaupsamningi á hann rétt á
                           afsali úr hendi seljanda.
                      12. gr. Áhættan af seldri fasteign.
 Áhættan af seldri fasteign flyst til kaupanda við afhendingu. Þegar áhætta af
    seldri fasteign hefur flust til kaupanda helst skylda hans til að greiða
  kaupverðið þótt eignin rýrni, skemmist eða farist af ástæðum sem seljanda er
                               ekki um að kenna.
Ef seljandi getur ekki afhent fasteign á réttum tíma af ástæðum sem kaupanda er
   um að kenna ber kaupandi áhættu af fasteigninni frá þeim tíma sem hann gat
                              fengið hana afhenta.
Nú hefur seljandi vátryggt fasteign gegn rýrnun, skemmdum eða eyðileggingu, sem
um getur í 1. mgr., og öðlast kaupandi þá rétt samkvæmt vátryggingarsamningi ef
   fasteignin rýrnar, skemmist eða ferst eftir að kaupsamningur um hana varð
   bindandi, nema seljandi geti losnað undan samningnum. Seljanda er skylt að
framselja réttindi sín samkvæmt vátryggingarsamningi þegar kaupandi krefst þess,
           enda hafi hann efnt skyldur sínar samkvæmt kaupsamningnum.
                          13. gr. Arður og kostnaður.
  Seljandi á rétt á arði af fasteign fram að afhendingu og ábyrgist kostnað af
   henni til sama tíma. Sé fasteign ekki afhent á réttum tíma, af ástæðum sem
 kaupanda er um að kenna, ábyrgist kaupandi kostnað af eigninni frá þeim tíma.
                          14. gr. Kostnaður við sölu.
  Seljandi skal bera allan kostnað vegna undirbúnings sölu fasteignar. Þó skal
kaupandi greiða stimpilgjöld og annan kostnað vegna þinglýsingar eða skráningar
eignarheimildar sinnar yfir fasteign og annarra eignarréttinda sem hann stofnar
                              til vegna kaupanna.
Fari kaup fram fyrir milligöngu miðlara skal kostnaður við það greiðast af þeim
  sem veitt hefur miðlara umboð til verksins. Feli viðsemjandi hans miðlara að
  annast sérstök verkefni í sína þágu er það gagnaðila hans óviðkomandi. Leiti
aðili samnings aðstoðar annarra sérfræðinga við kaupin skal hann greiða kostnað
                                    af því.
                          15. gr. Umsjón með fasteign.
Nú er fasteign ekki afhent á umsömdum tíma og er seljandi þá skyldur til að hafa
                           hæfilega umsjón með henni.
 Vilji kaupandi losna undan samningsskyldum sínum, eftir afhendingu fasteignar,
                   skal hann hafa hæfilega umsjón með henni.
 Sá sem hefur umsjón með fasteign skv. 1. eða 2. mgr. getur krafist greiðslu á
                       réttmætum kostnaði við umsjónina.
                             16. gr. Tilkynningar.
  Nú sendir kaupandi eða seljandi, með sannanlegum hætti, tilkynningu samkvæmt
 lögum þessum, sem gilt þykir að nota miðað við aðstæður, og getur þá sendandi,
komi ekki annað í ljós, byggt á því að tilkynningin hafi verið send réttilega og
nægilega snemma þótt henni seinki, mistök verði við hana eða hún komist ekki til
                                  viðtakanda.
                              17. gr. Veðréttindi.
  Þegar kaupandi hefur greitt kaupverðið eða hluta þess öðlast hann veðrétt í
   fasteign til tryggingar kröfu um endurgreiðslu þess sem hann hefur innt af
   hendi. Um réttarvernd og þinglýsingu fer samkvæmt lögum um samningsveð og
                               þinglýsingalögum.

           III. kafli. Eiginleikar fasteignar, gallar, fylgifé o.fl.
                          18. gr. Um galla á fasteign.
Fasteign telst gölluð ef hún stenst ekki þær kröfur um gæði, búnað og annað sem
  leiðir af lögum þessum og kaupsamningi. Notuð fasteign telst þó ekki gölluð,
 nema ágallinn rýri verðmæti hennar svo nokkru varði eða seljandi hafi sýnt af
                             sér saknæma háttsemi.
                       19. gr. Nánar um galla á fasteign.
                         Fasteign telst gölluð ef hún:
      a. hentar ekki til þeirra afnota sem sambærilegar eignir eru venjulega
                                notaðar til, eða
   b. hentar ekki til þeirra sérstöku afnota fyrir kaupanda sem seljanda var eða
 mátti vera kunnugt um þegar kaupsamningur var gerður. Þetta gildir þó eigi ef
kaupandi byggði ekki á þekkingu eða mati seljanda á eiginleikum eignarinnar eða
                        skorti réttmæta ástæðu til þess.
   Í neytendakaupum skal ástand og búnaður fasteignar eða hluta hennar vera í
samræmi við þær kröfur sem gerðar eru í lögum, stjórnvaldsreglum eða fyrirmælum
reistum á þeim er voru í gildi þegar fasteign eða hlutar hennar voru byggðir eða
 endurbyggðir. Þetta gildir þó ekki ef kaupandi byggði ekki á þekkingu eða mati
    seljanda á eiginleikum eignarinnar eða skorti réttmæta ástæðu til þess.
                       20. gr. Tímamark við mat á galla.
  Við mat á því hvort fasteign telst gölluð skal miða við það tímamark er hún
flyst yfir í áhættu kaupanda skv. 12. gr. eða samkvæmt samningi. Um galla getur
       þó verið að ræða þótt hann eða afleiðingar hans komi í ljós síðar.
   Seljandi ber ábyrgð á galla, sem fram kemur síðar, ef orsakir gallans eru
 vanefndir af hans hálfu. Sama á við ef seljandi hefur með ábyrgðaryfirlýsingu
eða öðrum hætti tekist á hendur ábyrgð á eiginleikum eða öðrum kostum fasteignar
                               í tiltekinn tíma.
                             21. gr. Stærðarfrávik.
 Þótt flatarmál fasteignar sé minna en kaupandi gerði ráð fyrir telst það ekki
 galli, nema það sé verulega minna en seljandi upplýsti fyrir kaup eða háttsemi
                        hans teljist stórfellt gáleysi.
                          22. gr. Fylgifé fasteignar.
 Leiði annað ekki af kaupsamningi telst fasteign gölluð ef hún hefur ekki þann
 búnað eða réttindi sem segir í 23.25. gr., enda hafi búnaðurinn eða réttindin
 verið fyrir hendi við skoðun, eða átt að fylgja samkvæmt lögum, kaupsamningi,
 öðrum gögnum eða venju. Leiki vafi á hvort búnaður eða réttindi telst fylgifé
   fasteignar skal einkum litið til þess hvort viðurhlutamikið væri að skilja
 búnaðinn eða réttindin frá fasteign, hvort verðmæti búnaðar eða réttinda sé í
einhverjum mæli háð tengslum við eignina, þau séu nauðsynleg fyrir eðlileg afnot
                         hennar eða geti best nýst þar.
     Seljanda er skylt að afhenda fylgifé fasteignar með henni án sérstaks
                      endurgjalds, nema um annað sé samið.
                      23. gr. Nánar um fylgifé fasteignar.
                        Til fylgifjár fasteignar telst:
        a. Hlutir sem tengjast fasteign og eiga að gera það samkvæmt lögum,
     stjórnvaldsreglum eða yfirvaldsákvörðunum teknum á grundvelli þeirra.
   b. Hlutir eða búnaður sem keyptur er með opinberri aðstoð eða fyrir fjármuni
sem hið opinbera mælir fyrir um að skuli renna til hluta eða búnaðar til afnota
                                á fasteigninni.
    c. Hlutur í sameign, afnotaréttindi og önnur óbein eignarréttindi er fylgja
             fasteign og hlutur sem heyrir til rekstri fasteignar.
         d. Ógjaldfallin leiga og aðrar ógjaldfallnar kröfur sem tilheyra
                                 fasteigninni.
        e. Inneign í hússjóði eða framkvæmdasjóði fjöleignarhúss eða öðrum
                              sambærilegum sjóðum.
                 24. gr. Sérstakt fylgifé íbúðarhúsnæðis o.fl.
  Til fylgifjár íbúðarhúsnæðis, gistihúsa, veitingahúsa, skrifstofuhúsnæðis og
  annars húsnæðis sem ætlað er til rekstrar teljast varanlegar innréttingar og
 búnaður sem annaðhvort er skeytt varanlega við fasteignina eða er sérstaklega
sniðinn að henni. Þetta á meðal annars við um fastan búnað og lagnir til hitunar
  og vatnsmiðlunar, rafmagnsvirki og leiðslur, loftnet og annan móttökubúnað í
    eigu seljanda, sem fest eru á fasteign, föst gólfteppi og önnur gólfefni
sérstaklega tilsniðin, gluggabúnað, bað- og eldhúsinnréttingar og tæki og vélar
 sem eru sérstaklega felld inn í innréttingarnar og verða hluti af þeim og aðra
                                innbyggða hluta.
      25. gr. Sérstakt fylgifé fasteigna sem ætlaðar eru til landbúnaðar.
 Til fylgifjár fasteignar sem ætluð er til landbúnaðar teljast tæki og búnaður
   sem annað tveggja er varanlega festur við hana eða er sérstaklega að henni
     sniðinn. Ökutæki ásamt búnaði þeirra teljast ekki til fylgifjár slíkra
                                   fasteigna.
                         26. gr. Skortur á upplýsingum.
Fasteign telst gölluð ef kaupandi hefur ekki fengið þær upplýsingar um hana sem
 seljandi vissi eða mátti vita um og kaupandi hafði réttmæta ástæðu til að ætla
 að hann fengi. Þetta gildir þó aðeins ef það hefur haft áhrif á gerð eða efni
               kaupsamnings að upplýsingarnar voru ekki veittar.
                          27. gr. Rangar upplýsingar.
Fasteign telst gölluð ef hún er ekki í samræmi við upplýsingar sem seljandi, eða
   þeir sem koma fram fyrir hans hönd, hafa veitt kaupanda. Hið sama á við ef
  fasteignin er ekki í samræmi við upplýsingar sem veittar eru í auglýsingum,
           söluyfirliti eða öðrum sölu- eða kynningargögnum um hana.
 Ákvæði 1. mgr. á þó aðeins við ef upplýsingar hafa haft áhrif á gerð eða efni
          kaupsamnings og þær eru ekki skýrlega leiðréttar í tæka tíð.
               28. gr. Fasteign seld í því ástandi sem hún er.
 Þótt fasteignakaup séu gerð með þeim skilmálum að eign sé seld í því ástandi
sem hún er og kaupandi hefur kynnt sér eða með sambærilegum almennum fyrirvara
telst hún samt gölluð ef ákvæði 26. og 27. gr. eiga við. Fasteignin telst einnig
 gölluð, þótt hún sé seld með framangreindum skilmálum, ef ástand hennar er til
 muna lakara en kaupandi hafði ástæðu til að ætla miðað við kaupverð hennar eða
                              atvik að öðru leyti.
                  29. gr. Skoðun og önnur rannsókn á fasteign.
  Kaupandi getur ekki borið fyrir sig galla á fasteign sem hann þekkti til eða
             átti að þekkja til þegar kaupsamningurinn var gerður.
Hafi kaupandi skoðað fasteign, áður en kaup gerðust, eða án nægjanlegrar ástæðu
 látið undir höfuð leggjast að skoða hana, þótt seljandi skoraði á hann um það,
getur hann ekki borið fyrir sig galla sem hann hefði mátt sjá við slíka skoðun.
Þetta á þó ekki við ef seljandi sýndi af sér stórkostlegt gáleysi eða framferði
          hans stríðir með öðrum hætti gegn heiðarleika og góðri trú.
    Ákvæði 1. og 2. mgr. víkja fyrir efni 26. gr. um skort á upplýsingum um
                                   fasteign.

            IV. kafli. Vanefndaúrræði kaupanda. Afhendingardráttur.
                             30. gr. Almenn ákvæði.
  Nú afhendir seljandi ekki fasteign eða gefur ekki út afsal á réttum tíma, án
 þess að því valdi atvik sem kaupanda er um að kenna eða hann ber ábyrgð á, og
 getur þá kaupandi beitt eftirtöldum vanefndaúrræðum, séu skilyrði laga þessara
                                  fyrir hendi:
                          a. krafist efnda skv. 31. gr.,
                               b. rift skv. 32. gr.,
                        c. krafist skaðabóta skv. 34. gr.,
                d. haldið eftir af greiðslu kaupverðs skv. 35. gr.
 Nú efnir seljandi ekki á réttum tíma aðrar skyldur sínar samkvæmt kaupsamningi
en greinir í 1. mgr. og eiga þá við ákvæði laga þessara um afhendingardrátt, með
               þeim undantekningum sem greinir í 2. mgr. 32. gr.
                            31. gr. Krafa um efndir.
Kaupandi getur haldið fast við kaup og krafist efnda ef það er á valdi seljanda
 að bæta úr og efndir mundu ekki leiða til slíks óhagræðis eða kostnaðar fyrir
 hann að það væri í verulegu ósamræmi við hagsmuni kaupanda af því að fá réttar
                                    efndir.
Kaupandi glatar rétti til að krefjast efnda ef óeðlilega dregst af hans hálfu að
                              setja fram kröfuna.
                                32. gr. Riftun.
   Kaupandi getur rift samningi ef afhendingardráttur telst veruleg vanefnd.
  Kaupandi getur einnig rift ef seljandi afhendir ekki fasteign innan hæfilegs
viðbótarfrests sem kaupandi hefur sett honum. Áður en viðbótarfresturinn rennur
  út getur kaupandi ekki rift, nema seljandi lýsi því yfir að eignin muni ekki
           afhent innan frestsins, eða það er ljóst af öðrum ástæðum.
Það er skilyrði riftunar samkvæmt þessari grein að fasteignin hafi ekki rýrnað,
  skemmst eða farist meðan kaupandi bar áhættu af henni. Riftun getur þó farið
        fram ef orsakir þess að fasteign rýrnar, skemmist eða ferst eru
 tilviljunarkenndir atburðir eða aðrar ástæður, sem kaupandi ber ekki ábyrgð á,
 eða atvik sem urðu áður en kaupandi varð eða mátti verða var við þær aðstæður
 sem riftun er reist á. Kaupandi glatar ekki heldur rétti til riftunar ef hann
                   greiðir seljanda bætur vegna verðrýrnunar.
                         33. gr. Réttaráhrif riftunar.
   Nú er kaupsamningi rift og falla þá brott skyldur samningsaðila til efnda.
Nú hefur samningur verið efndur í heild eða að hluta þegar honum er rift og á þá
hvor um sig rétt á að fá til baka þá greiðslu sem hann hefur innt af hendi. Rétt
  er þeim er tekið hefur við greiðslu að halda henni þar til viðsemjandi hans
 afhendir þá greiðslu sem hann fékk. Sama á við þegar gerð er réttmæt krafa um
skaðabætur eða vexti og ekki hefur verið sett fullnægjandi trygging fyrir þeirri
                                     kröfu.
                              34. gr. Skaðabætur.
 Kaupandi getur krafist skaðabóta vegna afhendingardráttar fyrir annað tjón en
   óbeint tjón skv. 59. gr. þótt seljandi hafi ekki sýnt af sér sök. Seljandi
  firrir sig bótaábyrgð ef hann sannar að drátturinn stafi af hindrun sem hann
 fékk ekki við ráðið og ekki er sanngjarnt að ætla að hann hafi reiknað með við
   kaupsamningsgerð eða að hann hefði getað bægt hindruninni frá eða forðast
                              afleiðingar hennar.
Nú verður afhendingardráttur af ástæðum sem varða þriðja mann er seljandi hefur
  falið að efna samning í heild eða að hluta og er seljandi þá aðeins laus úr
                  ábyrgð ef þriðji maður yrði það skv. 1. mgr.
  Seljandi er laus úr ábyrgð þann tíma sem hindrun stendur. Falli hún brott er
  unnt að koma fram ábyrgð, enda sé seljanda þá skylt að efna en láti það hjá
                                     líða.
   Verði afhendingardráttur eða tjón vegna saknæmrar háttsemi seljanda getur
          kaupandi krafist skaðabóta bæði fyrir beint og óbeint tjón.
                            35. gr. Stöðvunarréttur.
 Hafi kaupandi uppi réttmæta kröfu vegna afhendingardráttar getur hann á eigin
  áhættu haldið eftir svo miklu af kaupverði sem nægir til að tryggja greiðslu
                                    hennar.
                        36. gr. Upplýsingar um hindrun.
 Komi hindrun í veg fyrir að seljandi geti efnt kaupsamning á réttum tíma skal
 hann upplýsa kaupanda um hana og hvaða afleiðingar hún hefur á möguleika hans
  til réttra efnda. Ef seljandi sinnir ekki þessari skyldu innan hæfilegs tíma
    eftir að hann vissi eða mátti vita um hindrunina getur kaupandi krafist
  skaðabóta fyrir það tjón sem afstýra mátti ef tilkynning hefði verið send á
                                  réttum tíma.
                                    Gallar.
                             37. gr. Almenn ákvæði.
 Nú er fasteign gölluð, án þess að því valdi atvik sem kaupanda er um að kenna
   eða hann af öðrum ástæðum ber ábyrgð á, og getur hann þá beitt eftirtöldum
               vanefndaúrræðum, séu skilyrði þeirra fyrir hendi:
                          a. krafist úrbóta skv. 39. gr.,
                        b. krafist afsláttar skv. 41. gr.,
                               c. rift skv. 42. gr.,
                        d. krafist skaðabóta skv. 43. gr.,
                       e. haldið eftir greiðslu skv. 44. gr.
  Reglum um galla skal beitt, eftir því sem við getur átt, um aðrar vanefndir
                                   seljanda.
                   38. gr. Skoðun kaupanda eftir afhendingu.
  Þegar seljandi hefur afhent fasteign skal kaupandi, svo fljótt sem verða má,
                  skoða eignina á þann hátt sem góð venja er.
                                39. gr. Úrbætur.
Nú er fasteign gölluð, en seljandi býðst til að bæta úr galla á eigin reikning,
 og er þá kaupanda skylt að una því ef úrbæturnar hafa ekki í för með sér slík
óþægindi fyrir hann að ósanngjarnt má telja og hann hefur ekki sérstakar ástæður
                           til að leggjast gegn þeim.
   Hafi seljandi byggt fasteign eða smíðað innréttingar í hana getur kaupandi
krafist þess að hann bæti á eigin reikning úr galla, enda verði það gert án þess
             að það valdi honum ósanngjörnum kostnaði eða óhagræði.
 Hafi kaupandi krafist úrbóta á galla skulu þær fara fram innan hæfilegs tíma.
 Bæti seljandi ekki úr galla getur kaupandi krafist afsláttar skv. 41. gr. eða
rift skv. 42. gr. Þetta á þó ekki við ef kaupandi kemur í veg fyrir að seljandi
 bæti úr galla skv. 1. mgr. Ef seljanda er skylt að bæta úr gallanum, en gerir
 það ekki, getur kaupandi krafist skaðabóta vegna þess kostnaðar sem hann hefur
                                 af úrbótunum.
                           40. gr. Krafa um úrbætur.
Kaupandi glatar rétti til að krefjast úrbóta ef hann tilkynnir ekki seljanda um
  þá kröfu samtímis kröfu skv. 50. gr., eða innan sanngjarns frests eftir það.
 Kröfu má þó hafa uppi síðar ef seljandi hefur sýnt af sér stórkostlegt gáleysi
   eða framferði hans stríðir með öðrum hætti gegn heiðarleika og góðri trú.
                               41. gr. Afsláttur.
            Ef fasteign er gölluð getur kaupandi krafist afsláttar.
   Ákveða skal afslátt að tiltölu eða í samræmi við kostnað af því að bæta úr
                                     galla.
                                42. gr. Riftun.
        Kaupandi getur rift kaupsamningi ef galli telst veruleg vanefnd.
Nú tilkynnir kaupandi seljanda ekki um riftun innan sanngjarns frests frá því að
hann vissi eða mátti vita um galla eða eftir að frestur í tilkynningu, sbr. 39.
  eða 40. gr., er liðinn og glatar hann þá rétti til riftunar. Þetta gildir þó
   ekki ef seljandi hefur sýnt af sér stórkostlegt gáleysi eða framferði hans
             stríðir með öðrum hætti gegn heiðarleika og góðri trú.
Ákvæði 3. mgr. 32. gr. og 33. gr. gilda, eftir því sem við getur átt, um riftun
                            samkvæmt þessari grein.
                              43. gr. Skaðabætur.
Nú er fasteign gölluð og getur þá kaupandi krafist skaðabóta vegna annars tjóns
    en óbeins tjóns skv. 59. gr. þótt seljandi hafi ekki sýnt af sér saknæma
    háttsemi. Þetta á þó ekki við ef seljandi sannar að galla megi rekja til
hindrunar þeirrar sem nefnd er í 1. mgr. 34. gr. Ákvæði 34. gr. verður beitt um
                       galla eftir því sem við getur átt.
   Ef galla eða tjón má rekja til saknæmrar háttsemi seljanda getur kaupandi
 krafist skaðabóta bæði fyrir beint og óbeint tjón. Sama gildir ef fasteign var
     við kaupsamningsgerð ekki í samræmi við ábyrgðaryfirlýsingu seljanda.
                            44. gr. Stöðvunarréttur.
   Nú hefur kaupandi uppi réttmæta kröfu vegna galla og getur hann þá á eigin
áhættu haldið eftir svo miklum hluta kaupverðs sem nægir til að tryggja greiðslu
                                    hennar.
         45. gr. Krafa á hendur fyrri eigendum eða öðrum (sprangkrafa).
    Kaupandi getur beint kröfu vegna galla að fyrri eiganda eða öðrum fyrri
       samningsaðila í sama mæli og seljandi gæti haft uppi slíka kröfu.
   Kaupandi verður að tilkynna fyrri eiganda eða öðrum fyrri samningsaðila um
   kröfuna innan þess frests sem gildir um sömu kröfu á hendur seljanda og í
  síðasta lagi innan þess frests sem gildir í réttarsambandi seljanda og fyrri
                                 samningsaðila.
                                Vanheimild o.fl.
                            46. gr. Vanheimild o.fl.
     Nú á þriðji maður beinan eignarrétt, veðrétt eða annars konar rétt til
 fasteignar og gilda þá ákvæði um galla eftir því sem við getur átt, enda leiði
   ekki af kaupsamningi að kaupandi hafi átt að yfirtaka fasteignina með þeim
  takmörkunum sem leiðir af rétti þriðja manns. Kaupandi getur þó ekki krafist
                              úrbóta skv. 39. gr.
 Grandlaus kaupandi getur þó alltaf krafist skaðabóta vegna tjóns sem leiðir af
 því að fasteign var eign annars manns en seljanda þegar samningur var gerður.
  Ef þriðji maður gerir tilkall til réttar yfir fasteign og seljandi andmælir
gilda ákvæði 1. og 2. mgr., nema augljóst sé að krafan eigi ekki við nein rök að
                                   styðjast.
               47. gr. Kvaðir eða höft opinbersréttarlegs eðlis.
   Ef kvaðir eða höft opinbersréttarlegs eðlis hvíla á fasteign gilda ákvæði
                 laganna um galla eftir því sem við getur átt.
                        Tilkynningar, tómlæti, fyrning.
                           48. gr. Tilkynningar o.fl.
 Kaupandi glatar rétti til að bera fyrir sig vanefnd ef hann tilkynnir seljanda
ekki innan sanngjarns frests, eftir að hann varð eða mátti verða hennar var, um
         eðli og umfang hennar og að hann ætli að bera hana fyrir sig.
Réttur til að senda tilkynningu fellur niður að liðnum fimm árum frá afhendingu
           fasteignar, nema seljandi hafi ábyrgst hana í lengri tíma.
Seljandi getur þó ekki borið fyrir sig að tilkynning hafi verið send of seint ef
hann hefur sýnt af sér stórkostlegt gáleysi eða framferði hans stríðir með öðrum
                      hætti gegn heiðarleika og góðri trú.
  Kröfur samkvæmt lögum þessum fyrnast eftir reglum laga um fyrning skulda og
                             annarra kröfuréttinda.

                       V. kafli. Vanefndaúrræði seljanda.
                             49. gr. Almenn ákvæði.
  Nú greiðir kaupandi ekki kaupverðið á réttum tíma eða vanefnir aðrar skyldur
sínar samkvæmt kaupsamningi, án þess að seljanda sé um að kenna eða atvikum sem
 hann ber ábyrgð á, og getur þá seljandi beitt eftirtöldum vanefndaúrræðum séu
                       skilyrði laga þessara fyrir hendi:
                       a. krafist réttra efnda skv. 50. gr.,
                               b. rift skv. 51. gr.,
                        c. krafist skaðabóta skv. 52. gr.,
                      d. haldið eftir greiðslu skv. 53. gr.,
                           e. krafist vaxta skv. 61. gr.
Hafi afhending ekki farið fram samkvæmt kaupsamningi, án þess að seljanda sé um
 að kenna eða atvikum sem hann ber ábyrgð á, gilda ákvæði 2., 3. og 4. mgr. 51.
                             gr. og 2. mgr. 52. gr.
                        50. gr. Krafa um réttar efndir.
Seljandi getur krafist þess að kaupsamningur verði efndur samkvæmt efni sínu og
 kaupandi greiði kaupverðið. Þetta á þó ekki við ef greiðsla kaupanda fer ekki
 fram vegna þess að stöðvun hefur orðið í greiðslumiðlun banka eða lánastofnana
 eða af öðrum ástæðum sem kaupandi fær alls ekki við ráðið. Hafi seljandi ekki
afhent fasteign eða gefið út afsal glatar hann rétti til að krefjast efnda láti
        hann hjá líða í óhæfilega langan tíma að setja slíka kröfu fram.
 Um rétt seljanda til að krefja kaupanda um efndir á öðrum skyldum en greiðslu
         kaupverðsins gilda ákvæði 31. gr. eftir því sem við getur átt.
                                51. gr. Riftun.
  Seljandi getur rift kaupsamningi ef greiðsludráttur af hálfu kaupanda telst
                                veruleg vanefnd.
Seljandi getur einnig rift kaupsamningi þegar kaupandi efnir ekki aðrar skyldur
  en greiðslu kaupverðsins og vanefndin telst veruleg. Seljandi getur með sömu
 skilyrðum rift vegna viðtökudráttar ef hann hefur ríka hagsmuni af því að geta
                              afhent fasteignina.
    Seljandi getur enn fremur rift ef kaupandi greiðir ekki innan sanngjarns
   viðbótarfrests sem seljandi hefur veitt fyrir greiðslu eða tekur ekki við
 fasteigninni innan þess frests sem seljandi hefur sett og hann hefur sérstaka
  hagsmuni af því að geta afhent eignina. Áður en viðbótarfresturinn er liðinn
  getur seljandi ekki rift, nema því aðeins að kaupandi hafi sagt að hann muni
                    ekki efna skyldur sínar innan frestsins.
Seljandi getur ekki rift eftir að afsal hefur verið gefið út til kaupanda, nema
                     hann hafi sérstaklega áskilið sér það.
   Um réttaráhrif riftunar gilda ákvæði 33. gr. eftir því sem við getur átt.
                              52. gr. Skaðabætur.
Seljandi getur krafist skaðabóta fyrir tjón vegna greiðsludráttar. Þetta gildir
 þó ekki ef greiðsla kaupanda fer ekki fram vegna þess að stöðvun hefur orðið í
greiðslumiðlun banka eða lánastofnana eða af öðrum ástæðum sem kaupandi fær alls
     ekki við ráðið og ekki er sanngjarnt að ætla að hann hafi reiknað með
  hindruninni þegar kaupsamningur var gerður, eða gæti hafa bægt henni frá eða
forðast afleiðingar hennar. Reglur 2. og 3. mgr. 34. gr. gilda eftir því sem við
                                   getur átt.
  Seljandi getur krafist skaðabóta skv. 34. gr. fyrir það tjón sem hann verður
                              fyrir vegna þess að:
        a. kaupandi efnir ekki aðrar skyldur en greiðslu kaupverðsins, eða
    b. kaupandi tekur ekki við fasteign á réttum tíma þegar seljandi hefur ríka
                        hagsmuni af því að afhenda hana.
                            53. gr. Stöðvunarréttur.
   Hafi seljandi ekki veitt kaupanda greiðslufrest eða frest á efndum annarra
  skyldna er hann hvorki skyldur til að afhenda fasteign né gefa út afsal nema
               kaupandi efni skyldur sínar samkvæmt kaupsamningi.
                      54. gr. Upplýsingar um efndahindrun.
 Komi hindrun í veg fyrir að kaupandi geti efnt kaupsamning réttilega skal hann
  upplýsa seljanda um hana og hvaða afleiðingar hún hefur á möguleika hans til
 réttra efnda. Ef kaupandi sinnir ekki þessari skyldu innan hæfilegs tíma eftir
  að hann vissi eða mátti vita um hindrunina getur seljandi krafist skaðabóta
 fyrir það tjón sem afstýra mátti ef tilkynning hefði verið send á réttum tíma.
                             55. gr. Tilkynningar.
 Nú er kaupverðið greitt og getur þá seljandi ekki rift kaupsamningi nema hann
                             tilkynni kaupanda það:
       a. við greiðsludrátt, áður en hann fékk að vita um greiðslu af hálfu
                                 kaupanda, eða
     b. við aðrar vanefndir innan hæfilegs frests eftir að honum var eða mátti
vera kunnugt um vanefndina eða eftir að liðinn er hæfilegur viðbótarfrestur skv.
                                3. mgr. 51. gr.
 Nú hyggst seljandi krefja kaupanda um skaðabætur og skal hann þá tilkynna það
          innan hæfilegs frests ella glatar hann rétti sínum til bóta.

        VI. kafli. Sameiginleg ákvæði um fyrirsjáanlegar vanefndir o.fl.
                             56. gr. Stöðvun efnda.
    Samningsaðili getur stöðvað efndir og haldið eftir greiðslu ef háttsemi
 viðsemjanda hans gefur sérstakt tilefni til þess eða greiðslugeta hans, vilji
eða möguleikar til að efna að öðru leyti hafa beðið alvarlegan hnekki, þannig að
       hann muni fyrirsjáanlega ekki efna verulegan hluta skyldna sinna.
Samningsaðili, sem stöðvar efndir, skal strax tilkynna það viðsemjanda sínum. Ef
 slík tilkynning er ekki send getur viðsemjandinn krafist skaðabóta fyrir tjón
        sem forðast hefði mátt ef tilkynning hefði verið réttilega send.
 Samningsaðili, sem stöðvað hefur efndir, er skyldur til að efna ef viðsemjandi
        hans setur fullnægjandi tryggingar fyrir efndum af sinni hálfu.
                                57. gr. Riftun.
 Nú er gjalddagi á greiðslu ekki kominn, en þó víst að vanefndir verða af hálfu
annars samningsaðilans sem veita munu hinum rétt til að rifta, og getur hann þá
     rift kaupsamningnum þótt gjalddagi sé ekki kominn. Veiti viðsemjandinn
  fullnægjandi tryggingu fyrir réttum efndum getur riftun þó ekki farið fram.
                           58. gr. Gjaldþrotaskipti.
 Ef bú annars samningsaðila verður tekið til gjaldþrotaskipta gilda ákvæði XV.
                      kafla laga um gjaldþrotaskipti o.fl.

             VII. kafli. Sameiginleg ákvæði um skaðabætur. Vextir.
                    59. gr. Fjárhæð skaðabóta, óbeint tjón.
   Nú getur annar samningsaðila krafist skaðabóta vegna vanefnda og skulu þá
  bæturnar svara til þess fjárhagslega tjóns sem hann hefur orðið fyrir vegna
þeirra. Þetta á þó aðeins við um tjón sem sá er ábyrgð ber gat með sanngirni séð
                   fyrir sem sennilegar afleiðingar vanefnda.
Þegar lög þessi gera greinarmun á beinu og óbeinu tjóni telst óbeint tjón vera:
        a. tjón sem rekja má til samdráttar eða stöðvunar í framleiðslu eða
                                  viðskiptum,
    b. tjón sem rekja má til þess að fasteign kemur ekki að þeim notum sem með
                              réttu var stefnt að,
     c. tjón sem rekja má til missis hagnaðar þegar samningur við þriðja mann
                 fellur brott eða verður ekki réttilega efndur,
      d. tjón sem rekja má til skemmda á öðru en fasteigninni sjálfri, svo og
 hlutum sem notaðir eru í beinu sambandi við hana eða fyrirhuguð afnot hennar.
Ákvæði 2. mgr., um hvað telja skuli óbeint tjón, eiga ekki við um kostnað vegna:
      a. venjulegra ráðstafana sem bæta eiga úr því að fasteign er gölluð eða
                         afhendingardráttur verður eða
        b. ráðstafana sem takmarka annað tjón en það sem nefnt er í 2. mgr.
     Um kostnað sem fellur undir 3. mgr. skulu gilda reglur um beint tjón.
                     60. gr. Takmörkun tjóns. Lækkun bóta.
    Nú vanrækir samningsaðili skyldu sína til að takmarka tjón með hæfilegum
       aðgerðum og verður hann þá sjálfur að bera þann hluta tjóns síns.
  Lækka má skaðabætur ef þær teljast ósanngjarnar í garð hins bótaskylda þegar
   litið er til umfangs tjóns samanborið við það tjón sem venjulega verður í
                 sambærilegum tilvikum og atvika að öðru leyti.
                         61. gr. Vextir, dráttarvextir.
  Um vexti og dráttarvexti samkvæmt lögum þessum gilda ákvæði laga um vexti og
                                 verðtryggingu.

                            VIII. kafli. Gildistaka.
                              62. gr. Gildistaka.
Lög þessi öðlast gildi 1. júní 2002. Lögin gilda einvörðungu um þá samninga sem
                     gerðir verða eftir gildistöku þeirra.

References

   Visible links
   1. http://www.althingi.is/dba-bin/lawformpr.pl?lnr=2002040
   2. file://1976065.html
