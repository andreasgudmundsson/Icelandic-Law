
   --------------------------------------------------------------------------

                            Lög um ríkisbókhald, gerð ríkisreiknings og fjárlaga

                              1966 nr. 52 13. maí

   --------------------------------------------------------------------------

                                   I. kafli.
                      Um efnisleg takmörk ríkisreiknings.
                                     1. gr.
                 Á ríkisreikning skal færa sundurliðaða reikninga ríkissjóðs,
    ríkisstofnana og fyrirtækja og sjóða í ríkiseign, þó ekki reikninga banka
                                                     og annarra lánastofnana.
             Halda skal reglulegt tvíhliða bókhald um allar fjárreiður þeirra
    aðila, sem ríkisreikningur nær til, sbr. 1. mgr., eftir þeim meginreglum,
                                                        sem lög þessi ákveða.

                                     2. gr.
             Reikningar félaga, fyrirtækja, stofnana og sjóða, sem ekki eru í
      ríkiseign, en hafa tekjustofna samkvæmt sérstökum lögum, skulu birtir í
               sérstöku hefti B-deildar Stjórnartíðinda á næsta ári eftir lok
       reikningsárs. Ríkissjóður skal jafnan innheimta þessar tekjur eða fela
   ákveðnum aðila að gera það í sínu umboði, og skulu þær færðar til tekna og
   gjalda á rekstrarreikningi ríkisins. Ef tekjurnar renna til sömu aðila eða
     atvinnugreina og þær eru innheimtar hjá eða til opinberra aðila, sem eru
     utan ríkisreiknings, skal þó einungis sýna þær í teknahlið, en jafnframt
                                        færa þær til frádráttar, sbr. 26. gr.
          Ríkisbókhaldið annast innköllun reikninga frá nefndum aðilum og sér
       um birtingu þeirra í samráði við ritstjóra Stjórnartíðinda. Reikningar
       skulu gerðir eftir fyrirsögn ríkisbókhaldsins, þannig að auðvelt sé að
                                              tengja þá við ríkisreikninginn.
                 Ákvæði næstu málsgreinar hér á undan taka ekki til reikninga
                                                               sveitarfélaga.
            Heimilt er að láta ákvæðin um birtingu í sérstöku hefti B-deildar
    Stjórnartíðinda ná til hlutafélaga, sem ríkissjóður á hlut í, en eru ekki
    á ríkisreikningi, en þó skulu þau undanþegin ákvæðum þessara laga um form
                                                                   reikninga.

                                   II. kafli.
                               Um reikningsárið.
                                     3. gr.
              Reikningsár ríkisins er almanaksárið, og skal jafnan miða lokun
                                                        reikninga við áramót.

                                     4. gr.
         Færslur hvers reikningsárs skal miða við raunveruleg skipti ríkisins
     við aðra aðila, athafnir þess og framkvæmdir, án tillits til þess, hvort
     greiðsla hefur farið fram í reiðufé. Öll skuldaskipti, sem koma fram við
       lokun ríkisreiknings, hvort sem eru útistandandi kröfur ríkissjóðs eða
    skuldir, skulu færð á viðskiptamannareikninga eða aðra reikninga, er gefi
   tegund kröfuréttindanna til kynna. Reikningarnir skulu sýna stöðu sjóðs og
          bankareikninga um áramót að afloknum lokunarfærslum, svo sem færslu
                                                             áfallinna vaxta.

                                     5. gr.
           Reglur 4. gr. taka einnig til skipta ríkissjóðs og ríkisstofnana í
    A-hluta ríkisreiknings við ríkisfyrirtæki og sjóði í B-hluta, sbr. 6. gr.

                                  III. kafli.
               Um efnisskipun ríkisreiknings og reikningatengsl.
                                     6. gr.
                   [Ríkisreikningur skiptist í tvo hluta, A-hluta og B-hluta.
             A-hluti nær yfir fjárreiður ríkissjóðs og ríkisstofnana, þar með
           taldar almannatryggingar en B-hluti yfir ríkisfyrirtæki og sjóði í
                ríkiseign samkvæmt nánari ákvörðun ríkisreikningsnefndar.]^1)

   ^1)[2]L. 84/1985, 1. gr.

                                     7. gr.
        Með ríkisfyrirtækjum er átt við ríkisaðila, sem standa að öllu eða
   verulegu leyti undir kostnaði við starfsemi sína með tekjum af sölu á
   vörum og þjónustu eða hafa starfsemi með höndum, sem í meginatriðum er
   hliðstæð við starfsemi einkaaðila. Hjá þeim einum skal eignfæra og
   afskrifa efnislega fjármuni.

                                     8. gr.
        A-hluti ríkisreiknings skiptist í eftirtalda meginkafla auk
   heildaryfirlits, er sýni aðalniðurstöður og reikningatengsl:

   1.
           Rekstrarreikningur.
   2.
           Endurmatsreikningur.
   3.
           Efnahagsreikningur.
   4.
           Fjármagnshreyfingar.
   5.
           Sérstök yfirlit.

                                     9. gr.
        Rekstrarreikningi og endurmatsreikningi, sbr. 8. gr., skal loka með
   mótbókunum á efnahagsreikning. Samkvæmt efnahagsreikningi og
   höfuðbókarreikningum skal gera yfirlit um fjármagnshreyfingar, og skiptist
   sá kafli í lánahreyfingar og hreyfingar greiðslufjárreikninga.

                                    10. gr.
        Í 1. kafla A-hluta ríkisreiknings, sbr. 8. gr., og þeim hluta 4.
   kafla, er sýnir lánahreyfingar, skal sýna samanburð við fjárlög, og einnig
   í þeim sérstöku yfirlitum í 5. kafla, sem sýnd eru á fjárlögum. Við hlið
   fjárlagatalna skal sýna geymdar fjárveitingarheimildir frá fyrri árum.

                                    11. gr.
        Heildaryfirlitið, sbr. 8. gr., sýni m.a. brúttótölur
   rekstrarreiknings og endurmatsreiknings (ef endurmat hefur átt sér stað),
   og eignir og skuldir í ársbyrjun og árslok. Rekstrarreikningi og
   endurmatsreikningi skal loka með færslu rekstrar- og endurmatsjafnaða á
   efnahagsreikning. Breytingar eigna og skulda (fjármagnshreyfingar) frá
   ársbyrjun til ársloka skal enn fremur sýna í tvennu lagi, þ.e. lánajöfnuð
   (nettóbreytingu lánahreyfinga samkvæmt 43. gr.) og greiðslujöfnuð (þ.e.
   nettóbreytingu greiðslufjárreikninga samkvæmt 44. gr.).
        Nánari ákvæði um einstaka kafla A-hluta ríkisreiknings eru í
   IV.VIII. kafla.

                                    12. gr.
        B-hluti ríkisreiknings skiptist í eftirtalda meginkafla:

   1.
           Yfirlitsreikningar fyrirtækja og sjóða í ríkiseign.
   2.
           Reikningar einstakra fyrirtækja og sjóða.
   3.
           Sérstök yfirlit.

                                    13. gr.
        Í 2. kafla B-hluta ríkisreiknings, sbr. 12. gr., skal sýna, fyrir
   hvern aðila sérstaklega, sundurliðaðan rekstrarreikning, endurmatsreikning
   og efnahagsreikning.

                                    14. gr.
        Yfirlitsreikningarnir skulu sýna samandregið yfirlit yfir reikninga
   einstakra aðila í B-hluta ríkisreiknings.
        Nánari ákvæði um einstaka kafla B-hluta ríkisreiknings eru í IX.XI.
   kafla.

                                    15. gr.
        Í B-hluta ríkisreiknings skal sýna samanburð við fjárlög, þar sem því
   verður við komið, svo sem í rekstrarreikningi, lánahreyfingum,
   fjármunahreyfingum og þeim sérstöku yfirlitum, sem einnig eru á fjárlögum.

                                   IV. kafli.
                  Um rekstrarreikning A-hluta ríkisreiknings.
                                    16. gr.
        Tekjur skulu færðar á því ári, er þær eru lagðar á eða hæfar til
   ákvörðunar samkvæmt ákvæðum gildandi laga.
        Beinir skattar skulu færðir á álagningarárinu með frádrætti fyrir
   vanhöldum, fram komnum eða áætluðum við reikningslokun.
        Aðflutningsgjöld skulu færð á því ári, er tollafgreiðsla fer fram, en
   útflutningsgjöld eftir fardögum skipa eða annarra flutningstækja frá
   landinu.
        Sölu-, veltu- eða framleiðsluskattar skulu færðir á það ár, er salan,
   veltan eða framleiðslan á sér stað, enda þótt ekki sé hægt að gera
   fullnaðarskil fyrr en á næsta ári. Ráðherra getur þó ákveðið, að færsla
   slíkra tekna sé miðuð við gjalddaga, enda sé um fastan, lögleyfðan
   gjaldfrest að ræða, er miðaður sé við eðlilegan innheimtutíma gjaldanna.

                                    17. gr.
        Ef beinir skattar eru krafðir um leið og tekjur falla til greiðslu,
   er heimilt að færa þá á innheimtuárinu, þótt endanleg álagning fari fyrst
   fram ári síðar.

                                    18. gr.
        Nú eru lagðir á nýir skattar, og skal þá reikningsfærslan fara eftir
   meginreglum þessa kafla.

                                    19. gr.
        Tekjur skal flokka í fjóra meginflokka eftir eðli teknanna, án
   tillits til þess, hvaða aðili innheimtir þær. Teknaflokkarnir eru þessir:

   1.
           Skattar.
   2.
           Arðgreiðslur frá fyrirtækjum og sjóðum í ríkiseign, fluttar úr
           B-hluta ríkisreiknings.
   3.
           Ýmsar tekjur.
   4.
           Innheimt fé fyrir aðra.

                                    20. gr.
        [Með sköttum er í 1. tölul. 19. gr. átt við þá fjárhæð sem ríkið
   leggur á einstaklinga og félög án þess að beint framlag komi á móti frá
   ríkinu.
        Í fjárlögum skal áætla tekjur af fjáröflunareinkasölum ríkisins og
   skulu skil þeirra til ríkissjóðs talin með sköttum, sbr. 1. tölul. 19.
   gr., en ekki með arðgreiðslum annarra fyrirtækja og sjóða í ríkiseign,
   sbr. 2. tölul. 19. gr., enda þótt reikningar einkasalanna séu í B-hluta
   ríkisreiknings.]^1)

   ^1)[3]L. 84/1985, 2. gr.

                                    21. gr.
        Skatta skal flokka í beina skatta og óbeina, og hvorum flokknum um
   sig skal aftur skipta niður, þannig að séð verði, hvernig upphæð beinna
   skatta skiptist milli persónuskatta, eignarskatta og tekjuskatta, og
   upphæð óbeinna skatta milli gjalda af innflutningi, gjalda af framleiðslu,
   gjalda af seldum vörum og veittri þjónustu og annarra óbeinna skatta.

                                    22. gr.
        Þótt skattar eða aðrar ríkistekjur renni beint til ákveðinna
   fyrirtækja eða sjóða í B-hluta ríkisreiknings, skulu þessar fjárhæðir
   færðar til tekna á rekstrarreikningi í A-hluta og ráðstöfun þeirra sýnd
   gjaldamegin á rekstrarreikningi í A-hluta.

                                    23. gr.
        Skattar, sem renna til ákveðinna stofnana í A-hluta ríkisreiknings,
   samkvæmt sérstökum lögum eða ákvæðum, skulu færðir til tekna á
   rekstrarreikningi og ráðstöfun þeirra gjaldamegin.

                                    24. gr.
        Tekjur, sem ríkisstofnanir í A-hluta ríkisreiknings hafa beinlínis
   fyrir þjónustu eða annað framlag (þ.e. tekjur þjónustueðlis, en ekki
   skatteðlis), skal færa sem frádráttarlið frá gjöldum viðkomandi aðila á
   rekstrarreikningi.

                                    25. gr.
        Arðgreiðslur frá fyrirtækjum og sjóðum í B-hluta ríkisreiknings skal
   flytja yfir í teknahlið A-hluta, sbr. 2. tölul. 19. gr., nema
   rekstrarhagnað fjáröflunareinkasalna ríkisins, sem talinn er skattur.
   Fjármálaráðherra setur reglur um greiðslu slíks arðs til ríkissjóðs, sbr.
   54. gr.

                                    26. gr.
        Liðurinn innheimt fé fyrir aðra nær aðeins til tekna, sem renna til
   sömu aðila eða atvinnugreina og þær eru innheimtar hjá eða til opinberra
   aðila utan ríkisreiknings. Skulu þessar tekjur færðar inn og út í
   teknahlið rekstrarreiknings.

                                    27. gr.
        Nú renna skattar að hluta til ríkisins og að hluta til annarra
   opinberra aðila (t.d. sveitarfélaga), og skal þá færa ríkishlutann í
   teknaflokk 1, sbr. 19. gr., en hinn hlutann í teknaflokk 4, sbr. sömu
   grein.

                                    28. gr.
        Innheimtulaun, sem ríkissjóður greiðir, skal ekki draga frá
   teknamegin á rekstrarreikningi, heldur færa þau til gjalda á viðeigandi
   grein. Á það við jafnt um sérstök innheimtulaun sýslumanna ...^1) o.fl.
   aðila og kostnað við rekstur stofnana, sem annast innheimtu.
        Innheimtulaun, sem ríkissjóður fær vegna innheimtu fyrir aðra, skal
   telja með ýmsum tekjum, sbr. 3. tölul. 19. gr.

   ^1)[4]L. 92/1991, 47. gr.

                                    29. gr.
        Með ýmsum tekjum í 3. tölul. 19. gr. skal m.a. telja vaxtatekjur, arð
   af hlutabréfum, söluandvirði óeignfærðra fjármuna, endurgreitt stofnfé
   (sbr. 33. gr.), gjafafé og ýmsa leiðréttingarliði, sem hvorki verða færðir
   beint á teknaliði, sbr. 1., 2. og 4. tölul. 19. gr., né koma meðal
   frádráttarliða frá gjöldum ýmissa stofnana, sbr. 24. gr.

                                    30. gr.
        Gjöld skulu færð á því ári, er afhending verðmæta fer fram og hvers
   konar vinna eða þjónusta er innt af hendi, er hefur í för með sér
   fjárhagslega skuldbindingu fyrir ríkið eða greiðslu úr ríkissjóði.

                                    31. gr.
        Gjöld skal fyrst flokka eftir ráðuneytum, því næst eftir aðilum eða
   málefnum, sem fjárveitingin rennur til, og loks eftir hagrænu eðli
   gjaldanna.

                                    32. gr.
        Fjárveitingar til fjármunamyndunar þeirra aðila, sem eru í A-hluta
   ríkisreiknings, skal ekki eignfæra, heldur færa þær í gjaldalið
   rekstrarreiknings. Semja skal sérstakt yfirlit yfir slíkar fjárveitingar,
   sbr. 45. og 46. gr.

                                    33. gr.
        Stofnfjárframlög til ríkisfyrirtækja og sjóða í B-hluta
   ríkisreiknings skal færa í gjaldahlið rekstrarreiknings í A-hluta.
   Endurgreiðslur höfuðstóls þessara aðila skal færa með ýmsum tekjum í lið
   nr. 3 í teknahlið rekstrarreiknings, sbr. 19. gr., en arðgreiðslur þeirra
   í lið nr. 2, sbr. og 19. gr.

                                    34. gr.
        Fjárveitingar, sem eru ekki notaðar á fjárveitingarárinu, sbr. 66.
   gr.,^1) skal ekki færa til gjalda fyrr en á því ári, er þær eru notaðar. Í
   samræmi við þetta skal ekki færa þær þá til skuldar í lok
   fjárveitingarársins, heldur halda sérstaka skrá yfir þær, sbr. 48. gr.

   ^1)Nú [5]67. gr.

                                   V. kafli.
                  Um endurmatsreikning A-hluta ríkisreiknings.
                                    35. gr.
        Á endurmatsreikning í 2. kafla A-hluta ríkisreiknings skal færa
   matsbreytingar eigna og skulda á efnahagsreikningi, þ. á m. gengishagnað
   og gengistap og matshækkanir og lækkanir hlutabréfa.

                                    36. gr.
        Fjárveitingar til fjármunamyndunar, sem færðar hafa verið á
   rekstrarreikning í A-hluta ríkisreiknings og þannig afskrifaðar, skulu
   færðar á endurmatsreikning í B-hluta, ef skilyrði skapast til eignfærslu,
   sbr. 7. gr.
        Nú er afskrifuð eign seld og skal þá færa söluandvirðið með ýmsum
   tekjum í teknahlið rekstrarreiknings.

                                   VI. kafli.
                 Um efnahagsreikning í A-hluta ríkisreiknings.
                                    37. gr.
        Í eignahlið efnahagsreiknings skal a.m.k. greina milli eftirtalinna
   eignaflokka:

   1.
           Sjóður (seðlar, ávísanir, skiptimynt) hjá ríkisféhirði sérstaklega
           og öðrum ríkisaðilum sérstaklega.
   2.
           Bankainnstæður.
   3.
           Ýmsar innstæður. Hér skal m.a. telja óinnheimtar ríkissjóðstekjur,
           fyrirframgreiðslur, innstæður hjá ýmsum viðskiptamönnum o.þ.h.
   4.
           Hlutabréf, verðbréf o.þ.h.
   5.
           Veitt lán, aðgreind í stutt lán og löng lán, og hvor liður um sig
           í innlend lán og erlend lán.

                                    38. gr.
        Í A-hluta ríkisreiknings skal ekki eignfæra efnislega fjármuni, sbr.
   7. gr.

                                    39. gr.
        Í skuldahlið efnahagsreiknings skal a.m.k. greina milli eftirtalinna
   skuldaflokka:

   1.
           Yfirdráttur bankareikninga.
   2.
           Ýmsar lausaskuldir. Hér skal m.a. telja ógreidd gjöld,
           fyrirframgreiðslur til ríkisins, ýmsar lausaskuldir við
           viðskiptamenn, geymt innheimtufé o.fl.
   3.
           Tekin lán, aðgreind í stutt lán og löng lán og hvor liður um sig í
           innlend lán og erlend lán. Lán í Seðlabankanum skal jafnan
           tilgreina sérstaklega.

                                    40. gr.
        [Lán, sem ríkissjóður tekur til að endurlána ríkisfyrirtækjum eða
   öðrum aðilum, skal færa um endurlánareikning ríkissjóðs í A-hluta.]^1)

   ^1)[6]L. 84/1985, 3. gr.

                                    41. gr.
        Mat eigna og skulda skal, eftir því sem við verður komið, miða við
   raunverulegt verðmæti í lok reikningsárs, en heimilt er þó að fylgja
   reglum skattalaga, ef þær víkja ekki verulega frá ofangreindri reglu.

                                  VII. kafli.
        Um fjármagnshreyfingar A-hluta ríkisreiknings og greiðslujöfnuð.
                                    42. gr.
        Fjármagnshreyfingar í 4. kafla A-hluta ríkisreiknings skiptast í
   lánahreyfingar og hreyfingar greiðslufjárreikninga, sbr. 9. gr.

                                    43. gr.
        Lánahreyfingar skulu sýna breytingar á lánareikningum, þ.e. liðum nr.
   4 og 5 eignamegin og nr. 3 skuldamegin á efnahagsreikningi, sbr. 37. gr.
   og 39. gr.
        Í sundurliðun skal greina sérstaklega tekin lán, veitt lán, greiddar
   og mótteknar afborganir og hækkanir og lækkanir einstakra liða vegna
   endurmats. Þá skal og jafnan sýna sérstaklega breytingar vegna aukningar
   eða endurgreiðslu á hlutabréfum o.þ.h.

                                    44. gr.
        Hreyfingar greiðslufjárreikninga á efnahagsreikningi, sbr. 37. gr. og
   39. gr., skulu sýna greiðslujöfnuð ríkissjóðs eftir formi greiðslufjár,
   þar sem sjóðjöfnuður, bankajöfnuður og jöfnuður lausaskulda og ýmissa
   inneigna (breytingar á geymdu innheimtufé meðtaldar) eru sýndir
   sérstaklega.
        Auk hinna einstöku jafnaða skal sýna brúttóupphæðir, sem þeir eru
   byggðir á, og hækkanir og lækkanir einstakra liða vegna endurmats.

                                  VIII. kafli.
                  Um sérstök yfirlit í A-hluta ríkisreiknings.
                                    45. gr.
        Jafnan skulu eftirtalin sérstök yfirlit vera í 5. kafla A-hluta
   ríkisreiknings, sbr. 8. gr.:

   1.
           Yfirlit yfir óeignfærða fjármunamyndun.
   2.
           Skrá yfir geymdar fjárveitingar.
   3.
           Yfirlit um gjöld eftir hagrænu eðli þeirra.
   4.
           Skrá yfir tekjur ríkissjóðs eftir innheimtuaðilum.

                                    46. gr.
        Með óeignfærðri fjármunamyndun í 1. tölul. 45. gr. er átt við
   fjármunamyndun ríkisins, sem færð er til gjalda í A-hluta ríkisreiknings
   og þannig afskrifuð til fulls. Skráin skal vera sundurliðuð eftir
   fjárlagagreinum og tegundum fjármuna.

                                    47. gr.
        Gera skal yfirlit yfir verðmæti óeignfærðra fjármuna eigi sjaldnar en
   á 10 ára fresti og skal þá miða við áætlað endurnýjunarvirði að frádregnum
   afskriftum.

                                    48. gr.
        Skrá yfir geymdar fjárveitingar, sem í gildi eru og hvorki hafa verið
   færðar til gjalda né skulda í ríkisreikningi, skal gerð með tilvísun í
   fjárlagagreinar og fjárlagaár. Þar skal koma fram sundurliðuð notkun
   geymdra fjárveitinga frá fyrri árum, sbr. 2. tölul. 45. gr.

                                    49. gr.
        Yfirlit um flokkun gjalda eftir hagrænu eðli þeirra skal miða við
   mestu sundurliðun brúttógjalda í ríkisreikningi, og frádráttur vegna tekna
   sýndur sérstaklega.

                                    50. gr.
        Heimilt er ráðherra að taka inn í 5. kafla A-hluta ríkisreiknings,
   sbr. 8. gr., önnur yfirlit en þau, sem getið er hér að framan.
   Ríkisreikningsnefnd getur einnig gert tillögur um birtingu slíkra
   yfirlita.

                                   IX. kafli.
       Um yfirlitsreikninga fyrirtækja og sjóða í B-hluta ríkisreiknings.
                                    51. gr.
        Yfirlitsreikningar fyrirtækja og sjóða í ríkiseign skulu sýna helstu
   atriði reikninga einstakra aðila í B-hluta ríkisreiknings, svo sem tekjur,
   gjöld og rekstrarjöfnuð, hækkanir, lækkanir og jöfnuð endurmatsreiknings,
   eignir, skuldir og höfuðstól ríkissjóðs, fjármunahreyfingar (þar með
   taldar afskriftir) og fjármagnshreyfingar.

                                   X. kafli.
      Um reikninga einstakra fyrirtækja og sjóða í B-hluta ríkisreiknings.
                                    52. gr.
        Tekjur á rekstrarreikningi skal sundurliða þannig, að eftirtaldir
   liðir séu greindir sérstaklega: Beinir fjárlagastyrkir, sem eru
   gjaldfærðir í A-hluta ríkisreiknings, sérstakir skattar eða aðrar ákveðnar
   ríkistekjur, sem renna til tiltekinna aðila og eru gjaldfærðir í A-hluta
   ríkisreiknings, og tekjur af vörusölu eða þjónustu.

                                    53. gr.
        Gjöld á rekstrarreikningi skal sundurliða í samræmi við hagræna
   flokkun gjalda í A-hluta ríkisreiknings, sbr. 49. gr., en þó skal við það
   miða, að flokkun gjaldanna verði sem sambærilegust við það, sem tíðkast
   hjá fyrirtækjum í einkaeign.

                                    54. gr.
        Fjármálaráðherra setur reglur um greiðslu rekstrarhagnaðar fyrirtækja
   og sjóða í B-hluta ríkisreiknings í ríkissjóð, að svo miklu leyti sem
   slíkt er ekki lögákveðið. Greiðslurnar skulu færðar til tekna í A-hluta
   ríkisreiknings, á lið nr. 2, sbr. 19. gr., arðgreiðslur frá fyrirtækjum og
   sjóðum í ríkiseign. Að öðru leyti er fyrirtækjum og sjóðum heimilt að nota
   rekstrarhagnað til aukningar hreinnar eignar með þeim takmörkunum, sem
   fjármálaráðherra setur eða ákveðnar eru með lögum.

                                    55. gr.
        Efnislega fjármuni fyrirtækja og sjóða í B-hluta ríkisreiknings skal
   afskrifa, miðað við matsverð í árslok, og sé afskriftatími miðaður við
   áætlaðan endingartíma fjármuna, þegar því verður við komið, eða farið
   eftir reglum skattalaga og öðrum reglum skattyfirvalda.

                                    56. gr.
        Reikna skal fyrirtækjum og sjóðum í B-hluta ríkisreiknings vexti af
   lánum frá ríkissjóði og lausaskuldum við hann, eftir nánari reglum, er
   fjármálaráðherra setur.

                                    57. gr.
        Um mat á efnahagsreikningi fyrirtækja og sjóða í B-hluta
   ríkisreiknings gilda sömu meginreglur og um mat í A-hluta, sbr. 41. gr. og
   55. gr. Þetta á einnig við um endurmat.

                                    58. gr.
        Ef efnislega fjármuni, sem hafa ekki verið eignfærðir, heldur færðir
   til gjalda á fjárveitingarárinu, má eignfæra síðar, þannig að um sérstakt
   fyrirtæki verði að ræða, samkvæmt skilgreiningu 7. gr., skal framkvæma
   endurmatið í B-hluta ríkisreiknings.

                                    59. gr.
        Auk árlegs endurmats efnislegra fjármuna, skal a.m.k. tíunda hvert ár
   framkvæma sérstakt ítarlegra endurmat, er sé miðað við áætlað
   endurnýjunarvirði að frádregnum afskriftum.

                                    60. gr.
        Fyrirtæki og sjóðir í B-hluta ríkisreiknings skulu í
   efnahagsreikningi greina milli hliðstæðra liða og kveðið er á um í 37.
   gr., en auk þess skal eignfæra efnislega fjármuni, svo sem lönd,
   náttúruréttindi, húseignir, vélar og tæki.

                                   XI. kafli.
                  Um sérstök yfirlit í B-hluta ríkisreiknings.
                                    61. gr.
        Í 3. kafla B-hluta ríkisreiknings, sbr. 12. gr., skal vera sérstakt
   yfirlit um gjöld á rekstrarreikningunum í heild, flokkuð eftir hagrænu
   eðli þeirra. Þar má einnig birta ýmsar samdráttar- eða sundurliðunarskrár
   og töflur með tilvísun í reikninga í 2. kafla B-hluta ríkisreiknings,
   eftir því sem ástæða þykir til. Meðal annars er heimilt að birta þar
   sundurliðaðar fjármunahreyfingar, lánahreyfingar og hreyfingar
   greiðslufjárreikninga fyrirtækjanna og sjóðanna í heild.

                                  XII. kafli.
        [Um efnisskipan fjárlaga, um lánsfjárlög og um fjárfestingar- og
                                lánsfjáráætlun.]
   ^1)

   ^1)[7]L. 84/1985, 20. gr.

                                    62. gr.
        [Frumvarp til fjárlaga skal samið með tilliti til þjóðhagsáætlunar,
   svo sem kveðið er á um í 2. gr. l. nr. 13/1979. Skulu áætlanir um tekjur
   og gjöld í fjárlagafrumvarpi gerðar á sömu meginforsendum og
   þjóðhagsáætlun og þær spár sem eru hluti hennar, þar á meðal um breytingar
   verðlags og launa. Á sama hátt skulu þjóðhagsforsendur fjárlaga miðast við
   endurskoðaða þjóðhagsáætlun fyrir fjárhagsárið sem í hönd fer eins og hún
   liggur fyrir við afgreiðslu fjárlaga.]^1)

   ^1)[8]L. 84/1985, 4. gr.

                                    63. gr.
        [Fjárlög skiptast í tvo hluta, A-hluta og B-hluta, á sama hátt og
   ríkisreikningur, sbr. 1. mgr. 6. gr.]^1)

   ^1)[9]L. 84/1985, 5. gr.

                                    64. gr.
        [Í A-hluta fjárlaga skal áætla sundurliðuð gjöld og tekjur á
   rekstrarreikningi. Enn fremur skal áætla allar hreyfingar á innlendum og
   erlendum lánum ríkissjóðs, ríkisfyrirtækja og sjóða, svo og á lánum
   endurlánareiknings ríkisjóðs. Þó skal eigi getið lána sem greidd eru að
   fullu á sama ári og þau eru tekin.]^1)

   ^1)[10]L. 84/1985, 6. gr.

                                    65. gr.
        [Í B-hluta fjárlaga skal áætla sundurliðuð gjöld og tekjur á
   rekstrarreikningi, lánahreyfingar og fjármunahreyfingar hvers aðila
   sérstaklega, og auk þess skal birta yfirlitsáætlanir, sbr. 51. gr., eftir
   því sem við verður komið.]^1)

   ^1)[11]L. 84/1985, 7. gr.

                                    66. gr.
        [Fjárlagaárið skal afmarka eftir reglum sem um ræðir í II. kafla og
   allar sömu meginreglur skulu gilda um efnisskipun og sundurliðun fjárlaga
   og þær er gilda um ríkisreikning, að svo miklu leyti sem við á. Þó má
   sundurliðun í fjárlögum vera minni en í ríkisreikningi.]^1)

   ^1)[12]L. 84/1985, 8. gr.

                                    67. gr.
        [Merkja skal sérstaklega þær fjárveitingar sem geyma má ef þær eru
   ónotaðar í lok reikningsárs. Geymsluheimildin skal gilda til fjögurra ára.
        Ekki er heimilt að geyma fjárveitingar til venjulegs rekstrar
   ríkisstofnana eða annarra aðila sem slíkar fjárveitingar fá. Undanþágur má
   þó veita frá þessu ákvæði ef sérstakar ástæður eru fyrir hendi.
   Fjármálaráðherra ákveður nánar um geymslu ónotaðra fjárveitinga.]^1)

   ^1)[13]L. 84/1985, 9. gr.

                                    68. gr.
        [Heimilt er fjármálaráðherra að láta sérstök yfirlit, sams konar eða
   hliðstæð þeim sem getið er um í VII. kafla, fylgja fjárlagafrumvarpi og
   fjárlögum og jafnan skal fylgja skrá yfir ónotaðar fjárveitingar, sem
   gilda áfram sem fjárveitingarheimildir, og yfirlit um gjöld eftir eðli
   þeirra.]^1)

   ^1)[14]L. 84/1985, 10. gr.

                                    69. gr.
        [Fjárlagafrumvarpi skal jafnan fylgja tölulegur samanburður við
   fjárlög síðasta reikningsárs og síðasta fullgerðan ríkisreikning.]^1)

   ^1)[15]L. 84/1985, 11. gr.

                                    [70. gr.
        Með fjárlagafrumvarpi ár hvert skal leggja fram áætlun er lýsir í
   aðalatriðum meginstefnu í ríkisbúskapnum næstu þrjú árin eftir lok þess
   fjárhagsárs sem fjárlagafrumvarpið tekur til.
        Með áætlun þessari skal sýna meðal annars:

   1.
           Meginstefnu í ríkisfjármálum og þróun ríkisbúskaparins.
   2.
           Samræmi milli stefnunnar í ríkisfjármálum og í efnahags- og
           atvinnumálum.
   3.
           Stefnumótun um öflun tekna og skiptingu gjalda ríkisins.
   4.
           Stefnumótun um framlög á fjárlögum til fjárfestingar ríkis,
           fjárfestingarsjóða, sveitarfélaga og einkaaðila.]^1)

   ^1)[16]L. 84/1985, 12. gr.

                                    [71. gr.
        Í frumvarpi til lánsfjárlaga skal leita heimilda til lántöku
   innanlands og utan, ábyrgðarheimilda og annarra nauðsynlegra
   fjármálaráðstafana að því marki sem slík ákvæði eru ekki í frumvarpi til
   fjárlaga. Sé í öðrum lögum en fjárlögum og lánsfjárlögum kveðið á um
   lántöku og ábyrgðarheimildir skal nýting þeirra ætíð vera innan þeirra
   marka sem sett eru í fjárlögum og lánsfjárlögum ár hvert. Í greinargerð
   með fjárlagafrumvarpinu skal ár hvert gerð grein fyrir
   heildarábyrgðarveitingum ríkissjóðs og skiptingu þeirra á helstu
   ábyrgðarflokka. Alþingi fjallar árlega um hámark veittra ábyrgða og setur
   mörk í lánsfjárlögum.]^1)

   ^1)[17]L. 84/1985, 13. gr.

                                    [72. gr.
        Fjármálaráðherra skal leggja fyrir Alþingi fjárfestingar- og
   lánsfjáráætlun og skal hún vera hluti af greinargerð með fjárlagafrumvarpi
   hvers árs. Um áætlunina skal fjallað af fjárveitinganefnd Alþingis.
   Jafnhliða framlagningu fjárlagafrumvarps leggur fjármálaráðherra fyrir
   Alþingi frumvarp til lánsfjárlaga.
        Undirbúningur áætlunarinnar skal vera á vegum fjármálaráðherra og
   skal Fjárlaga- og hagsýslustofnun hafa forgöngu um gerð áætlunarinnar í
   samvinnu við hlutaðeigandi aðila.]^1)

   ^1)[18]L. 84/1985, 14. gr.

                                    [73. gr.
        Í fjárfestingar- og lánsfjárætlun skulu m.a. eftirtalin atriði koma
   fram:

   1.
           Áætlun um opinberar framkvæmdir og spá um heildarfjárfestingu.
           Tekur þetta m.a. til fjármögnunar og fjárráðstöfunar ríkissjóðs,
           ríkisfyrirtækja, sjóða, sveitarfélaga og annarra opinberra aðila.
   2.
           Áætlun um lánveitingar og fjármögnun fjárfestingarlánasjóða og
           sjóðstreymi lífeyrissjóða.
   3.
           Heildaráætlun um erlendar lántökur opinberra aðila, atvinnuvega og
           einkaaðila. Einnig yfirlit um skuldbindingar þjóðarbúsins út á við
           og áætlaðar greiðslur afborgana og vaxta af erlendum skuldum
           minnst þrjú ár fram í tímann.
   4.
           Yfirlit og spár um lána- og peningamarkaðinn í heild.]^1)

   ^1)[19]L. 84/1985, 15. gr.

                                    [74. gr.
        Til undirbúnings fjárfestingar- og lánsfjáráætlunum skulu einstök
   ráðuneyti, í samvinnu við Fjárlaga- og hagsýslustofnun, gera tillögur
   hvert á sínu verksviði um einstakar opinberar framkvæmdir og
   fjárfestingarframlög til atvinnuvega og framlög til
   fjárfestingarlánasjóða. Jafnframt skulu þau gera grein fyrir mati sínu á
   fjárfestingarhorfum og fjármögnunarþörfum atvinnugreina þeirra sem þau
   fjalla um. Fjármálaráðherra ákveður nánar til hvaða verksviða tillögur
   þessar og greinargerðir skulu ná. Tillögur þessar og greinargerðir skulu
   gerðar um leið og fjárlagatillögur ráðuneyta og ákveður fjármálaráðherra
   skiladag þeirra til fjármálaráðuneytisins.]^1)

   ^1)[20]L. 84/1985, 16. gr.

                                    [75. gr.
        Til undirbúnings fjárfestingar- og lánsfjáráætlunum skal á vegum
   einstakra ráðuneyta og í samvinnu við Framkvæmdastofnun ríkisins eftir
   nánari ákvörðun þeirra gera áætlanir um þróun einstakra atvinnugreina og
   fjárfestingar þeirra, sbr. og [21]II. kafla laga nr. 97/1976, um
   Framkvæmdastofnun ríkisins,^1) og [22]V. kafla laga nr. 13/1979.]^2)

   ^1)Nú [23]l. 64/1985.^2)[24]L. 84/1985, 17. gr.

                                    [76. gr.
        Ríkisendurskoðun skal fylgjast með framkvæmd fjárlaga í umboði
   Alþingis.]^1)

   ^1)[25]L. 84/1985, 18. gr.

                                    [77. gr.
        Fjárlaga- og hagsýslustofnun skal annast hagsýslustarfsemi fyrir
   ríkisbúskapinn í því skyni að auka á hagkvæmni og ráðdeild í
   ríkisbúskapnum og í meðferð opinberra fjármuna.
        Meðal þess háttar verkefna Fjárlaga- og hagsýslustofnunar skulu vera,
   eftir því sem nánar verður ákveðið í reglugerð:

   1.
           mat á fyrirhuguðum ríkisframkvæmdum með tilliti til arðsemi,
           kostnaðar, nytja og þjóðfélagslegs gildis;
   2.
           mat á kostnaði sem frumvörp hafa í för með sér fyrir ríkissjóð;
           skal slíkt mat liggja fyrir áður en ákvarðanir eru teknar enda sé
           því skilað til þingnefndar á tilskildum tíma;
   3.
           athuganir á hagkvæmni í rekstri ríkisstofnana og ríkisfyrirtækja í
           því skyni að bæta rekstur og draga úr útgjöldum;
   4.
           athuganir á hagræðingu í starfsemi ríkisstofnana og fyrirtækja og
           í samskiptum einstaklinga og fyrirtækja við ríkið.

        Þessi verkefni skal Fjárlaga- og hagsýslustofnun leysa í samráði við
   hlutaðeigandi ráðuneyti og fjárveitinganefnd Alþingis.]^1)

   ^1)[26]L. 84/1985, 19. gr.

                                 [XIII. kafli.
                        Fylgirit með ríkisreikningi.]^1)

   ^1)[27]L. 31/1982, 1. gr.

                                 [[78. gr.]^1)
        Með ríkisreikningi skal leggja fram greinargerð fjárlaga- og
   hagsýslustofnunar um forsendur fjárlaga ársins og breytingar á þeim
   forsendum. Einnig skal gerð grein fyrir þróun verðlags, launa og annarra
   helstu þátta í efnahagslífinu sem áhrif höfðu á niðurstöður
   ríkisreiknings.
        Yfirlit fylgi um aukafjárveitingar ásamt fullnægjandi skýringum. Sýna
   skal sérstakt yfirlit um frávik ríkisreiknings og samþykktra fjárveitinga,
   þ.e. fjárlaga, ásamt aukafjárveitingum. Frávikin skulu skýrð sérstaklega
   og flokkuð eftir einstökum ráðuneytum, stofnunum og verkefnum.]^2)

   ^1)[28]L. 84/1985, 19. gr.^2)[29]L. 31/1982, 1. gr.

                                 [[79. gr.]^1)
        Með ríkisreikningi skal fylgja sundurliðað yfirlit um launagreiðslur,
   bifreiðakostnað og risnukostnað einstakra ráðuneyta, stofnana og verkefna.
        Sundurliðun einstakra þátta skal vera þannig:
   I. Launagreiðslur:
   a. Heildarlaunagreiðslur.
   b. Föst yfirvinna.
   c. Önnur yfirvinna.
   d. Hlutfall yfirvinnu í heildarlaunagreiðslum.
   II. Bifreiðakostnaður:
   a. Fjöldi ríkisbifreiða og rekstrarkostnaður þeirra.
   b. Notkun bílaleigubifreiða.
   c. Notkun leigubifreiða.
   d. Greiðslur fyrir afnot af bifreiðum starfsmanna.
   III. Risnukostnaður:
   a. Föst risna greidd einstökum starfsmönnum.
   b. Risna greidd samkvæmt reikningi.
   IV. Ferðakostnaður:
   a. Ferðakostnaður innanlands, þ.m.t. dagpeningar.
   b. Ferðakostnaður utanlands, þ.m.t. dagpeningar.]^2)

   ^1)[30]L. 84/1985, 19. gr.^2)[31]L. 31/1982, 1. gr.

                                [XIV. kafli.]^1)
               Um úrskurðarvald ráðherra og ríkisreikningsnefnd.

   ^1)[32]L. 31/1982, 1. gr.

                                  [80. gr.]^1)
        Fjármálaráðherra setur reglur um framkvæmd laganna og fellir úrskurð,
   þegar vafi leikur á því, hvernig fara skuli með einstök atriði samkvæmt
   ákvæðum þeirra.

   ^1)[33]L. 84/1985, 19. gr.

                                  [81. gr.]^1)
        Skipa skal sérstaka nefnd, ríkisreikningsnefnd, er vera skal
   fjármálaráðherra til ráðuneytis um atriði, er varða uppsetningu fjárlaga
   og ríkisreiknings og önnur atriði, er hafa meginþýðingu fyrir það
   reikningslega kerfi, er lögunum er ætlað að tryggja, eftir því sem nánar
   er kveðið á um í einstökum köflum laganna og í þessum kafla.

   ^1)[34]L. 84/1985, 19. gr.

                                  [82. gr.]^1)
        Nefndin skal skipuð sex mönnum. Fjórir menn skulu eiga sæti í henni
   samkvæmt stöðu sinni, þ.e. ríkisbókari, ráðuneytisstjóri
   fjármálaráðuneytisins, ríkisendurskoðandi og hagstofustjóri eða
   staðgöngumenn þeirra. Hinir tveir skulu skipaðir eftir tilnefningu
   Seðlabanka Íslands og Efnahagsstofnunarinnar. Ráðherra skipar formann
   nefndarinnar.

   ^1)[35]L. 84/1985, 19. gr.

                                  [83. gr.]^1)
        Ríkisreikningsnefnd skal jafnan gera tillögur til ráðherra, áður en
   úrskurður er felldur eða reglur settar um einstök ákvæði laganna, þar á
   meðal eftirtalin atriði:

   1.
           Hvort reikningar ákveðinna aðila skuli birtir í ríkisreikningi,
           sbr. 1. gr.
   2.
           Hvort fé, sem ríkissjóður innheimtir fyrir ýmsa aðila (aðra en
           ríkisaðila), sem hafa tekjustofna samkvæmt sérstökum lögum, en
           ekki beinlínis fyrir fjárlagasamþykkt, skuli fært til tekna og
           gjalda á rekstrarreikningi eða inn og út teknamegin, sbr. 2. gr.
   3.
           Hvort einstakir ríkisaðilar skuli taldir í A-hluta eða B-hluta
           ríkisreiknings, sbr. 6. gr. og 7. gr.
   4.
           Hvernig haga skuli formi og sundurliðun heildaryfirlits í A-hluta
           og yfirlitsreikninga í B-hluta, sbr. 8. gr., 12. gr. og 51. gr.
   5.
           Hvernig flokka skuli og sundurliða tekjur, gjöld,
           fjármagnshreyfingar, eignir og skuldir og hvernig skuli merkja
           einstakar fjárveitingar á fjárlögum eftir hagrænu eðli og
           tímamörkum, sbr. IV., VI., VII., X. og XII. kafla.
   6.
           Hvernig nota skuli heimildir 16. og 17. gr., um færslu tekna á
           reikningsár miðað við gjalddaga.
   7.
           Hvenær söluandvirði óeignfærðra fjármuna í A-hluta ríkisreiknings
           skuli fært með ýmsum tekjum í teknahlið rekstrarreiknings og
           hvenær dregið frá gjöldum einstakra stofnana, sbr. 29. gr.
   8.
           Hvernig útfæra skuli reglurnar um mat eigna og skulda og framkvæmd
           endurmats, sbr. V. kafla, 41. gr., 55. gr. og 57. gr.
   9.
           Hvernig einstök yfirlit skv. VIII. kafla og XI. kafla skuli gerð
           úr garði og hvaða yfirlit skuli birt umfram þau, sem lögin ákveða.
   10.
           Hvaða reglur skuli settar fyrirtækjum og sjóðum í ríkiseign um
           tilhögun fjárskila til ríkissjóðs og tilhögun bókhalds og
           reikningsskila til ríkisbókhaldsins, sbr. X. kafla.
   11.
           Hvort undanþágur skuli veittar til geymslu fjárveitinga, sbr. 66.
           gr.^2)

   ^1)[36]L. 84/1985, 19. gr.^2)Nú [37]67. gr.

                                  [84. gr.]^1)
        Ríkisreikningsnefnd skal jafnan höfð með í ráðum um uppsetningu
   fjárlagafrumvarps.

   ^1)[38]L. 84/1985, 19. gr.

                                  [85. gr.]^1)
        Nánar skal kveða á um hlutverk nefndarinnar og störf í reglugerð.

   ^1)[39]L. 84/1985, 19. gr.

                                [XV. kafli.]^1)
                                Um ríkisbókhald.
   ^2)

   ^1)[40]L. 31/1982, 1. gr.^2)Rg. 533/1975.

                                  [86. gr.]^1)
        Ríkisbókhaldið hefur, fyrir hönd fjármálaráðuneytisins, yfirumsjón
   með öllu bókhaldi og reikningsskilum þeirra aðila, er ríkisreikningurinn
   nær til, sbr. 1. gr., á grundvelli þessara laga og sér um gerð
   ríkisreiknings.

   ^1)[41]L. 84/1985, 19. gr.

                                  [87. gr.]^1)
        Heimilt er ríkisbókhaldinu að láta einstakar stofnanir, fyrirtæki og
   sjóði annast bókhald sitt sjálf að einhverju eða öllu leyti. Enn fremur er
   því heimilt, að fengnu samþykki ráðherra, að setja upp bókhaldsmiðstöðvar,
   er annist bókhald ákveðinna aðila, að svo miklu leyti sem það er ekki gert
   í ríkisbókhaldinu sjálfu. Allir þessir aðilar skulu þó lúta fyrirmælum
   ríkisbókhaldsins um reikningsfærsluna.

   ^1)[42]L. 84/1985, 19. gr.

                                  [88. gr.]^1)
        Setja skal reglur^2) um skilafrest á reikningum til ríkisbókhalds
   fyrir þá aðila, sem um getur í 76. gr.^3)

   ^1)[43]L. 84/1985, 19. gr.^2)Rg. 530/1975, sbr. 208/1987 (um reikningsskil
   innheimtumanna ríkissjóðs).^3)Nú [44]87. gr., sbr. [45]l. 84/1985, 19. gr.

                                  [89. gr.]^1)
        Ríkisbókhaldið annast innköllun reikninga frá félögum, fyrirtækjum,
   stofnunum og sjóðum, sem ekki eru ríkiseign, en hafa sérstaka tekjustofna
   samkvæmt lögum, sbr. 2. gr. Enn fremur sér það um birtingu þeirra í
   samráði við ritstjóra Stjórnartíðinda, sbr. sömu grein, og hefur umsjón
   með innheimtu þeirra tekna, sem um getur í greininni.

   ^1)[46]L. 84/1985, 19. gr.

                                  [90. gr.]^1)
        Ríkisbókari er forstöðumaður ríkisbókhalds. Hann ber ábyrgð á störfum
   ríkisbókhaldsins og skal skipaður af fjármálaráðherra.
        Nánar skal kveða á um verksvið ríkisbókhalds og stöðu ríkisbókara með
   reglugerð.^2)

   ^1)[47]L. 84/1985, 19. gr.^2)Rg. 533/1975.

                                [XVI. kafli.]^1)
                                Niðurlagsákvæði.

   ^1)[48]L. 31/1982, 1. gr.

                                  [91. gr.]^1)
        ...

   ^1)[49]L. 84/1985, 19. gr.

                                  [92. gr.]^1)
        ...

   ^1)[50]L. 84/1985, 19. gr.

                                  [93. gr.]^1)
        ... Ákvæði í reglugerðum, auglýsingum og öðrum stjórnvaldsreglum um
   ríkisbókhald, gerð ríkisreiknings og fjárlaga, sem í gildi eru við
   gildistöku laga þessara og ekki fara í bága við ákvæði þeirra, skulu gilda
   áfram, uns þau hafa verið numin úr gildi með stjórnvaldsreglum, settum
   samkvæmt lögum þessum.

   ^1)[51]L. 84/1985, 19. gr.

References

   Visible links
   1. http://www.althingi.is/dba-bin/lawformpr.pl?lnr=1966052
   2. file:///altext/stjtnr.html#1985084?g1
   3. file:///altext/stjtnr.html#1985084?g2
   4. file:///altext/stjt/1991.092.html
   5. file:///altext/stjt/1991.092.html
   6. file:///altext/stjtnr.html#1985084?g3
   7. file:///altext/stjtnr.html#1985084?g20
   8. file:///altext/stjtnr.html#1985084?g4
   9. file:///altext/stjtnr.html#1985084?g5
  10. file:///altext/stjtnr.html#1985084?g6
  11. file:///altext/stjtnr.html#1985084?g7
  12. file:///altext/stjtnr.html#1985084?g8
  13. file:///altext/stjtnr.html#1985084?g9
  14. file:///altext/stjtnr.html#1985084?g10
  15. file:///altext/stjtnr.html#1985084?g11
  16. file:///altext/stjtnr.html#1985084?g12
  17. file:///altext/stjtnr.html#1985084?g13
  18. file:///altext/stjtnr.html#1985084?g14
  19. file:///altext/stjtnr.html#1985084?g15
  20. file:///altext/stjtnr.html#1985084?g16
  21. file:///altext/stjtnr.html#1976097?k2
  22. file:///altext/stjtnr.html#1979013?k5
  23. file://1985064.html
  24. file:///altext/stjtnr.html#1985084?g17
  25. file:///altext/stjtnr.html#1985084?g18
  26. file:///altext/stjtnr.html#1985084?g19
  27. file:///altext/stjtnr.html#1982031?g1
  28. file:///altext/stjtnr.html#1985084?g19
  29. file:///altext/stjtnr.html#1982031?g1
  30. file:///altext/stjtnr.html#1985084?g19
  31. file:///altext/stjtnr.html#1982031?g1
  32. file:///altext/stjtnr.html#1982031?g1
  33. file:///altext/stjtnr.html#1985084?g19
  34. file:///altext/stjtnr.html#1985084?g19
  35. file:///altext/stjtnr.html#1985084?g19
  36. file:///altext/stjtnr.html#1985084?g19
  37. file:///altext/stjtnr.html#1985084?g67
  38. file:///altext/stjtnr.html#1985084?g19
  39. file:///altext/stjtnr.html#1985084?g19
  40. file:///altext/stjtnr.html#1982031?g1
  41. file:///altext/stjtnr.html#1985084?g19
  42. file:///altext/stjtnr.html#1985084?g19
  43. file:///altext/stjtnr.html#1985084?g19
  44. file:///altext/stjtnr.html#1987208?g87
  45. file:///altext/stjtnr.html#1985084?g19
  46. file:///altext/stjtnr.html#1985084?g19
  47. file:///altext/stjtnr.html#1985084?g19
  48. file:///altext/stjtnr.html#1982031?g1
  49. file:///altext/stjtnr.html#1985084?g19
  50. file:///altext/stjtnr.html#1985084?g19
  51. file:///altext/stjtnr.html#1985084?g19
