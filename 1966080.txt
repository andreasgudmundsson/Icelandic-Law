
   --------------------------------------------------------------------------

                                            Lög um kísilgúrverksmiðju við Mývatn

                             1966 nr. 80 15. ágúst

   --------------------------------------------------------------------------

                                     1. gr.
             Ríkisstjórnin skal beita sér fyrir stofnun hlutafélags, er reisi
   og reki verksmiðju við Mývatn og Námaskarð í Suður-Þingeyjarsýslu til þess
    að vinna markaðshæfan kísilgúr úr botnleðju Mývatns. Í því skyni er henni
                                                                     heimilt:

           1. Að leggja fram allt að kr. 50 millj. af fé ríkissjóðs sem
           hlutafé í nefndu hlutafélagi. Einnig er henni heimilt að taka lán
           í þessu skyni og til greiðslu undirbúningskostnaðar.
           2. Að selja verksmiðjunni hráefni úr kísilgúrnámunni í Mývatni
           utan netlaga eða leigja hlutafélaginu afnot hennar.
           3. Að selja kísilgúrverksmiðjunni jarðnæði við Mývatn og Námaskarð
           eftir því, sem þarfir hennar krefjast og ríkið á eða kann að
           eignast samkvæmt 7. gr.
           4. Að nýta jarðhitasvæðið við Námaskarð í þágu hitaveitu, er
           ríkisstjórnin lætur reisa og reka og m.a. skal gegna því hlutverki
           að selja kísilgúrverksmiðjunni jarðhita til reksturs síns.
           5. Að semja um lækkun aðflutningsgjalda af vörum til byggingar
           verksmiðjunnar.
           6. Að veita ríkisábyrgð fyrir láni eða lánum, er hlutafélaginu
           verði veitt til byggingar verksmiðjunnar, að fjárhæð samtals allt
           að 75 milljónum króna eða jafnvirði þeirra í erlendri mynt, eða
           taka lán innan sömu marka og endurlána félaginu í sama tilgangi.

            Framleiðslufélagi því, sem um ræðir í grein þessari, skal heimilt
   að veita sölufélagi samkvæmt 6. gr. laga þessara einkarétt til útflutnings
   og sölu erlendis á framleiðslu verksmiðjunnar um tiltekinn tíma, eftir því
                  sem um kann að semjast milli stofnenda framleiðslufélagins.
            [Hlutafélaginu er enn fremur ætlað, á eigin vegum, með þátttöku í
              öðrum félögum eða með stofnun dótturfyrirtækja, að tryggja vöxt
       fyrirtækisins með arðvænlegum fjárfestingum í skyldum greinum og öðrum
                                                 greinum atvinnurekstrar.]^1)

   ^1)[2]L. 134/1989, 1. gr.

                                     2. gr.
           Áður en framleiðslufélag er stofnað samkvæmt 1. gr., er
   ríkisstjórninni heimilt að taka þátt í stofnun sérstaks hlutafélags til
   bráðabirgða, er annist skipulagningu kísilgúrverksmiðjunnar og annan
   undirbúning að byggingu og rekstri hennar, enda sé stefnt að því að
   framleiðslufélagið taki við af slíku undirbúningsfélagi. Um
   hlutafjárframlag ríkisins til undirbúningsfélagsins skal heimilt að beita
   1. tölul. 1. gr., enda verði framlagið endurgreitt ríkissjóði við stofnun
   framleiðslufélagsins með hlutabréfum í framleiðslufélaginu eða
   skuldabréfum þess, er að nafnverði samsvari hlutafjáreign ríkissjóðs í
   undirbúningsfélaginu, sem þá verði slitið.

                                     3. gr.
           Stofnun hlutafélaga skv. 1. og 2. gr. skal bundin eftirtöldum
   skilyrðum:

           1. Hlutafélagið greiði ríkissjóði, annaðhvort í peningum eða
           hlutabréfum, allan kostnað, sem hann hefur haft af
           undirbúningsrannsóknum og áætlunum vegna kísilgúrverksmiðjunnar.
           2. Hlutabréf séu skráð á nafn.

                                     4. gr.
           Fjöldi stofnenda hlutafélaga skv. 1. og 2. gr. laga þessara skal
   vera óháður ákvæði 1. málsl. 2. mgr. [3]4. gr. laga nr. 77 27. júní 1921,
   um hlutafélög.^1) Sama máli gegnir um hluthafa þess, að því er snertir 38.
   gr. hlutafélagalaganna.
           Íslenska ríkinu, og hinum erlenda aðila, sem samvinna yrði höfð
   við um framleiðslu og sölu kísilgúrsins, skal heimilt að vera fullgildir
   stofnendur framleiðslufélags skv. 1. gr. laganna.
           Fulltrúar hins erlenda aðila í stjórn framleiðslufélagsins mega
   vera erlendir ríkisborgarar og búsettir erlendis. Stjórn félagsins skal þó
   jafnan skipuð hérlendis búsettum mönnum að meiri hluta. Stjórnendur
   framleiðslufélagsins þurfa ekki að eiga hlut í félaginu. Stjórnendum skal
   heimilt að fela öðrum að sækja stjórnarfundi af sinni hálfu með fullu
   umboði.
           Fulltrúar ríkisins í stjórn framleiðslufélagsins og varamenn
   þeirra skulu kosnir á Alþingi til 4 ára í senn.
           Ríkisstjórnin skal bjóða sveitarfélögum á Norðurlandi til kaups
   hluta af þeim hlutabréfum í framleiðslufélaginu, sem ríkisstjórnin skráir
   sig fyrir, með þeim skilmálum, sem hún ákveður.

   ^1)Nú [4]l. 2/1995.

                                     5. gr.
           Af hlutafé félaga, sem stofnuð verða skv. 1. og 2. gr., skal ekki
   minna en 51% vera í eigu íslenska ríkisins.
           Ákvæði 2. málsl. 2. mgr. [5]31. gr. laga nr. 77 27. júní 1921,^1)
   um hlutafélög, skulu ekki takmarka atkvæðisrétt hluthafa í félögunum.

   ^1)Nú [6]l. 2/1995.

                                     6. gr.
           Þeim erlenda aðila, sem samvinna yrði höfð við um framleiðslu og
   sölu kísilgúrsins, skal heimilt að stofna hlutafélag á Íslandi til að
   annast útflutning og sölu erlendis á framleiðslu kísilgúrverksmiðjunnar,
   með þeim skilmálum, sem um verður samið við ríkisstjórnina.
           Hinum erlenda aðila heimilast að vera fullgildur stofnandi
   sölufélags samkvæmt grein þessari, án tillits til ákvæða 2. mgr. [7]4. gr.
   laga nr. 77 27. júní 1921, um hlutafélög,^1) og skal fjöldi hluthafa
   félagsins óháður ákvæðum [8]38. gr. þeirra laga. Enn fremur skulu ákvæði
   2. tölul. 3. gr., 3. mgr. 4. gr. og 2. mgr. 5. gr. í lögum þessum gilda um
   slíkt félag.

   ^1)Nú [9]l. 2/1995.

                                     7. gr.
           Krefjist framkvæmd 1. gr. kaupa á jarðnæði og annarri aðstöðu í
   eigu annarra en ríkisins, án þess að samningar náist um kaup þessara
   réttinda, skal ríkisstjórninni heimilt að taka þau eignarnámi gegn bótum
   eftir mati óvilhallra manna. Um eignarnámið skal farið að [10]lögum nr. 61
   14. nóvember 1917, um framkvæmd eignarnáms.^1)

   ^1)Nú [11]l. 11/1973.

                                     8. gr.
           Ríkisstjórninni er heimilt að gera samning innan marka þessara
   laga við erlendan aðila um samvinnu um framleiðslu og sölu kísilgúrs frá
   verksmiðjunni og kveða þar á um þær skuldbindingar af sinni hálfu og hins
   erlenda aðila, sem telja má nauðsynlegar og eðlilegar í sambandi við
   samaðild þeirra að framleiðslufélaginu og varðandi útflutning og sölu á
   framleiðslu þess, þar með talin þau málefni, sem 9. gr. þessara laga
   fjallar um.

                                     9. gr.
           Ríkisstjórninni er heimilt að kveða svo á með samningi, að
   framleiðslufélag skv. 1. gr. annars vegar og sölufélag skv. 6. gr. hins
   vegar greiði hvort um sig einn tekjuskatt í stað annarra skatta,
   venjulegra eða sérstakra, sem á eru lagðir samkvæmt lögum, þann tíma, sem
   samningurinn tiltekur, og nemi skattur þessi [36%]^1) af skattskyldum
   tekjum félaganna. Að því er framleiðslufélagið varðar er heimilt að kveða
   svo á, að skattur þessi fari eigi niður úr tilteknu marki fyrir hvert
   skattár án tillits til tekna. Skattskyldar tekjur félaganna er heimilt að
   reikna samkvæmt [12]lögum nr. 90/1965,^2) þó þannig, að ákvæði 1. og 2.
   mgr. 17. gr. laganna gildi eigi við ákvörðun þeirra. Varðandi ákvörðun
   skattskyldra tekna sölufélagsins má kveða svo á, að eigi verði annar
   kostnaður talinn til frádráttar en beinn kostnaður þess hér á landi.
           Ríkisstjórninni er heimilt að kveða svo á með samningi við hinn
   erlenda aðila, sem samvinna yrði höfð við um framleiðslu og sölu
   kísilgúrsins, að því er varðar þóknun fyrir tækni- og stjórnunaraðstoð, er
   hann kynni að veita framleiðslufélaginu við rekstur verksmiðjunnar, að
   hann greiði af slíkri þóknun einn tekjuskatt, er nemi 45% af umræddri
   þóknun, án þess að nokkur kostnaður komi henni til frádráttar við
   álagningu hans. Ríkisstjórninni er heimilt að ákveða á sama hátt, að eigi
   skuli skattleggja hlutafjáreign hins erlenda aðila í framleiðslufélaginu
   og sölufélaginu eða arð af henni, höfuðstól og vexti af lánum hins erlenda
   aðila til framleiðslufélagsins eða sölufélagsins og greiðslur erlenda
   aðilans inn á viðskiptareikning sölufélagsins. Hið sama á við um hlutafé
   og arð annarra erlendra hluthafa í félögum þessum, ef einhverjir yrðu.
           Jafnframt er ríkisstjórninni heimilt að kveða svo á með samningi,
   að framleiðslufélagi skv. 1. gr., sölufélagi skv. 6. gr. og hinum erlenda
   aðila skuli eigi skylt að greiða hér á landi, umfram tekjuskatt þann, sem
   að framan greinir, aðra skatta en þá, sem hér segir:

           1. Almenn stimpilgjöld, þinglýsingargjöld og önnur
           skráningargjöld.
           2. Ökutækja- og vegaskatta, sem almennt eru á lagðir.
           3. Skoðunargjöld og leyfisgjöld, sem almennt eru á lögð.
           4. Félagsleg gjöld, sem íslenskum atvinnurekendum ber almennt að
           greiða, svo sem lífeyrisiðgjöld til almannatrygginga,
           slysatryggingagjöld, atvinnuleysistryggingagjöld og launaskatt.
           5. Innlendan söluskatt samkvæmt [13]lögum nr. 10/1960^3) og
           hliðstæða skatta, sbr. þó 4. mgr. þessarar greinar og 5. tölul. 1.
           gr.
           6. Skatta, sem í eðli sínu eru þóknun fyrir þjónustu við aðilana,
           þar með talið iðnaðarrannsóknargjald lagt á framleiðslufélagið
           eins og nú er samkvæmt [14]lögum nr. 64/1965.^4)

           Ríkisstjórninni er heimilt að kveða svo á, að innflutningur
   framleiðslufélagsins á umbúðum eða efni, sem endurútflutt er frá
   verksmiðjunni, og útflutningur á framleiðslu hennar og þær sölur, sem fram
   fara af hálfu framleiðslufélagsins og sölufélagsins sem þáttur í þeim
   útflutningi, skuli eigi háð aðflutnings- eða útflutningstollum, né heldur
   sköttum skv. 5. tölul. 3. mgr.
           Skattar þeir og gjöld, sem um ræðir í grein þessari, álagning
   þeirra, greiðsla og innheimta, skulu háð nánari ákvæðum þeirra samninga,
   sem ríkisstjórnin gerir við hlutaðeigandi aðila.
           Þar til gerður hefur verið tvísköttunarsamningur við það eða þau
   ríki, þar sem viðkomandi starfsmenn eru búsettir, er ríkisstjórninni
   heimilt að beita ákvæðum tillagna Efnahags- og framfarastofnunarinnar í
   París (OECD) að milliríkjasamþykkt um tvísköttun, að því er varðar
   skattlagningu á greiðslum, sem inntar yrðu af hendi af aðilum búsettum
   utan Íslands til starfsmanna, sem hinn erlendi aðili hefur látið
   sölufélaginu eða framleiðslufélaginu í té við rekstur þeirra hér á landi.
           Ríkisstjórninni skal heimilt að veita framleiðslufélagi skv. 1.
   gr., sölufélagi skv. 6. gr. og hinum erlenda aðila þau leyfi, sem
   nauðsynleg eru til starfsemi þeirra hér á landi varðandi framleiðslu og
   sölu á kísilgúr. Ríkisstjórninni skal heimilt að gefa út verslunarleyfi
   til sölufélagsins, eftir því sem tilgangur þess segir til um, með þeim
   skilmálum, sem um verður samið við stofnanda þess. Sölufélaginu skal
   heimilt að hafa reikninga erlendis fyrir gjaldeyristekjur, sem stafa frá
   sölu þess á framleiðslu kísilgúrverksmiðjunnar, og að ráðstafa fé úr
   slíkum reikningum í þágu rekstrar síns á Íslandi og til greiðslu
   ágóðahlutar til hluthafa sinna, enda geri það gjaldeyriseftirliti
   Seðlabanka Íslands grein fyrir slíkum reikningsinnstæðum og ráðstöfunum
   með samkomulagi við þann aðila.

   ^1)[15]L. 17/1995, 1. gr.^2)Nú [16]l. 75/1981.^3)Nú [17]l. 50/1988.^4)VI.
   kafli [18]l. 64/1965 var afnuminn með [19]l. 41/1978.

                                    10. gr.
           Framleiðslufélagið skal gera allar þær varúðar- og
   öryggisráðstafanir, sem við verður komið, til þess að koma í veg fyrir, að
   dýralíf og gróður við Mývatn bíði tjón af starfsemi
   kísilgúrverksmiðjunnar. Einnig skal það haga gerð mannvirkja þannig, að
   þau fari sem best í umhverfinu.

                                    11. gr.
           Iðnaðarmálaráðherra fer með mál, er snerta eignarhlutdeild
   ríkisins í kísilgúrverksmiðjunni.
           Ráðherra raforkumála fer með mál varðandi hitaveituna, og setur
   hann nánari reglur um stofnun hennar og rekstur.

                                    [12. gr.
           Starfræktur skal sérstakur sjóður sem hafi það hlutverk að kosta
   undirbúning aðgerða til þess að efla atvinnulíf í þeim sveitarfélögum sem
   nú eiga verulegra hagsmuna að gæta vegna starfsemi framleiðslufélagsins.
           Ráðstöfunarfé sjóðsins skal vera:

           1. 20% af námagjaldi framleiðslufélagsins til ársins 2001.
           2. 68% af námagjaldi framleiðslufélagsins frá og með árinu 2002
           til og með árinu 2010.
           3. Allt að 20% af tekjum ríkisins sem eiganda framleiðslufélagsins
           samkvæmt heimildum í fjárlögum hverju sinni.

           Stjórn sjóðsins skal skipuð einum fulltrúa framleiðslufélagsins,
   einum fulltrúa Skútustaðahrepps, einum fulltrúa Húsavíkurbæjar, einum
   fulltrúa samgönguráðherra, einum fulltrúa umhverfisráðherra og einum
   fulltrúa iðnaðarráðherra sem jafnframt skal vera formaður stjórnarinnar.
           Iðnaðarráðherra setur í reglugerð nánari ákvæði um sjóð
   þennan.]^1)

   ^1)[20]L. 17/1995, 2. gr. Rg. 205/1995.

                            [Ákvæði til bráðabirgða.
            ]^1)

   ^1)[21]L. 17/1995, 4. gr. Brbákv. í þeim lögum.

References

   Visible links
   1. http://www.althingi.is/dba-bin/lawformpr.pl?lnr=1966080
   2. file:///altext/stjt/1989.134.html
   3. file:///altext/stjtnr.html#1921077?g4
   4. file://1995002.html
   5. file:///altext/stjtnr.html#1921077?g31
   6. file://1995002.html
   7. file:///altext/stjtnr.html#1921077?g4
   8. file:///altext/stjtnr.html#1921077?g38
   9. file://1995002.html
  10. file:///altext/stjtnr.html#1917061
  11. file://1973011.html
  12. file:///altext/stjtnr.html#1965090
  13. file:///altext/stjtnr.html#1960010
  14. file://1965064.html
  15. file:///altext/stjt/1995.017.html
  16. file://1981075.html
  17. file://1988050.html
  18. file://1965064.html
  19. file://1978041.html
  20. file:///altext/stjt/1995.017.html
  21. file:///altext/stjt/1995.017.html
