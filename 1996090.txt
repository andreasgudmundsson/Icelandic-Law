
   --------------------------------------------------------------------------

                                  Lögreglulög

                              1996 nr. 90 13. júní

   --------------------------------------------------------------------------

                       I. kafli. Hlutverk lögreglu o.fl.
                                1. gr. Hlutverk.
                    1. Ríkið heldur uppi starfsemi lögreglu.
                            2. Hlutverk lögreglu er:
      a. að gæta almannaöryggis og halda uppi lögum og reglu, leitast við að
tryggja réttaröryggi borgaranna og vernda eignarrétt, opinbera hagsmuni og hvers
                            konar lögmæta starfsemi,
   b. að stemma stigu við afbrotum og koma í veg fyrir athafnir sem raska öryggi
                            borgaranna og ríkisins,
    c. að vinna að uppljóstran brota, stöðva ólögmæta háttsemi og fylgja málum
 eftir í samræmi við það sem mælt er fyrir um í lögum um meðferð opinberra mála
                                eða öðrum lögum,
    d. að greiða götu borgaranna eftir því sem við á og aðstoða þá þegar hætta
                                  steðjar að,
    e. að veita yfirvöldum vernd eða aðstoð við framkvæmd starfa sinna samkvæmt
               fyrirmælum laga eða venju eftir því sem þörf er á,
   f. að starfa í samvinnu við önnur stjórnvöld og stofnanir sem hafa með höndum
                  verkefni sem tengjast starfssviði lögreglu,
   g. að sinna öðrum verkefnum sem henni eru falin í lögum eða leiðir af venju.
                          2. gr. Tengsl við þjóðarétt.
 Lögregla skal í störfum sínum hafa í heiðri þær þjóðréttarlegu skuldbindingar
                         sem Ísland hefur undirgengist.
                              3. gr. Lögreglumenn.
 Til lögreglumanna teljast þeir sem skipaðir eru eða settir til lögreglustarfs
        skv. 3. mgr. 28. gr. eða ráðnir tímabundið skv. 4. mgr. 28. gr.

                 II. kafli. Skipulag lögreglu og æðsta stjórn.
                         4. gr. Æðsta stjórn lögreglu.
Dómsmálaráðherra er æðsti yfirmaður lögreglunnar í landinu. Ríkislögreglustjóri
fer með málefni lögreglunnar í umboði hans. [Ríkislögreglustjóri hefur aðsetur í
                   Kópavogi, nema ráðherra ákveði annað.]^1)
                             ^1)[2]L. 121/1999, 2. gr.
                          5. gr. Ríkislögreglustjóri.
                      1. Hlutverk ríkislögreglustjóra er:
      a. að flytja og kynna lögreglustjórum boð og ákvarðanir æðstu handhafa
  ríkisvaldsins sem snerta starfsemi lögreglunnar með einum eða öðrum hætti og
      vinna að og fylgjast með að þeim ákvörðunum verði fylgt í starfsemi
                                 lögreglunnar,
    b. að láta dómsmálaráðherra í té upplýsingar um hvers konar lögreglumálefni
       sem hann getur notað til að undirbúa og byggja ákvarðanir sínar á,
         c. að gera tillögur til dómsmálaráðherra um almenn fyrirmæli til
                                lögreglustjóra,
      d. að vinna að og gera tillögur um hagræðingu, samræmingu, framþróun og
                        öryggi í starfsemi lögreglunnar,
                  e. að annast alþjóðasamskipti á sviði löggæslu,
         f. að veita lögreglustjórum aðstoð og stuðning í lögreglustörfum,
    g. að annast viðfangsefni sem eðli máls samkvæmt eða aðstæðna vegna kalla á
 miðstýringu eða samhæfingu á landsvísu eða samstarf við lögreglu í öðru landi,
    h. að hafa með höndum yfirstjórn eða gefa fyrirmæli um framkvæmd einstakra
löggæsluverkefna sem krefjast viðamikils undirbúnings eða þátttöku lögreglumanna
     úr fleiri en einu umdæmi. Ríkislögreglustjóri skal að fengnu samþykki
   dómsmálaráðherra tilkynna hlutaðeigandi lögreglustjóra eða lögreglustjórum
    ákvörðun sína varðandi stjórn löggæsluverkefnis með hæfilegum fyrirvara,
      [i. að halda málaskrá um kærur sem berast lögreglu um afbrot með öllum
   nauðsynlegum upplýsingum sem mál varða, dagbók lögreglu með upplýsingum um
 erindi til lögreglu og úrlausn þeirra, skrá yfir handtekna menn og aðrar skrár
 sem nauðsynlegar eru í þágu löggæsluhagsmuna til að afstýra yfirvofandi hættu
   eða sporna við afbrotum. Dómsmálaráðherra setur nánari reglur^1) um þessar
                                   skrár.]^2)
    2. Sérstök verkefni sem ríkislögreglustjóra ber að hafa með höndum eru:
         a. að starfrækja lögreglurannsóknardeild sem rannsakar skatta- og
                                 efnahagsbrot,
    b. að starfrækja lögreglurannsóknardeild sem rannsakar landráð og brot gegn
stjórnskipan ríkisins og æðstu stjórnvöldum þess og aðstoðar lögreglustjóra við
                         rannsókn alvarlegra brota, ^3)
   c. að starfrækja almenna deild er annist kerfisbundna skráningu upplýsinga um
lögreglumálefni, hafi umsjón með kaupum á ökutækjum, búnaði og fatnaði lögreglu
    og hafi reglulegt eftirlit með lögreglustöðvum, tækjum þeirra og búnaði,
           d. að starfrækja alþjóðadeild er annist alþjóðleg boðskipti,
           e. að starfrækja rannsóknarstofu sem annist skjalarannsóknir,
      fingrafararannsóknir og aðrar slíkar tæknilegar lögreglurannsóknir,
      [f. að starfrækja áfengiseftirlitsdeild sem annist eftirlit með meðferð
                                  áfengis.]^4)
   3. Dómsmálaráðherra mælir nánar fyrir^5) um starfsemi ríkislögreglustjóra.
    4. Ríkislögreglustjóra til aðstoðar er vararíkislögreglustjóri. Hann er
                        staðgengill ríkislögreglustjóra.
5. Þegar ríkislögreglustjóri er svo við málsefni eða aðila riðinn að hann mætti
eigi gegna dómarastörfum í því skal hann víkja sæti og setur dómsmálaráðherra þá
                     löghæfan mann til meðferðar þess máls.
      ^1)[3]Rg. 322/2001. ^2)[4]L. 15/2000, 10. gr. ^3)[5]L. 29/1998, 1. gr.
         ^4)[6]L. 78/1998, 1. gr. ^5)[7]Rg. 396/1997. [8]Rg. 406/1997.
                    6. gr. Lögregluumdæmi og stjórn þeirra.
    1. Landið skiptist í lögregluumdæmi sem fara saman við skiptingu þess í
  stjórnsýsluumdæmi. Sýslumenn eru lögreglustjórar, hver í sínu umdæmi nema í
   Reykjavík þar sem lögreglustjórn er í höndum sérstaks lögreglustjóra. Við
      embætti lögreglustjórans í Reykjavík skal starfa varalögreglustjóri.
2. Lögreglustjórar fara með stjórn lögregluliðs, hver í sínu umdæmi. Þeir annast
daglega stjórn og rekstur lögreglunnar í umdæmi sínu og bera ábyrgð á framkvæmd
                           lögreglustarfa innan þess.
 3. Lögreglustjórar fara með yfirstjórn leitar- og björgunaraðgerða á landi. Um
björgun sem heyrir undir skipulag almannavarna gilda sérstök lög. Ráðherra setur
                reglur um samstarf lögreglu og björgunarsveita.
4. Dómsmálaráðherra getur falið öðrum en hinum reglulega lögreglustjóra umdæmis
     að fara með lögreglustjórn þar tímabundið þegar sérstaklega stendur á.
    5. Dómsmálaráðherra er heimilt að setja annan löghæfan mann í stað hins
            reglubundna lögreglustjóra til meðferðar einstaks máls.
                          7. gr. Starfssvæði lögreglu.
            1. Lögreglumenn hafa lögregluvald hvar sem er á landinu.
  2. Starfssvæði lögreglumanns er það umdæmi sem hann er skipaður, settur eða
                          ráðinn til þess að starfa í.
      3. Dómsmálaráðherra getur ákveðið að hluti lögregluliðs skuli gegna
   lögreglustörfum alls staðar á landinu. Hann setur reglur^1) um störf þess
               lögregluliðs og hvernig stjórn þess skuli háttað.
       4. Heimilt er að víkja frá ákvæði 2. mgr. í eftirfarandi tilvikum:
   a. [Ríkislögreglustjóri getur ákveðið að höfðu samráði við lögreglustjóra að
 lögreglulið í einu umdæmi skuli tímabundið gegna lögreglustörfum í öðru umdæmi
og ákveður þá jafnframt hver skuli fara með stjórn þess. Dómsmálaráðherra getur
samkvæmt tillögu ríkislögreglustjóra kveðið á um skipulagt samstarf lögregluliða
 við framkvæmd og stjórnun ákveðinna löggæsluverkefna og miðlun mannafla milli
lögregluliða á tilteknu svæði til að gæta almannaöryggis og halda uppi lögum og
      reglu. Þá getur ráðherra samkvæmt tillögu ríkislögreglustjóra falið
   lögreglustjórum tímabundið tiltekin löggæsluverkefni utan síns umdæmis ef
                      hagfellt þykir vegna staðhátta.]^2)
     b. Lögreglumanni er heimilt að fara út fyrir starfssvæði sitt til þess að
    ljúka lögregluaðgerð sem hann hefur hafið innan þess. Á sama hátt getur
lögreglumaður unnið lögregluverk utan umdæmis síns ef verkefnið krefst þess eða
                             brýna nauðsyn ber til.
     c. Lögreglumanni, sem er að störfum en á leið um annað lögregluumdæmi, er
       heimilt að hafa afskipti af mönnum sem hann stendur að lögbrotum.
  5. Lögreglumaður skal tilkynna yfirmanni sínum um aðgerðir sínar skv. b- og
    c-liðum 4. mgr. svo fljótt sem kostur er. Með sama hætti ber að tilkynna
        lögreglustjóra hlutaðeigandi umdæmis um aðgerðir lögreglumanns.
                   ^1)[9]Rg. 774/1998. ^2)[10]L. 29/1998, 2. gr.
                           8. gr. Lögreglurannsóknir.
           1. Lögregla annast rannsókn brota í samráði við ákærendur.
2. Rannsókn brots skal að jafnaði hefja í því umdæmi þar sem það er framið, sbr.
                     þó ákvæði a- og b-liða 2. mgr. 5. gr.
    3. Dómsmálaráðherra setur nánari reglur^1) um í hvaða umdæmi brot skuli
 rannsakað, hvernig stjórn rannsóknar skuli háttað, hvenær brot skuli rannsakað
      undir stjórn ríkislögreglustjóra skv. a-lið 2. mgr. 5. gr. og hvenær
lögreglustjórum sé rétt að leita aðstoðar ríkislögreglustjóra við rannsókn skv.
                              b-lið 2. mgr. 5. gr.
4. Við embætti lögreglustjórans í Reykjavík skal starfrækt tæknideild sem sinni
 vettvangsrannsóknum og öðrum slíkum rannsóknum. Tæknideildin skal þjóna öllum
 lögregluumdæmum og setur dómsmálaráðherra nánari reglur um starfrækslu hennar.
                      ^1)[11]Rg. 396/1997. [12]Rg. 406/1997.
                        9. gr. Handhafar lögregluvalds.
       1. Ríkislögreglustjóri, vararíkislögreglustjóri, lögreglustjórar,
varalögreglustjórinn í Reykjavík, skólastjóri Lögregluskóla ríkisins, löglærðir
        fulltrúar lögreglustjóra og lögreglumenn fara með lögregluvald.
     2. Dómsmálaráðherra er heimilt í undantekningartilvikum að fela öðrum
starfsmönnum lögreglu lögregluvald tímabundið til að sinna sérstökum verkefnum.
   3. [Áhafnir varðskipa og gæsluflugvéla]^1) fara með lögregluvald þegar þær
                        annast eða aðstoða við löggæslu.
4. [Tollstjórar, löglærðir fulltrúar þeirra og tollverðir fara með lögregluvald
     á sínu starfssviði og þegar þeir annast eða aðstoða við löggæslu.]^2)
      5. Hreppstjórar fara með lögregluvald samkvæmt lögum um hreppstjóra.
     6. Héraðslögreglumenn fara með lögregluvald þegar þeir gegna starfinu.
     7. Þeir sem kvaddir eru lögreglu til aðstoðar lögum samkvæmt fara með
                   lögregluvald á meðan þeir gegna starfanum.
    8. Nemar í Lögregluskóla ríkisins fara með lögregluvald þegar þeir gegna
                                lögreglustarfi.
               ^1)[13]L. 29/1998, 3. gr. ^2)[14]L. 155/2000, 24. gr.
                          10. gr. Héraðslögreglumenn.
  1. Lögreglustjóra er heimilt að fengnu samþykki ríkislögreglustjóra að ráða
héraðslögreglumenn til starfa í umdæmi sínu, enda fullnægi þeir skilyrðum í a-,
                     b- og c-liða 2. mgr. 38. gr. laganna.
  2. Hlutverk héraðslögreglumanna er að gegna almennum löggæslustörfum þegar á
    þarf að halda, þar á meðal að halda uppi lögum og reglu á mannfundum og
                     skemmtunum undir stjórn lögreglumanna.
   3. Dómsmálaráðherra setur reglur^1) um fjölda héraðslögreglumanna og störf
                                    þeirra.
4. Héraðslögreglumenn njóta sömu réttinda og bera sömu skyldur og lögreglumenn á
                       meðan þeir gegna lögreglustörfum.
                               ^1)[15]Rg. 283/1997.
          11. gr. Samvinna lögreglu við önnur stjórnvöld og stofnanir.
             1. Lögreglan skal aðstoða ákæruvaldið við störf þess.
   2. Lögregla og önnur stjórnvöld og stofnanir skulu hafa gagnkvæmt samstarf
  varðandi verkefni sem tengjast löggæslu, svo sem forvarnir. Sérstaklega skal
       lögregla vinna með félagsmálayfirvöldum, heilbrigðisyfirvöldum og
 menntamálayfirvöldum að forvörnum eftir því sem tilefni gefst til og aðstæður
     leyfa og upplýsa þessa aðila um málefni sem krefjast afskipta þeirra.
              12. gr. Samstarfsnefndir lögreglu og sveitarfélaga.
1. Í hverju lögregluumdæmi skal starfa samstarfsnefnd um málefni lögreglunnar. Í
   henni sitja þrír menn: Lögreglustjóri viðkomandi umdæmis sem jafnframt er
     formaður nefndarinnar og tveir sveitarstjórnarmenn tilnefndir af hálfu
sveitarstjórna þeirra sveitarfélaga sem eru í lögregluumdæminu. Fundi skal halda
                        eigi sjaldnar en tvisvar á ári.
      2. Nefndin er vettvangur fyrir samskipti og samvinnu lögreglunnar og
  sveitarfélaga í umdæminu. Hún gerir m.a. tillögur um úrbætur í málefnum sem
varða löggæslu í umdæmi hennar og beitir sér fyrir því að almenningi verði kynnt
                            starfsemi lögreglunnar.

         III. kafli. Skyldur lögreglumanna og framkvæmd lögreglustarfa.
                            13. gr. Almennar reglur.
1. Handhafa lögregluvalds ber að sýna árvekni í starfi sínu og kunna glögg skil
             á skyldum sínum og þeirri ábyrgð sem starfinu fylgir.
2. Handhafa lögregluvalds ber að rækja starfa sinn af kostgæfni og samviskusemi
  og ávallt gæta fyllstu hlutlægni og réttsýni. Þeir skulu gæta þess að mönnum
 verði ekki gert tjón, óhagræði eða miski framar en óhjákvæmilegt er eftir því
sem á stendur. Ekki mega þeir beita sakaðan mann harðræði fram yfir það sem lög
  heimila og nauðsynlegt er til þess að vinna bug á mótþróa hans gegn lögmætum
aðgerðum né á annan hátt beita hann ólögmætri þvingun í orði eða verki, svo sem
                                  með hótunum.
3. [Við framkvæmd starfa sinna skulu handhafar lögregluvalds bera á sér sérstök
     skilríki. Ráðherra ákveður útlit, efni og notkun lögregluskilríkja með
                               reglugerð.^1)]^2)
                  ^1)[16]Rg. 282/1997. ^2)[17]L. 29/1998, 4. gr.
                              14. gr. Valdbeiting.
  Handhöfum lögregluvalds er heimilt að beita valdi við framkvæmd skyldustarfa
  sinna. Aldrei mega þeir þó ganga lengra í beitingu valds en þörf er á hverju
                                     sinni.
          15. gr. Aðgerðir í þágu almannafriðar, allsherjarreglu o.fl.
    1. Lögreglu er heimilt að hafa afskipti af borgurunum til að halda uppi
 almannafriði og allsherjarreglu eða koma í veg fyrir yfirvofandi röskun til að
gæta öryggis einstaklinga eða almennings eða til að afstýra afbrotum eða stöðva
                                      þau.
2. Í þessu skyni er lögreglu m.a. heimilt að taka í sínar hendur umferðarstjórn,
 banna dvöl á ákveðnum svæðum, svo sem með því að girða af eða hindra umferð um
   þau, taka í sínar vörslur hættulega muni, vísa á brott eða fjarlægja fólk,
 fyrirskipa stöðvun eða breytingu á aðgerðum eða starfsemi, fara inn á svæði í
              einkaeign og fyrirskipa brottflutning fólks af þeim.
    3. Óhlýðnist maður fyrirmælum lögreglu skv. 2. mgr. getur hún gripið til
 nauðsynlegra ráðstafana á hans kostnað til að koma í veg fyrir að óhlýðni hans
                   valdi tjóni eða stofni almenningi í hættu.
4. Lögreglu er heimilt að krefjast þess að maður segi til nafns síns, kennitölu
              og heimilisfangs og sýni skilríki því til sönnunar.
  5. Lögreglu er heimilt að hafa afskipti af málefnum sem samkvæmt lögum heyra
undir önnur stjórnvöld ef það er talið nauðsynlegt til að stöðva eða koma í veg
   fyrir alvarlega röskun á almannafriði og allsherjarreglu og ekki næst til
viðkomandi stjórnvalds eða aðgerðir af þess hálfu eru útilokaðar, þýðingarlausar
eða fyrirsjáanlegt er að þær muni hefjast of seint. Tilkynna skal hlutaðeigandi
           stjórnvaldi um aðgerðir lögreglu svo fljótt sem auðið er.
                         16. gr. Heimild til handtöku.
1. Handhafa lögregluvalds er heimilt að handtaka mann og færa á lögreglustöð eða
                  á annan stað þar sem lögregla hefur aðstöðu:
     a. í þeim tilgangi að halda uppi lögum og reglu, svo sem ef maður ærist á
           almannafæri eða veldur þar hneyksli eða hættu á óspektum,
                    b. ef hann hefur hér ekki landvistarleyfi,
    2. Lögregla skal gera manni grein fyrir ástæðum þess að hann er færður á
      starfsstöð lögreglu. Ekki má halda manni lengur en nauðsyn ber til.
                             17. gr. Leit á mönnum.
1. Lögreglu er heimilt ef ástæða er til að leita að vopnum eða öðrum hættulegum
       munum á hverjum þeim sem fjarlægður er eða handtekinn af lögreglu.
2. Sé maður vistaður í fangageymslu er lögreglu heimilt að leita á honum og taka
 til varðveislu muni sem hann hefur á sér og hann getur notað til þess að vinna
 tjón á sjálfum sér eða öðrum. Ef ástand manns eða aðstæður að öðru leyti gefa
tilefni til er heimilt að taka af honum peninga og muni sem hann hefur á sér og
             hætta þykir á að geti skemmst, eyðilagst eða glatast.
3. Verðmætum, sem lögregla tekur til varðveislu skv. 2. og 3. mgr., ber að skila
 aftur þegar maður er látinn laus, enda séu ekki skilyrði til að leggja hald á
                 þau samkvæmt lögum um meðferð opinberra mála.
                          18. gr. Afskipti af börnum.
Lögreglu ber að hafa afskipti af börnum yngri en 16 ára sem eru á stöðum þar sem
     heilsu þeirra eða velferð er alvarleg hætta búin og koma þeim í hendur
          forsjármanna eða barnaverndaryfirvalda ef nauðsynlegt þykir.
                19. gr. Skylda til að hlýða fyrirmælum lögreglu.
   Almenningi er skylt að hlýða fyrirmælum sem lögreglan gefur, svo sem vegna
   umferðarstjórnar eða til þess að halda uppi lögum og reglu á almannafæri.
                    20. gr. Skylda til að aðstoða lögreglu.
1. Ef nauðsyn ber til getur lögregla kvatt sér til aðstoðar hvern fulltíða mann,
 þar á meðal til að afstýra óreglu eða óspektum á almannafæri. Maður er skyldur
  til að hlýða kvaðningu lögreglu ef hann getur veitt aðstoð án þess að stofna
    lífi, heilbrigði, velferð eða verulegum hagsmunum sjálfs sín eða nánustu
                              vandamanna í hættu.
     2. Þeir sem kvaddir eru lögreglunni til aðstoðar skv. 1. mgr. fara með
     lögregluvald meðan þeir gegna starfinu og njóta sömu verndar og aðrir
                                 lögreglumenn.
              21. gr. Bann við að tálma lögreglu í störfum sínum.
        Enginn má á neinn hátt tálma því að maður gegni lögreglustörfum.
                             22. gr. Þagnarskylda.
1. Lögreglumönnum og öðru starfsliði lögreglu ber þagnarskylda um þau atvik sem
þeim verða kunn í starfi sínu eða vegna starfs síns og leynt eiga að fara vegna
  lögmætra almanna- eða einkahagsmuna. Tekur þetta til upplýsinga um einkahagi
 manna sem eðlilegt er að leynt fari, upplýsinga sem varða starfshætti lögreglu
  og fyrirhugaðar lögregluaðgerðir og annarra upplýsinga sem leynt skulu fara
              samkvæmt lögum, starfsreglum lögreglu eða eðli máls.
                2. Þagnarskyldan helst þótt látið sé af starfi.
           23. gr. Afskipti af eigin málum eða nákominna vandamanna.
  Starfsmanni lögreglu er í starfi sínu óheimilt að aðhafast í eigin málum eða
nákominna vandamanna nema afskipti hans af máli séu nauðsynleg til verndar lífi
  eða heilsu manna eða eignum gegn yfirvofandi hættu eða hætta sé á að frestun
        aðgerðar muni leiða til þess að tilgangi hennar verði ekki náð.
                        24. gr. Afskipti af vinnudeilum.
Lögreglu er óheimilt að hafa önnur afskipti af vinnudeilum en að halda þar, eins
    og annars staðar, uppi friði og afstýra skemmdum, meiðslum og vandræðum.
                     25. gr. Lögreglustörf utan vinnutíma.
    1. Lögreglumanni er heimilt að sinna lögreglustörfum í frítíma sínum ef:
     a. þess er þörf til verndar lífi eða heilsu fólks eða verulegum opinberum
                                   hagsmunum,
          b. þess er þörf til að afstýra eða stöðva alvarlegt lögbrot eða
      c. þess er þörf til að handtaka megi mann sem grunaður er um alvarlegan
                              refsiverðan verknað.
2. Hafi lögreglumaður haft afskipti af máli skv. 1. mgr. ber honum tafarlaust að
tilkynna það yfirmanni sínum. Hafi hann unnið slík verk utan starfsumdæmis síns
              skal hann tilkynna það lögreglustjóra þess umdæmis.
              26. gr. Heimild til að fela lögreglu tollgæslustörf.
 Dómsmálaráðherra er heimilt að ákveða með samkomulagi við fjármálaráðherra að
lögreglumenn skuli gegna tollgæslustörfum jafnframt öðrum löggæslustörfum eftir
 nánari fyrirmælum lögreglustjóra og eftir reglum sem settar eru í samráði við
   tollgæslustjóra. Þar sem slík starfstilhögun er ákveðin skal þess getið í
                       auglýsingu um starf lögreglumanns.

                   IV. kafli. Um veitingu starfa í lögreglu.
                         27. gr. Fjöldi lögreglumanna.
  Ráðherra ákveður á hverjum tíma í samráði við ríkislögreglustjóra að fengnum
  tillögum hlutaðeigandi lögreglustjóra fjölda lögreglumanna í hverju umdæmi.
                       28. gr. Veiting starfa í lögreglu.
        1. [Ráðherra skipar til fimm ára í senn]^1) ríkislögreglustjóra,
   vararíkislögreglustjóra, lögreglustjóra og varalögreglustjóra í Reykjavík.
      2. Ríkislögreglustjóri, vararíkislögreglustjóri, lögreglustjórar og
 varalögreglustjóri í Reykjavík skulu fullnægja sömu almennum hæfisskilyrðum og
héraðsdómarar til skipunar í embætti. Þó eiga skilyrði um lágmarksaldur ekki við
             um lögreglustjórana og varalögreglustjóra í Reykjavík.
 3. [Dómsmálaráðherra skipar yfirlögregluþjóna og aðstoðaryfirlögregluþjóna til
  fimm ára í senn. Ríkislögreglustjóri skipar aðra lögreglumenn til fimm ára í
   senn. Hver sá sem skipaður er til lögreglustarfa skal hafa lokið prófi frá
     Lögregluskóla ríkisins. Ráðherra setur í reglugerð nánari fyrirmæli um
                         starfsstig innan lögreglunnar.
4. Ríkislögreglustjóri getur heimilað lögreglustjóra að ráða mann tímabundið til
 lögreglustarfa vegna orlofstöku, veikinda- eða slysaforfalla eða tímabundinna
leyfa lögreglumanna þó að hann hafi ekki lokið prófi frá Lögregluskóla ríkisins,
  enda fullnægi hann skilyrðum 2. mgr. 38. gr. laganna og enginn með próf frá
               Lögregluskóla ríkisins er tiltækur í stöðuna.]^2)
               ^1)[18]L. 83/1997, 31. gr. ^2)[19]L. 29/1998, 5. gr.
                              29. gr. Heitstafur.
 Allir lögreglumenn sem eru skipaðir eða ráðnir til starfa skulu vinna svofellt
 heit: Því heiti ég og legg við drengskap minn og heiður að lögreglumannsstarfa
  minn skal ég rækja með kostgæfni og samviskusemi í hvívetna og vinna að því
eftir fremsta megni að halda uppi stjórnarskrá lýðveldisins og öðrum lögum þess.

              V. kafli. Atriði sem varða starfskjör lögreglumanna.
                             30. gr. Bótagreiðslur.
Ríkissjóður skal bæta lögreglumönnum líkamstjón og munatjón sem þeir verða fyrir
   vegna starfs síns. Greiða skal bætur fyrir missi framfæranda ef því er að
                                    skipta.
                          31. gr. Bann við verkföllum.
     Lögreglumenn mega hvorki gera verkfall né taka þátt í verkfallsboðun.
                               32. gr. Aukastörf.
    1. Heimilt er að fela lögreglumanni að vinna fyrir sanngjarnt endurgjald
aukastörf í þágu ríkisins, enda valdi það ekki vanrækslu á þeim störfum er stöðu
                                  hans fylgja.
2. Áður en lögreglumaður hyggst, samhliða starfi sínu, taka við launuðu starfi í
     þjónustu annars aðila, ganga í stjórn atvinnufyrirtækis eða stofna til
 atvinnurekstrar ber honum að skýra lögreglustjóra frá því. Innan tveggja vikna
skal lögreglumanni skýrt frá því ef áðurnefnd starfsemi telst ósamrýmanleg stöðu
     hans og honum bannað að hafa hana með höndum. Bera má slíkt bann undir
                              ríkislögreglustjóra.
 3. Rétt er að banna starfsmanni slíka starfsemi sem í 2. mgr. segir ef það er
síðar leitt í ljós að hún megi ekki saman fara starfi hans í þjónustu ríkisins.
4. Við mat á því hvort starfsemi teljist ósamrýmanleg lögreglustarfi skal horft
   til þess hvort ástæða er til að ætla að aukastarfið valdi vanrækslu á þeim
 störfum sem stöðu hans fylgja, ástæða er til að ætla að það brjóti á einhvern
   hátt í bága við lögreglustarfið eða það geti með öðrum hætti hamlað því að
             viðkomandi geti sinnt lögreglustarfinu forsvaranlega.
  5. Dómsmálaráðherra setur almennar reglur um hvaða aukastörf teljist heimil.

                         VI. kafli. Löggæslukostnaður.
                    33. gr. Kostnaður við rekstur lögreglu.
          Kostnaður af starfsemi lögreglunnar greiðist úr ríkissjóði.
                      34. gr. Sérstakur löggæslukostnaður.
      1. Lögreglustjóra er heimilt að binda skemmtanaleyfi því skilyrði að
 lögreglumenn verði á skemmtistað og jafnframt að leyfishafi greiði kostnað af
          þeirri löggæslu samkvæmt reglum sem dómsmálaráðherra setur.
 2. Enn fremur má í slíkum reglum kveða á um greiðslu kostnaðar af gæslustörfum
 vegna framkvæmda á almannafæri og flutnings á óvenjulegum eða hættulegum farmi
     þar sem lögreglustjóri telur nauðsynlegt að fyrirskipa slíka löggæslu.

                      VII. kafli. Kærur á hendur lögreglu.
 35. gr. [1. Kæru á hendur starfsmanni lögreglu fyrir ætlað refsivert brot við
 framkvæmd starfa hans skal beina til ríkissaksóknara og fer hann með rannsókn
                                    málsins.
   2. Við meðferð slíkra mála getur ríkissaksóknari beitt þeim heimildum sem
                            lögregla hefur endranær.
   3. Lögreglu ber að veita ríkissaksóknara aðstoð við rannsókn mála samkvæmt
                   þessari grein eftir því sem óskað er.]^1)
                             ^1)[20]L. 29/1998, 6. gr.

                      VIII. kafli. Lögregluskóli ríkisins.
                    36. gr. Hlutverk Lögregluskóla ríkisins.
    1. Lögregluskóli ríkisins er sjálfstæð stofnun. Skólinn skal starfrækja
   grunnnámsdeild er veiti lögreglunemum menntun í almennum lögreglufræðum og
framhaldsdeild er veiti starfandi lögreglumönnum símenntun, framhaldsmenntun og
                                  sérmenntun.
  2. Lögregluskóli ríkisins skal vera vettvangur rannsókna í lögreglufræðum og
                 stjórnvöldum til ráðgjafar um lögreglumálefni.
                     37. gr. Stjórn Lögregluskóla ríkisins.
1. [Ráðherra skipar skólastjóra Lögregluskóla ríkisins til fimm ára í senn.]^1)
Hann skal fullnægja sömu skilyrðum fyrir skipan í embætti og lögreglustjórar og
                   hafa staðgóða þekkingu á lögreglumálefnum.
        2. Við Lögregluskóla ríkisins skulu starfa yfirlögregluþjónn og
aðstoðaryfirlögregluþjónn sem dómsmálaráðherra skipar [til fimm ára í senn].^1)
                            ^1)[21]L. 83/1997, 32. gr.
                    38. gr. Inntaka nýnema og námstilhögun.
1. Ríkislögreglustjóri auglýsir eftir nemum í skólann um land allt. Hann ákveður
fjölda nemenda sem hefja skulu nám ár hvert á grundvelli áætlunar um endurnýjun
                              í lögreglu ríkisins.
      2. Lögreglumannsefni skulu fullnægja eftirtöldum almennum skilyrðum:
        a. vera íslenskir ríkisborgarar, 20 til 35 ára [en þó má víkja frá
   aldurshámarkinu við sérstakar aðstæður],^1) og ekki hafa hlotið dóm fyrir
             refsiverðan verknað samkvæmt almennum hegningarlögum,
          b. vera andlega og líkamlega heilbrigð og standast læknisskoðun
                                trúnaðarlæknis,
    c. hafa lokið a.m.k. tveggja ára almennu framhaldsnámi eða öðru sambærilegu
    námi með fullnægjandi árangri [eða starfsþjálfun sem jafna má til slíks
 náms],^1) þau skulu hafa gott vald á íslensku, einu Norðurlandamáli auk ensku
       eða þýsku, þau skulu hafa almenn ökuréttindi til bifreiðaaksturs,
                         lögreglumannsefni skulu synd,
    d. standast inntökupróf samkvæmt kröfum skólanefndar með áherslu á íslensku
                                    og þrek.
3. Valnefnd velur nema í lögregluskólann úr hópi umsækjenda. Nefndina skipa fimm
menn, einn tilnefndur af dómsmálaráðherra, einn af ríkislögreglustjóra, einn af
    Sýslumannafélagi Íslands, einn af Landssambandi lögreglumanna og einn af
     skólastjóra Lögregluskóla ríkisins er skal vera formaður nefndarinnar.
  4. [Nám í lögregluskólanum stendur í a.m.k. tólf mánuði og skiptist í þrjár
   annir. Fyrsta önn er ólaunuð. Þeim nemum sem standast próf á önninni skal
   ríkislögreglustjóri sjá fyrir launaðri starfsþjálfun í lögreglu ríkisins í
a.m.k. fjóra mánuði. Að lokinni starfsþjálfunarönn tekur við launuð þriðja önn í
                   lögregluskólanum sem lýkur með prófum.]^1)
                             ^1)[22]L. 49/2000, 1. gr.
                  39. gr. Reglugerð um Lögregluskóla ríkisins.
  Dómsmálaráðherra setur í reglugerð^1) nánari fyrirmæli um stjórn skólans og
            starfslið, inntökuskilyrði, námstilhögun og prófkröfur.
                               ^1)[23]Rg. 490/1997.

                            IX. kafli. Ýmis ákvæði.
                  40. gr. Nánari reglur um framkvæmd laganna.
       Dómsmálaráðherra setur nánari reglur^1) um framkvæmd laga þessara.
    ^1)[24]Rg. 396/1997. [25]Rg. 401/1997. [26]Rg. 528/1997, sbr. [27]716/1997,
                         [28]603/1998 og [29]467/1999.
                               41. gr. Refsingar.
  Brot gegn 19.21. gr. varða fésektum nema þyngri refsing liggi við samkvæmt
                                  öðrum lögum.
                              42. gr. Gildistaka.
                    1. Lög þessi öðlast gildi 1. júlí 1997.
                                    43. gr.

                       X. kafli. Ákvæði til bráðabirgða.
               44. gr. Niðurlagning Rannsóknarlögreglu ríkisins.
                  [45. gr. Undanþága frá aldursskilyrði. ]^1)
                             ^1)[30]L. 29/1998, 7. gr.

References

   Visible links
   1. http://www.althingi.is/dba-bin/lawformpr.pl?lnr=1996090
   2. file:///altext/stjt/1999.121.html
   3. http://www.reglugerd.is/interpro/dkm/WebGuard.nsf/key2/322-2001
   4. file:///altext/stjt/2000.015.html
   5. file:///altext/stjt/1998.029.html
   6. file:///altext/stjt/1998.078.html
   7. http://www.reglugerd.is/interpro/dkm/WebGuard.nsf/key2/396-1997
   8. http://www.reglugerd.is/interpro/dkm/WebGuard.nsf/key2/406-1997
   9. http://www.reglugerd.is/interpro/dkm/WebGuard.nsf/key2/774-1998
  10. file:///altext/stjt/1998.029.html
  11. http://www.reglugerd.is/interpro/dkm/WebGuard.nsf/key2/396-1997
  12. http://www.reglugerd.is/interpro/dkm/WebGuard.nsf/key2/406-1997
  13. file:///altext/stjt/1998.029.html
  14. file:///altext/stjt/2000.155.html
  15. http://www.reglugerd.is/interpro/dkm/WebGuard.nsf/key2/283-1997
  16. http://www.reglugerd.is/interpro/dkm/WebGuard.nsf/key2/282-1997
  17. file:///altext/stjt/1998.029.html
  18. file:///altext/stjt/1997.083.html
  19. file:///altext/stjt/1998.029.html
  20. file:///altext/stjt/1998.029.html
  21. file:///altext/stjt/1997.083.html
  22. file:///altext/stjt/2000.049.html
  23. http://www.reglugerd.is/interpro/dkm/WebGuard.nsf/key2/490-1997
  24. http://www.reglugerd.is/interpro/dkm/WebGuard.nsf/key2/396-1997
  25. http://www.reglugerd.is/interpro/dkm/WebGuard.nsf/key2/401-1997
  26. http://www.reglugerd.is/interpro/dkm/WebGuard.nsf/key2/528-1997
  27. http://www.reglugerd.is/interpro/dkm/WebGuard.nsf/key2/716-1997
  28. http://www.reglugerd.is/interpro/dkm/WebGuard.nsf/key2/603-1998
  29. http://www.reglugerd.is/interpro/dkm/WebGuard.nsf/key2/467-1999
  30. file:///altext/stjt/1998.029.html
