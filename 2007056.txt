
   --------------------------------------------------------------------------

    Lög um samvinnu stjórnvalda á Evrópska efnahagssvæðinu um neytendavernd

                              2007 nr. 56 27. mars

   --------------------------------------------------------------------------

                 Ferill málsins á Alþingi.   Frumvarp til laga.

 Tóku gildi 3. apríl 2007. EES-samningurinn: XIX. viðauki reglugerð 2006/2004.
 Breytt með l. 82/2009 (tóku gildi 8. ágúst 2009; EES-samningurinn: IX. og XIX.
viðauki tilskipun 2005/29/EB) og l. 98/2009 (tóku gildi 1. okt. 2009 nema 69. og
                     70. gr. sem tóku gildi 1. jan. 2010).

 1. gr. Ákvæði reglugerðar Evrópuþingsins og ráðsins (EB) nr. 2006/2004 frá 27.
 október 2004 um samvinnu milli innlendra yfirvalda sem bera ábyrgð á framkvæmd
   laga um neytendavernd (reglugerð um samvinnu um neytendavernd) [skulu, að
undanskildum viðauka við reglugerðina, hafa lagagildi hér á landi]^1) í samræmi
 við bókun 1 um altæka aðlögun við samninginn um Evrópska efnahagssvæðið, sbr.
   [1]lög nr. 2/1993, um Evrópska efnahagssvæðið, þar sem bókunin er lögfest.
  [Reglugerðin, að undanskildum viðaukanum],^1) er prentuð sem fylgiskjal með
                                 lögum þessum.
[Viðskiptaráðherra skal í reglugerð^2) kveða á um að viðauki við reglugerð skv.
      1. mgr. og breytingar á honum, sem innleiddar hafa verið, skuli hafa
                       reglugerðargildi hér á landi.]^1)
                      ^1)L. 82/2009, 1. gr. ^2)Rg. 727/2009.
      2. gr. Lög þessi gilda um innbyrðis aðstoð stjórnvalda aðildarríkja
  EES-samningsins vegna brota á þeim ákvæðum um neytendavernd sem falla undir
    lögin og eiga uppruna sinn í öðru ríki en afleiðingar þess koma fram í.
3. gr. [Dómsmála- og mannréttindaráðherra]^1) er heimilt að setja í reglugerð^2)
    nánari ákvæði um samvinnu yfirvalda sem bera ábyrgð á framkvæmd laga um
                                 neytendavernd.
                      ^1)L. 98/2009, 65. gr. ^2)Rg. 444/2009.
                      4. gr. Lög þessi öðlast þegar gildi.

                                  Fylgiskjal.
 Reglugerð Evrópuþingsins og ráðsins (EB) nr. 2006/2004 frá 27. október 2004 um
     samvinnu milli innlendra yfirvalda sem bera ábyrgð á framkvæmd laga um
             neytendavernd (reglugerð um samvinnu um neytendavernd)
                             (Texti sem varðar EES)
                  EVRÓPUÞINGIÐ OG RÁÐ EVRÓPUSAMBANDSINS HAFA,
       með hliðsjón af stofnsáttmála Evrópubandalagsins, einkum 95. gr.,
                með hliðsjón af tillögu framkvæmdastjórnarinnar,
 með hliðsjón af áliti efnahags- og félagsmálanefndar Evrópubandalaganna (^1),
                      að höfðu samráði við svæðanefndina,
 í samræmi við málsmeðferðina sem mælt er fyrir um í 251. gr. sáttmálans (^2),
                     og að teknu tilliti til eftirfarandi:
    1) Í ályktun ráðsins frá 8. júlí 1996 um samvinnu milli stjórnsýslustofnana
  um framkvæmd löggjafarinnar um innri markaðinn (^3) er viðurkennt að stöðugt
     þurfi að leitast við að bæta samvinnu milli stjórnsýslustofnana og eru
aðildarríkin og framkvæmdastjórnin hvött til að hafa það sem forgangsverkefni að
kanna möguleikann á því að styrkja samstarf stjórnvalda við framkvæmd löggjafar.
    2) Núverandi innlent fyrirkomulag, við framkvæmd laga til verndar hagsmunum
neytenda, er ekki lagað að erfiðleikum við framkvæmd þeirra á innri markaðnum og
   árangursríkt og skilvirkt samstarf í slíkum tilvikum er ekki mögulegt sem
 stendur. Þessi vandkvæði koma í veg fyrir að opinber yfirvöld, sem framfylgja
  lögum, geti átt samstarf um að uppgötva, rannsaka og sjá til þess að brot á
 lögum til verndar hagsmunum neytenda innan Bandalagsins verði stöðvuð eða þau
   bönnuð. Skortur á árangursríkri lagaframkvæmd á landamærasvæðum gerir því
 seljendum og birgjum kleift að víkjast undan viðleitni til að framfylgja lögum
með því að flytja sig um set innan Bandalagsins. Þetta veldur röskun á samkeppni
  löghlýðinna seljenda og birgja sem starfa annaðhvort í sínu eigin landi eða
 handan landamæranna. Erfiðleikar við að framfylgja lögum yfir landamæri grafa
einnig undan tiltrú neytenda á tilboðum yfir landamæri og þar með tiltrú þeirra
                               á innri markaðnum.
   3) Því þarf að auðvelda samstarf milli opinberra yfirvalda, sem bera ábyrgð á
  framkvæmd laga til verndar hagsmunum neytenda, þegar þau taka á brotum innan
  Bandalagsins og stuðla að snurðulausri starfsemi innri markaðarins, gæðum og
 samræmi í framkvæmd laga til verndar hagsmunum neytenda og fylgjast með því að
                    efnahagslegra hagsmuna neytenda sé gætt.
   4) Í löggjöf Bandalagsins eru ákvæði um samstarfsnet til framkvæmdar lögum um
  að vernda neytendur umfram efnahagslega hagsmuni þeirra, ekki síst að því er
varðar heilsufar. Miðla skal bestu starfsháttum á milli þeirra neta sem komið er
                  á fót með þessari reglugerð og annarra neta.
   5) Gildissvið ákvæða um gagnkvæma aðstoð í þessari reglugerð skal takmarkast
við brot innan Bandalagsins á lögum Bandalagsins til verndar hagsmunum neytenda.
 Árangursrík meðhöndlun brota í einstökum löndum skal tryggja að engin mismunun
 eigi sér stað hvort sem um er að ræða innlenda starfsemi eða starfsemi annars
        staðar í Bandalaginu. Þessi reglugerð hefur ekki áhrif á ábyrgð
  framkvæmdastjórnarinnar að því er varðar brot einstakra aðildarríkja á lögum
 Bandalagsins og veitir framkvæmdastjórninni heldur ekki heimild til að stöðva
   brot sem framin eru innan Bandalagsins og skilgreind í þessari reglugerð.
    6) Til að vernda neytendur gegn brotum innan Bandalagsins er nauðsynlegt að
  koma upp neti opinberra yfirvalda sem framfylgja lögum í öllu Bandalaginu og
        þessi yfirvöld þurfa að lágmarki að hafa almenna rannsóknar- og
 framkvæmdaheimild til að geta beitt þessari reglugerð á árangursríkan hátt og
     komið í veg fyrir að seljendur og birgjar geri sig seka um brot innan
                                 Bandalagsins.
    7) Mikilvægt er að lögbær yfirvöld hafi möguleika á því að starfa óhindrað
   saman á gagnkvæmum grunni, að því er varðar upplýsingaskipti, uppgötvun og
 rannsókn brota innan Bandalagsins og ráðstafanir til að stöðva eða banna brot,
 til að geta tryggt snurðulausa starfsemi innri markaðarins og vernd neytenda.
   8) Lögbær yfirvöld skulu einnig nýta sér aðrar heimildir eða ráðstafanir, sem
 eru leyfðar á innlendum vettvangi, þ.m.t. heimildir til að hefja mál eða vísa
  málum til ákæruvaldsins með það fyrir augum að stöðva eða banna þegar í stað
 brot innan Bandalagsins, að fenginni beiðni um gagnkvæma aðstoð ef um slíkt er
                                    að ræða.
     9) Upplýsingar, sem lögbær yfirvöld skiptast á, skulu vera háðar ítrustu
     trúnaðarkvöðum og þagnarskyldu til að tryggja að hvorki sé um að ræða
   málamiðlanir í rannsóknum né að orðspori seljenda eða birgja sé spillt að
  ósekju. Tilskipun Evrópuþingsins og ráðsins 95/46/EB frá 24. október 1995 um
vernd einstaklinga í tengslum við vinnslu persónuupplýsinga og um frjálsa miðlun
 slíkra upplýsinga (^4) og reglugerð Evrópuþingsins og ráðsins (EB) nr. 45/2001
       frá 18. desember 2000 um vernd einstaklinga í tengslum við vinnslu
persónuupplýsinga, sem stofnanir og aðilar Bandalagsins hafa unnið og um frjálsa
   miðlun slíkra upplýsinga (^5) skulu gilda í tengslum við þessa reglugerð.
          10) Viðfangsefni sem tengjast framkvæmd laga ná yfir landamæri
    Evrópusambandsins og gæta þarf hagsmuna neytenda í Bandalaginu gagnvart
   viðskiptaaðilum með staðfestu í þriðju löndum sem starfa ekki innan ramma
  laganna. Því er nauðsynlegt að gera alþjóðasamninga við þriðju lönd varðandi
   gagnkvæma aðstoð við framkvæmd laga til verndar hagsmunum neytenda. Þessir
 alþjóðasamningar skulu gerðir á vettvangi Bandalagsins á svæðum þar sem þessi
     reglugerð gildir til að tryggja hámarksvernd neytenda í Bandalaginu og
            snurðulausa samvinnu við þriðju lönd um framkvæmd laga.
   11) Rétt er að starf aðildarríkjanna í tengslum við lagaframkvæmd vegna brota
innan Bandalagsins verði samræmt á vettvangi Bandalagsins með það fyrir augum að
   gera umbætur á beitingu þessarar reglugerðar og stuðla að auknum gæðum og
                            samræmi í lagaframkvæmd.
       12) Rétt er að samræma samstarf stjórnsýslustofnana aðildarríkjanna á
 vettvangi Bandalagsins með hliðsjón af starfsemi þeirra yfir landamæri með það
  fyrir augum að gera umbætur á beitingu laga til verndar hagsmunum neytenda.
 Þetta samstarf hefur þegar sýnt sig við stofnun evrópska netsins fyrir mál sem
                            rekin eru utan dómstóla.
     13) Ef samræmingin á starfsemi aðildarríkjanna samkvæmt þessari reglugerð
 felur í sér fjárhagsaðstoð Bandalagsins skal ákvörðun um að veita slíka aðstoð
tekin í samræmi við málsmeðferðina sem er sett fram í ákvörðun Evrópuþingsins og
 ráðsins nr. 20/2004/EB frá 8. desember 2003 um almennan ramma fyrir fjármögnun
  aðgerða Bandalagsins til stuðnings neytendastefnu á tímabilinu 2004 til 2007
 (^6), einkum 5. og 10. aðgerð sem settar eru fram í viðaukanum við þá ákvörðun
                            og í síðari ákvörðunum.
        14) Neytendasamtök gegna afar mikilvægu hlutverki að því er varðar
 neytendaupplýsingar og fræðslu og við að vernda hagsmuni neytenda, þ.m.t. við
lausn deilumála, og skulu þau hvött til að starfa með lögbærum yfirvöldum að því
              að gera beitingu þessarar reglugerðar áhrifaríkari.
   15) Ráðstafanir, sem eru nauðsynlegar vegna framkvæmdar þessarar reglugerðar,
skulu samþykktar í samræmi við ákvörðun ráðsins 1999/468/EB frá 28. júní 1999 um
   reglur um meðferð framkvæmdarvalds sem framkvæmdastjórninni er falið (^7).
     16) Árangursríkt eftirlit með beitingu þessarar reglugerðar og skilvirkni
      neytendaverndar útheimtir reglulega skýrslugjöf frá aðildarríkjunum.
      17) Í þessari reglugerð er tekið tillit til grundvallarréttinda og þeim
  meginreglum fylgt sem eru m.a. viðurkenndar í sáttmála Evrópusambandsins um
  grundvallarréttindi (^8). Þar af leiðandi er rétt að túlka og beita þessari
            reglugerð með hliðsjón af þeim réttindum og meginreglum.
        18) Þar eð aðildarríkin geta ekki fyllilega náð markmiðum þessarar
    tilskipunar, þ.e. samstarfi milli innlendra yfirvalda sem bera ábyrgð á
framkvæmd laga um neytendavernd, vegna þess að þau geta ekki ein tryggt samstarf
 og samræmi og markmiðunum verður því betur náð á vettvangi Bandalagsins, getur
  Bandalagið samþykkt ráðstafanir í samræmi við dreifræðisregluna eins og fram
 kemur í 5. gr. sáttmálans. Í samræmi við meðalhófsregluna, sem sett er fram í
þeirri grein, er ekki gengið lengra en nauðsyn krefur í þessari reglugerð til að
                                ná því markmiði.

                           SAMÞYKKT REGLUGERÐ ÞESSA:
                            I. kafli. Inngangsákvæði
                                 1. gr. Markmið
   Í þessari reglugerð er mælt fyrir um við hvaða aðstæður lögbær yfirvöld í
    aðildarríkjunum, sem eru tilnefnd ábyrg fyrir framkvæmd laga til verndar
 hagsmunum neytenda, skuli hafa samstarf sín á milli og við framkvæmdastjórnina
    til að tryggja að farið sé að þessum lögum og til að tryggja snurðulausa
        starfsemi innri markaðarins og auka fjárhagslega vernd neytenda.
                               2. gr. Gildissvið
1. Ákvæðin um gagnkvæma aðstoð, sem eru sett fram í II. og III. kafla, gilda um
                            brot innan Bandalagsins.
   2. Þessi reglugerð er með fyrirvara um reglur Bandalagsins um alþjóðlegan
 einkamálarétt, einkum reglur í tengslum við lögsögu dómstóls og þá réttarreglu
                                 sem beitt er.
      3. Þessi reglugerð er með fyrirvara um beitingu ráðstafana er varða
 dómsmálasamstarf í sakamálum og einkamálum í aðildarríkjunum, einkum starfsemi
                              Evrópunets dómstóla.
    4. Þessi reglugerð er með fyrirvara um að aðildarríkin standi við allar
viðbótarskuldbindingar í tengslum við gagnkvæma aðstoð við vernd sameiginlegra,
 fjárhagslegra hagsmuna neytenda, þ.m.t. varðandi sakamál, sem leiðir af öðrum
             löggerningum, þ.m.t. tvíhliða eða marghliða samningar.
   5. Þessi reglugerð er með fyrirvara um tilskipun Evrópuþingsins og ráðsins
  98/27/EB frá 19. maí 1998 um að setja lögbann til verndar hagsmunum neytenda
                                     (^9).
  6. Þessi reglugerð er með fyrirvara um lög Bandalagsins um innri markaðinn,
       einkum þau ákvæði sem varða frjálsan flutning á vörum og þjónustu.
7. Þessi reglugerð er með fyrirvara um lög Bandalagsins um sjónvarpsútsendingar.
                             3. gr. Skilgreiningar
       Í þessari reglugerð er merking eftirfarandi hugtaka sem hér segir:
   a) lög til verndar hagsmunum neytenda: tilskipanir eins og þær eru leiddar
  í landslög aðildarríkjanna og reglugerðir sem eru tilgreindar í viðaukanum,
    b) brot innan Bandalagsins: aðgerðir eða aðgerðaleysi andstætt lögum til
 verndar hagsmunum neytenda, eins og skilgreint er í a-lið, sem skaða, eða eru
     líkleg til að skaða, sameiginlega hagsmuni neytenda sem hafa búsetu í
   aðildarríki eða -ríkjum, þó ekki í því aðildarríki þar sem aðgerðirnar eða
 aðgerðaleysið var upprunnið eða átti sér stað eða þar sem seljandi eða birgir,
sem ber ábyrgðina, hefur búsetu eða þar sem finnast sönnunargögn eða eignir sem
                    tengjast aðgerðinni eða aðgerðaleysinu,
      c) lögbært yfirvald: hvaða opinbert yfirvald sem vera skal sem hefur
   staðfestu annaðhvort á innanlands-, svæðis- eða staðargrundvelli sem hefur
 sérstökum skyldum að gegna við framkvæmd laga til verndar hagsmunum neytenda,
   d) miðlæg tengiskrifstofa: opinbera yfirvaldið í hverju aðildarríki sem er
 tilnefnt sem ábyrgðaraðili fyrir samræmingu á beitingu þessarar reglugerðar í
                                því aðildarríki,
   e) þar til bær embættismaður: embættismaður sem er lögbært yfirvald og ber
                    ábyrgð á því að beita þessari reglugerð,
   f) yfirvald sem leggur fram beiðni: lögbært yfirvald sem leggur fram beiðni
                              um gagnkvæma aðstoð,
   g) yfirvald sem beiðni er beint til: lögbært yfirvald sem tekur við beiðni
                              um gagnkvæma aðstoð,
    h) seljandi eða birgir: einstaklingur eða lögaðili sem, að því er varðar
 lög til verndar hagsmunum neytenda, starfar að sinni atvinnugrein, viðskiptum,
                               iðju eða sérgrein,
    i) markaðseftirlitsstarfsemi: aðgerðir lögbærs yfirvalds sem er tilnefnt
     til að komast að því hvort brot innan Bandalagsins hafi átt sér stað á
                           umráðasvæði yfirvaldsins,
    j) kvartanir neytanda: yfirlýsing, studd eðlilegum sönnunargögnum, um að
seljandi eða birgir hafi brotið, eða sé líklegur til að brjóta, lög sem eru til
                          verndar hagsmunum neytenda,
    k) sameiginlegir hagsmunir neytenda: hagsmunir tiltekins fjölda neytenda
            sem hafa skaðast eða líklegt er að skaðist vegna brots.
                             4. gr. Lögbær yfirvöld
 1. Hvert aðildarríki skal tilnefna lögbær yfirvöld og miðlæga tengiskrifstofu
                sem bera ábyrgð á beitingu þessarar reglugerðar.
2. Hvert aðildarríki getur tilnefnt önnur opinber yfirvöld, ef þörf krefur, til
 að uppfylla skyldur sínar samkvæmt þessari reglugerð. Þau geta einnig tilnefnt
stofnanir sem hafa lögmætra hagsmuna að gæta í tengslum við að stöðva eða banna
              brot innan Bandalagsins í samræmi við 3. mgr. 8. gr.
  3. Hvert lögbært yfirvald skal, með fyrirvara um 4. mgr., hafa nauðsynlegar
 rannsóknar- og framkvæmdaheimildir fyrir beitingu þessarar reglugerðar og skal
                    fara með þær í samræmi við innlend lög.
  4. Lögbær yfirvöld geta, í samræmi við innlend lög, beitt heimildunum sem um
                                getur í 3. mgr.:
      a) annaðhvort beint samkvæmt sínum eigin heimildum eða undir eftirliti
                               dómsmálayfirvalda,
      b) eða með því að vísa máli til dómstóla sem eru þar til bærir að taka
 nauðsynlega ákvörðun, þ.m.t. með málskoti ef þörf krefur, ef ekki er orðið við
                 beiðni um að taka þessa nauðsynlegu ákvörðun.
5. Ef lögbær yfirvöld beita heimildum sínum með því að vísa máli til dómstóla, í
   samræmi við b-lið 4. mgr., skulu þeir dómstólar vera þar til bærir að taka
                            nauðsynlegar ákvarðanir.
   6. Þeim heimildum, sem um getur í 3. mgr., skal aðeins beitt ef rökstuddur
 grunur leikur á um brot innan Bandalagsins og þær skulu a.m.k. fela í sér rétt
                                   til þess:
    a) að fá aðgang að hvers konar viðeigandi skjölum í hvaða formi sem er sem
                 tengjast viðkomandi broti innan Bandalagsins,
        b) að krefjast þess af hvaða einstaklingi sem er að hann leggi fram
   viðeigandi upplýsingar í tengslum við viðkomandi brot innan Bandalagsins,
                   c) að framkvæma nauðsynlega vettvangsskoðun,
      d) að krefjast þess skriflega að viðkomandi seljandi eða birgir láti af
                      viðkomandi broti innan Bandalagsins,
       e) að fá hjá seljanda eða birgi, sem hefur gerst sekur um brot innan
Bandalagsins, loforð um að hann láti af því broti og, eftir því sem við á, birta
                                  það loforð,
    f) að krefjast stöðvunar eða banns við öllum brotum innan Bandalagsins og,
          eftir því sem við á, að birta þær ákvarðanir sem eru teknar,
   g) að krefjast þess að stefndi, sem tapar máli, greiði sekt til hins opinbera
 eða til rétthafa sem er tilnefndur í eða samkvæmt innlendum lögum ef hann fer
                       ekki að ákvörðuninni sem er tekin.
   7. Aðildarríkin skulu tryggja að þar til bær yfirvöld fái þá fjármuni sem
  nauðsynlegir eru til að beita þessari reglugerð. Þar til bærir embættismenn
skulu virða faglegar reglur og vera bundnir af viðeigandi innlendri málsmeðferð
 eða siðareglum sem tryggja einkum vernd einstaklinga að því er varðar vinnslu
  persónuupplýsinga, sanngjarna málsmeðferð og að ákvæðin um trúnaðarkvaðir og
          þagnarskyldu, sem sett eru með 13. gr., séu virt til fulls.
 8. Sérhvert lögbært yfirvald skal láta almenning vita af réttindum og skyldum
     samkvæmt þessari reglugerð og skal tilnefna þar til bæra embættismenn.
                                  5. gr. Skrár
 1. Hvert aðildarríki skal láta framkvæmdastjórnina og hin aðildarríkin vita af
 því hver lögbær yfirvöld eru, um önnur opinber yfirvöld og stofnanir sem eiga
löglegra hagsmuna að gæta varðandi stöðvun og bann við brotum innan Bandalagsins
                        og um miðlægu tengiskrifstofuna.
2. Framkvæmdastjórnin skal birta og uppfæra skrá yfir miðlægar tengiskrifstofur
            og lögbær yfirvöld í Stjórnartíðindum Evrópusambandsins.

                           II. kafli. Gagnkvæm aðstoð
                 6. gr. Skipti á upplýsingum að fenginni beiðni
    1. Yfirvald, sem beiðni er beint til, skal, samkvæmt beiðni þar til bærs
yfirvalds, í samræmi við 4. gr., þegar í stað veita allar viðeigandi upplýsingar
sem þarf til að ákvarða hvort brot innan Bandalagsins hafi átt sér stað eða til
 að ákvarða hvort rökstuddur grunur leiki á um að slíkt brot geti átt sér stað.
   2. Yfirvald, sem beiðni er beint til, skal gera viðeigandi rannsóknir, með
   aðstoð annarra opinberra yfirvalda ef þörf krefur, eða hvers konar aðrar,
nauðsynlegar eða viðeigandi ráðstafanir í samræmi við 4. gr. til að afla þeirra
                          upplýsinga sem þörf krefur.
3. Yfirvald, sem beiðni er beint til, getur, ef yfirvald sem leggur fram beiðni
óskar eftir því, leyft þar til bærum embættismanni yfirvaldsins, sem leggur fram
  beiðni, að fylgjast með rannsóknum embættismanna yfirvaldsins sem beiðni er
                                   beint til.
   4. Ráðstafanir, sem eru nauðsynlegar til framkvæmdar þessari grein, skulu
     samþykktar í samræmi við málsmeðferðina sem um getur í 2. mgr. 19. gr.
                     7. gr. Skipti á upplýsingum án beiðni
  1. Ef lögbæru yfirvaldi verður kunnugt um brot innan Bandalagsins, eða hefur
 rökstuddan grun um að slík brot geti átt sér stað, skal það tilkynna lögbærum
yfirvöldum í öðrum aðildarríkjum og framkvæmdastjórninni um það og veita þegar í
                      stað allar nauðsynlegar upplýsingar.
2. Ef lögbært yfirvald gerir frekari ráðstafanir til að framfylgja lögum eða fær
   beiðni um gagnkvæma aðstoð í tengslum við brot innan Bandalagsins skal það
  tilkynna lögbærum yfirvöldum annarra aðildarríkja og framkvæmdastjórninni um
                                      það.
   3. Ráðstafanir, sem eru nauðsynlegar til framkvæmdar þessari grein, skulu
     samþykktar í samræmi við málsmeðferðina sem um getur í 2. mgr. 19. gr.
              8. gr. Beiðni um ráðstafanir til að framfylgja lögum
1. Yfirvald, sem beiðni er beint til, skal, að fenginni beiðni frá yfirvaldi sem
leggur fram beiðni, tafarlaust gera allar nauðsynlegar ráðstafanir til að knýja
         fram stöðvun eða bann við viðkomandi broti innan Bandalagsins.
2. Til að uppfylla skyldur sínar skv. 1. mgr. skal yfirvald, sem beiðni er beint
    til, beita þeim heimildum sem eru tilgreindar í 6. mgr. 4. gr. og öllum
viðbótarheimildum sem það fær samkvæmt landslögum. Yfirvald, sem beiðni er beint
til, skal ákvarða, með aðstoð annarra opinberra yfirvalda ef þörf krefur, hvaða
  ráðstafanir þurfi að gera til að stöðva eða banna brot innan Bandalagsins á
     skilvirkan og árangursríkan hátt sem er í réttu hlutfalli við brotið.
 3. Yfirvald, sem beiðni er beint til, getur einnig uppfyllt skyldur sínar skv.
   1. og 2. mgr. með því að gefa stofnun, sem er tilnefnd í samræmi við annan
málslið 2. mgr. 4. gr. og, sem hefur lögmætra hagsmuna að gæta varðandi stöðvun
eða bann við brotum innan Bandalagsins, fyrirmæli um að gera allar nauðsynlegar
 ráðstafanir, sem hún hefur heimild til samkvæmt landslögum, til að stöðva eða
 banna brot innan Bandalagsins fyrir hönd yfirvaldsins sem beiðni er beint til.
Ef sú stofnun vanrækir að sjá til þess að viðkomandi brot innan Bandalagsins sé
   stöðvað eða bannað þegar í stað hvílir skyldan skv. 1. og 2. mgr. áfram á
                      yfirvaldinu sem beiðni er beint til.
4. Yfirvaldið, sem beiðni er beint til, getur aðeins gert ráðstafanirnar sem eru
  settar fram í 3. mgr. að höfðu samráði við þar til bært yfirvald um beitingu
þessara ráðstafana og að því tilskildu að bæði yfirvaldið sem leggur fram beiðni
                og yfirvaldið sem beiðni er beint til samþykki:
     að líklegt sé að beiting ráðstafananna í 3. mgr. leiði til stöðvunar eða
   banns við viðkomandi broti innan Bandalagsins á a.m.k. jafn skilvirkan og
    áhrifaríkan hátt og aðgerð af hálfu yfirvaldsins sem beiðni er beint til
                                         og
    að fyrirmæli til stofnunarinnar, sem er tilnefnd samkvæmt landslögum, leiði
    ekki til þess að þeirri stofnun séu afhentar neinar upplýsingar sem eru
                            trúnaðarmál skv. 13. gr.
5. Ef yfirvaldið, sem leggur fram beiðni, er þeirrar skoðunar að skilyrðin, sem
   sett eru fram í 4. mgr., séu ekki uppfyllt skal það senda yfirvaldinu, sem
beiðni er beint til, skriflega tilkynningu um það og tilgreina ástæðurnar fyrir
áliti sínu. Ef yfirvaldið, sem leggur fram beiðni, og yfirvaldið, sem beiðni er
beint til, eru ekki sömu skoðunar getur síðarnefnda yfirvaldið vísað málinu til
framkvæmdastjórnarinnar sem skal skila áliti í samræmi við málsmeðferðina sem um
                            getur í 2. mgr. 19. gr.
  6. Yfirvald, sem beiðni er beint til, getur haft samráð við yfirvaldið, sem
 leggur fram beiðni, við gerð ráðstafana til að framfylgja lögum sem um getur í
 1. og 2. mgr. Yfirvaldið, sem beiðni er beint til, skal þegar í stað tilkynna
yfirvaldinu, sem leggur fram beiðni, lögbærum yfirvöldum annarra aðildarríkja og
framkvæmdastjórninni um þær ráðstafanir sem eru gerðar og hvaða áhrif þær hafa á
            brot innan Bandalagsins, þ.m.t. hvort þeim hefur fækkað.
   7. Ráðstafanir, sem eru nauðsynlegar til framkvæmdar þessari grein, skulu
     samþykktar í samræmi við málsmeðferðina sem um getur í 2. mgr. 19. gr.
          9. gr. Samræming starfs við markaðseftirlit og lagaframkvæmd
       1. Lögbær yfirvöld skulu samræma starf sitt við markaðseftirlit og
lagaframkvæmd. Þau skulu skiptast á öllum nauðsynlegum upplýsingum til að ná því
                                   markmiði.
2. Ef lögbær yfirvöld fá vitneskju um að brot innan Bandalagsins skaði hagsmuni
neytenda í fleiri en tveimur aðildarríkjum skulu viðkomandi lögbær yfirvöld, með
       milligöngu miðlægu tengiskrifstofunnar, samræma aðgerðir sínar við
lagaframkvæmdina og beiðnir um gagnkvæma aðstoð. Þau skulu einkum leitast við að
        gera rannsóknir og ráðstafanir til að framfylgja lögum samtímis.
    3. Lögbær yfirvöld skulu upplýsa framkvæmdastjórnina fyrir fram um slíka
 samræmingu og þau geta boðið embættismönnum og fylgdarmönnum þeirra, sem hafa
             heimild framkvæmdastjórnarinnar, að taka þátt í henni.
   4. Ráðstafanir, sem eru nauðsynlegar til framkvæmdar þessari grein, skulu
     samþykktar í samræmi við málsmeðferðina sem um getur í 2. mgr. 19. gr.
                              10. gr. Gagnagrunnur
1. Framkvæmdastjórnin skal viðhalda rafrænum gagnagrunni þar sem hún skal geyma
  og vinna upplýsingarnar sem hún fær skv. 7., 8. og 9. gr. Þessi gagnagrunnur
 skal einungis vera aðgengilegur lögbærum yfirvöldum til skoðunar. Varðandi þá
   skyldu lögbærra yfirvalda að tilkynna um þær upplýsingar sem á að geyma í
   gagnagrunninum og vinnslu persónuupplýsinga sem tengjast þeim skulu lögbær
  yfirvöld teljast vera ábyrgðaraðilar í samræmi við d-lið 2. mgr. tilskipunar
95/46/EB. Varðandi skyldur framkvæmdastjórnarinnar samkvæmt þessari grein og um
  vinnslu persónuupplýsinga í því sambandi skulu lögbær yfirvöld teljast vera
   ábyrgðaraðilar í samræmi við d- lið 2. mgr. reglugerðar (EB) nr. 45/2001.
2. Ef lögbært yfirvald kemst að raun um að tilkynning skv. 7. gr. um brot innan
Bandalagsins reynist ekki á rökum reist skal það draga tilkynninguna til baka og
       framkvæmdastjórnin skal þegar í stað fjarlægja þær upplýsingar úr
gagnagrunninum. Ef þar til bært yfirvald tilkynnir framkvæmdastjórninni skv. 6.
mgr. 8. gr. um að látið hafi verið af broti innan Bandalagsins skal eyða skráðum
  gögnum sem tengjast viðkomandi broti fimm árum eftir að tilkynningin berst.
   3. Ráðstafanir, sem eru nauðsynlegar til framkvæmdar þessari grein, skulu
     samþykktar í samræmi við málsmeðferðina sem um getur í 2. mgr. 19. gr.

                 III. kafli. Skilyrði varðandi gagnkvæma aðstoð
                             11. gr. Almenn ábyrgð
1. Lögbær yfirvöld skulu uppfylla skyldur sínar samkvæmt þessari reglugerð eins
    og væru þau að vinna fyrir hönd neytenda í sínu eigin landi og að eigin
      frumkvæði eða að beiðni annars lögbærs yfirvalds í heimalandi sínu.
   2. Aðildarríki skulu gera allar nauðsynlegar ráðstafanir til að tryggja að
  beiting þessarar reglugerðar af hálfu lögbærra yfirvalda, annarra opinberra
  yfirvalda, stofnana sem þau hafa tilnefnt og eiga löglegra hagsmuna að gæta
    varðandi stöðvun eða bann við brotum innan Bandalagsins og þar til bærra
         dómstóla sé samræmd á skilvirkan hátt, með milligöngu miðlægu
                              tengiskrifstofunnar.
 3. Aðildarríkin skulu hvetja til samstarfs lögbærra yfirvalda og annarra aðila
sem, samkvæmt landslögum, hafa löglega hagsmuni af því að stöðva eða banna brot
  innan Bandalagsins, til að tryggja að hugsanleg brot innan Bandalagsins séu
                   tilkynnt lögbærum yfirvöldum þegar í stað.
     12. gr. Málsmeðferð við beiðni um gagnkvæma aðstoð og upplýsingaskipti
  1. Yfirvaldið, sem leggur fram beiðni, skal sjá til þess að öllum beiðnum um
gagnkvæma aðstoð fylgi nægar upplýsingar til að unnt sé að verða við beiðninni,
    þ.m.t. nauðsynleg sönnunargögn sem aðeins er unnt að fá á yfirráðasvæði
                      yfirvaldsins sem leggur fram beiðni.
    2. Yfirvaldið, sem leggur fram beiðni, skal senda beiðnina til miðlægrar
 tengiskrifstofu yfirvaldsins sem beiðni er beint til með milligöngu miðlægrar
  tengiskrifstofu yfirvaldsins sem leggur fram beiðni. Miðlæg tengiskrifstofa
   yfirvaldsins, sem beiðni er beint til, skal þegar í stað senda beiðnir til
                         viðeigandi lögbærs yfirvalds.
   3. Beiðni um aðstoð og öll miðlun upplýsinga skal vera skrifleg á stöðluðu
   eyðublaði og send rafrænt um gagnagrunninn sem komið er á fót skv. 10. gr.
  4. Viðkomandi lögbær yfirvöld skulu, áður en beiðni er lögð fram, samþykkja
  tungumálin sem eru notuð í beiðnum og við upplýsingaskipti. Ef samþykki fæst
   ekki skulu beiðnir sendar á opinberu tungumáli eða tungumálum aðildarríkis
 yfirvaldsins sem leggur fram beiðni og svörin skulu vera á opinberu tungumáli
       eða tungumálum aðildarríkis yfirvaldsins sem beiðni er beint til.
    5. Upplýsingar, sem eru sendar í kjölfar beiðni, skulu sendar beint til
 yfirvaldsins sem leggur fram beiðni og jafnframt til miðlægra tengiskrifstofa
  yfirvaldsins sem leggur fram beiðni og yfirvaldsins sem beiðni er beint til.
   6. Ráðstafanir, sem eru nauðsynlegar til framkvæmdar þessari grein, skulu
     samþykktar í samræmi við málsmeðferðina sem um getur í 2. mgr. 19. gr.
    13. gr. Notkun upplýsinga og vernd persónuupplýsinga og þagnarskylda og
                                 viðskiptaleynd
1. Upplýsingar, sem eru látnar í té, má einungis nota í þeim tilgangi að tryggja
                  samræmi við lög og verja hagsmuni neytenda.
     2. Lögbær yfirvöld geta borið fyrir sig, sem sönnunargögn, hvers konar
   upplýsingar, skjöl, niðurstöður, yfirlýsingar, staðfest rétt endurrit eða
 vitneskju sem er miðlað á sama hátt og svipuðum skjölum sem þau geta fengið í
                               sínu eigin landi.
  3. Upplýsingar, sem eru sendar í einhverju formi til einstaklinga sem vinna
fyrir lögbær yfirvöld, dómstóla, önnur opinber yfirvöld og framkvæmdastjórnina,
 þ.m.t. upplýsingar sem eru tilkynntar til framkvæmdastjórnarinnar og geymdar í
  gagnasafninu sem um getur í 10. gr. og sem, væru þær látnar af hendi, myndu
                                  grafa undan:
    friðhelgi einkalífsins og ráðvendni einstaklingsins, einkum í tengslum við
                  lög Bandalagsins um vernd persónuupplýsinga,
       viðskiptahagsmunum einstaklings eða lögaðila, þ.m.t. hugverkaréttur,
                   málarekstri fyrir dómstóli og lögfræðiráðgjöf
                                        eða
                     tilganginum með eftirliti eða rannsóknum,
  skulu vera trúnaðarmál og háðar kvöð um þagnarskyldu, nema nauðsynlegt sé að
 afhenda þær til að stöðva eða banna brot innan Bandalagsins og yfirvaldið, sem
          sendir upplýsingarnar, samþykki að þær séu látnar af hendi.
 4. Að því er varðar beitingu þessarar reglugerðar skulu aðildarríkin samþykkja
þau lagaákvæði sem eru nauðsynleg til að takmarka réttindi og skyldur skv. 10.,
 11. og 12. gr. tilskipunar 95/46/EB eftir því sem nauðsynlegt er til að standa
     vörð um þá hagsmuni sem um getur í d- og f-lið 1. mgr. 13. gr. þeirrar
tilskipunar. Framkvæmdastjórnin getur takmarkað réttindi og skyldur skv. 4. gr.
   (1. mgr.), 11. gr., 12. gr. (1. mgr.), 13.17. gr. og 37. gr. (1. mgr.) í
  reglugerð (EB) nr. 45/2001 ef slík takmörkun er nauðsynleg ráðstöfun til að
      verja þá hagsmuni sem um getur í a- og e-lið 1. mgr. 20. gr. þeirrar
                                  reglugerðar.
   5. Ráðstafanir, sem eru nauðsynlegar til framkvæmdar þessari grein, skulu
     samþykktar í samræmi við málsmeðferðina sem um getur í 2. mgr. 19. gr.
                    14. gr. Upplýsingaskipti við þriðju lönd
  1. Lögbært yfirvald, sem fær upplýsingar frá yfirvaldi í þriðja landi, skal
senda upplýsingarnar til viðeigandi lögbærra yfirvalda í öðrum aðildarríkjum svo
  fremi að það sé leyft í tvíhliða samningi um aðstoð sem gerður er við þetta
 þriðja land og í samræmi við lög Bandalagsins um vernd einstaklinga að því er
                       varðar vinnslu persónuupplýsinga.
    2. Upplýsingar, sem eru sendar samkvæmt þessari reglugerð, getur lögbært
yfirvald einnig sent yfirvaldi þriðja lands samkvæmt tvíhliða samningi um aðstoð
  sem gerður er við það að því tilskildu að samþykki lögbæra yfirvaldsins, sem
 sendi upplýsingarnar upphaflega, liggi fyrir og í samræmi við lög Bandalagsins
       um vernd einstaklinga að því er varðar vinnslu persónuupplýsinga.
                                15. gr. Skilyrði
  1. Aðildarríkin skulu falla frá öllum kröfum um endurgreiðslu á kostnaði við
beitingu þessarar reglugerðar. Aðildarríki yfirvaldsins, sem leggur fram beiðni,
skal þó áfram taka á sig ábyrgð gagnvart aðildarríki yfirvaldsins, sem beiðni er
  beint til, á kostnaði eða tapi sem myndast í kjölfar ráðstafana sem dómstóll
     úrskurðar að séu tilefnislausar að því er varðar sakarefni brots innan
                                 Bandalagsins.
   2. Yfirvald, sem beiðni er beint til, getur neitað að verða við beiðni um
 ráðstafanir til að framfylgja lögum skv. 8. gr. eftir að hafa átt viðræður við
                       yfirvaldið sem leggur fram beiðni:
      a) ef dómsmeðferð hefur þegar farið fram eða dómsyfirvöld í aðildarríki
yfirvaldsins, sem beiðni er beint til, eða yfirvaldsins, sem leggur fram beiðni,
 hafa þegar fellt endanlegan dóm varðandi sama brot innan Bandalagsins og gegn
                          sömu seljendum eða birgjum,
      b) ef yfirvaldið, sem beiðni er beint til, telur, að lokinni viðeigandi
         rannsókn, að ekkert brot hafi átt sér stað innan Bandalagsins
                                        eða
   c) ef það telur að yfirvaldið, sem leggur fram beiðni, hafi ekki veitt nægar
 upplýsingar í samræmi við 1. mgr. 12. gr. nema yfirvaldið, sem beiðni er beint
til, hafi þegar neitað að verða við beiðninni skv. c-lið 3. mgr. í tengslum við
                         sama brot innan Bandalagsins.
   3. Yfirvald, sem beiðni er beint til, getur neitað að verða við beiðni um
                            upplýsingar skv. 6. gr.:
     a) ef það telur, eftir viðræður við yfirvaldið sem leggur fram beiðni, að
upplýsinganna sé ekki óskað í því skyni að ákvarða hvort brot hafi átt sér stað
innan Bandalagsins eða til að ákvarða hvort rökstuddur grunur leiki á um að það
                               geti átt sér stað,
   b) ef yfirvaldið, sem leggur fram beiðni, fellst ekki á að upplýsingarnar séu
háðar ákvæðum um trúnaðarkvaðir og þagnarskyldu sem eru sett fram í 3. mgr. 13.
                                      gr.
                                        eða
        c) ef rannsókn sakamáls eða dómsmeðferð hefur þegar farið fram eða
     dómsyfirvöld í aðildarríki yfirvaldsins, sem beiðni er beint til, eða
 yfirvaldsins, sem leggur fram beiðni, hafa þegar fellt endanlegan dóm varðandi
        sama brot innan Bandalagsins og gegn sömu seljendum eða birgjum.
        4. Yfirvald, sem beiðni er beint til, getur ákveðið að efna ekki
  skuldbindingarnar sem um getur í 7. gr. ef rannsókn sakamáls eða dómsmeðferð
 hefur þegar farið fram eða dómsyfirvöld í aðildarríki yfirvaldsins, sem beiðni
    er beint til, eða yfirvaldsins, sem leggur fram beiðni, hafa þegar fellt
endanlegan dóm varðandi sama brot innan Bandalagsins og gegn sömu seljendum eða
                                    birgjum.
 5. Yfirvaldið, sem beiðni er beint til, skal tilkynna yfirvaldinu, sem leggur
 fram beiðni, og framkvæmdastjórninni um ástæðurnar fyrir því að það neitar að
  verða við beiðni um aðstoð. Yfirvaldið, sem leggur fram beiðni, getur vísað
     málinu til framkvæmdastjórnarinnar sem skal skila áliti í samræmi við
                 málsmeðferðina sem um getur í 2. mgr. 19. gr.
   6. Ráðstafanir, sem eru nauðsynlegar til framkvæmdar þessari grein, skulu
     samþykktar í samræmi við málsmeðferðina sem um getur í 2. mgr. 19. gr.

                        IV. kafli. Aðgerðir bandalagsins
                       16. gr. Samræming lagaframkvæmdar
   1. Aðildarríkin skulu, í þeim mæli sem nauðsynlegt er til að ná markmiðum
 þessarar reglugerðar, tilkynna hvert öðru og framkvæmdastjórninni um starfsemi
                   sína í þágu Bandalagsins á sviðum eins og:
          a) menntun embættismanna sinna sem annast lagaframkvæmd á sviði
           neytendaverndar, þ.m.t. tungumálakennsla og námskeiðshald,
                   b) söfnun og flokkun kvartana frá neytendum,
          c) að koma á fót netum þar til bærra embættismanna í sérstökum
                                atvinnugreinum,
                    d) þróun upplýsinga- og fjarskiptabúnaðar,
    e) þróun staðla, aðferðafræði og leiðbeininga fyrir embættismenn sem annast
                     lagaframkvæmd á sviði neytendaverndar,
                              f) embættismannaskipti.
   Aðildarríkin geta, í samráði við framkvæmdastjórnina, unnið að sameiginlegri
 starfsemi á sviðum sem um getur í a- til f-lið. Aðildarríkin skulu, í samvinnu
   við framkvæmdastjórnina, þróa sameiginlegan ramma um flokkun kvartana frá
                                   neytendum.
   2. Lögbær yfirvöld geta skipst á þar til bærum embættismönnum til að bæta
 samvinnuna. Lögbæru yfirvöldin skulu gera nauðsynlegar ráðstafanir til að gera
  þar til bærum embættismönnum, sem skipst er á, kleift að taka virkan þátt í
starfsemi lögbæra yfirvaldsins. Þess vegna skulu slíkir embættismenn fá heimild
   til að vinna þau skyldustörf sem lögbær yfirvöld í gistiríkinu fela þeim í
                    samræmi við lög viðkomandi aðildarríkis.
 3. Á meðan skiptin standa yfir skal farið með einkaréttarábyrgð og refsiábyrgð
 þar til bærs embættismanns á sama hátt og embættismanna lögbæra yfirvaldsins í
 gistiríkinu. Þar til bærir embættismenn, sem skipst er á, skulu virða faglegar
reglur og vera bundnir af viðeigandi innlendum siðareglum lögbæra yfirvaldsins í
   gistiríkinu sem tryggja einkum vernd einstaklinga að því er varðar vinnslu
 persónulegra gagna, sanngjarna málsmeðferð og að ákvæðin um trúnaðarkvaðir og
          þagnarskyldu, sem sett eru með 13. gr., séu virt til fulls.
4. Ráðstafanir Bandalagsins, sem eru nauðsynlegar til framkvæmdar þessari grein,
þ.m.t. tilhögun á framkvæmd sameiginlegrar starfsemi, skulu samþykktar í samræmi
               við málsmeðferðina sem um getur í 2. mgr. 19. gr.
                      17. gr. Samvinna á sviði stjórnsýslu
   1. Aðildarríkin skulu, í þeim mæli sem nauðsynlegt er til að ná markmiðum
 þessarar reglugerðar, tilkynna hvert öðru og framkvæmdastjórninni um starfsemi
             sína í þágu Bandalagsins á sviðum sem geta verið t.d.:
                      a) upplýsingar og ráðgjöf til neytenda,
                  b) stuðningur við starfsemi fulltrúa neytenda,
      c) stuðningur við starfsemi stofnana sem bera ábyrgð á lausn deilumála
                            neytenda utan dómstóla,
                d) stuðningur við aðgang neytenda að réttarkerfinu,
   e) söfnun tölulegra upplýsinga, niðurstöður rannsókna eða aðrar upplýsingar í
             tengslum við hegðun neytenda, viðhorf og niðurstöður.
   Aðildarríkin geta, í samráði við framkvæmdastjórnina, unnið að sameiginlegri
 starfsemi á sviðum sem um getur í a- til e-lið. Aðildarríkin skulu, í samvinnu
við framkvæmdastjórnina, þróa sameiginlegan ramma um starfsemina sem um getur í
                                     e-lið.
2. Ráðstafanir Bandalagsins, sem eru nauðsynlegar til framkvæmdar þessari grein,
þ.m.t. tilhögun á framkvæmd sameiginlegrar starfsemi, skulu samþykktar í samræmi
               við málsmeðferðina sem um getur í 2. mgr. 19. gr.
                            18. gr. Alþjóðasamningar
   Bandalagið skal eiga samstarf við þriðju lönd og við þar til bær alþjóðleg
samtök á þeim sviðum sem falla undir þessa reglugerð með það fyrir augum að auka
 vernd fjárhagslegra hagsmuna neytenda. Tilhögun samvinnu, þ.m.t. að koma á fót
     tilhögun fyrir gagnkvæma aðstoð, getur verið hluti af samningum milli
                    Bandalagsins og viðkomandi þriðju landa.

                              V. kafli. Lokaákvæði
                             19. gr. Nefndarmeðferð
               1. Framkvæmdastjórnin skal njóta aðstoðar nefndar.
2. Þegar vísað er til þessarar málsgreinar gilda ákvæði 5. og 7. gr. ákvörðunar
               1999/468/EB með hliðsjón af ákvæðum 8. gr. hennar.
    Fresturinn, sem um getur í 6. mgr. 5. gr. ákvörðunar 1999/468/EB, skal vera
                                 þrír mánuðir.
                       3. Nefndin setur sér starfsreglur.
                             20. gr. Nefndarmeðferð
   1. Nefndin getur skoðað öll mál er varða beitingu þessarar reglugerðar sem
    formaður hennar leggur fram, annaðhvort að eigin frumkvæði eða að beiðni
                             fulltrúa aðildarríkis.
 2. Hún getur einkum athugað og metið hvernig sú tilhögun samstarfs, sem kveðið
                     er á um í þessari reglugerð, reynist.
                                21. gr. Skýrslur
 1. Aðildarríkin skulu senda framkvæmdastjórninni ákvæði úr landslögum sem þau
samþykkja eða úr samningum sem þau gera um málefni sem reglugerð þessi nær til,
              að undanskildum samningum sem fjalla um einstök mál.
 2. Annað hvert ár eftir gildistökudag þessarar reglugerðar skulu aðildarríkin
 gefa framkvæmdastjórninni skýrslu um beitingu hennar. Framkvæmdastjórnin skal
                 veita almenningi aðgang að þessum upplýsingum.
                        3. Í skýrslunum skal fjallað um:
    a) allar nýjar upplýsingar um stofnunina, heimildir, úrræði og skyldustörf
                              lögbærra yfirvalda,
    b) allar upplýsingar varðandi þróun, leiðir og aðferðir við að fremja brot
innan Bandalagsins, einkum þær sem hafa leitt í ljós galla eða veilur í þessari
            reglugerð eða í lögunum til verndar hagsmunum neytenda,
        c) allar upplýsingar um aðferðir við lagaframkvæmd sem hafa reynst
                                 árangursríkar,
   d) samantekt tölulegra upplýsinga varðandi starfsemi lögbærra yfirvalda, s.s.
  aðgerðir samkvæmt þessari reglugerð, kvartanir sem hafa borist, aðgerðir við
                             lagaframkvæmd og dóma,
     e) samantekt mikilvægra innlendra dóma sem varða túlkun laga til verndar
                              hagsmunum neytenda,
           f) aðrar upplýsingar sem varða beitingu þessarar reglugerðar.
4. Framkvæmdastjórnin skal leggja skýrslu um beitingu þessarar reglugerðar fyrir
          Evrópuþingið og ráðið á grundvelli skýrslna aðildarríkjanna.
                               22. gr. Gildistaka
     Reglugerð þessi öðlast gildi á tuttugasta degi eftir að hún birtist í
                      Stjórnartíðindum Evrópusambandsins.
                         Hún gildir frá 29. desember 2005.
   Ákvæðin um gagnkvæma aðstoð, sem eru sett fram í II. og III. kafla, gilda frá
                               29. desember 2006.
    Reglugerð þessi er bindandi í heild sinni og gildir í öllum aðildarríkjunum
                            án frekari lögfestingar.
                                    VIÐAUKI
         Tilskipanir og reglugerðir sem falla undir a-lið 3. gr. (^10)
   1. Tilskipun ráðsins 84/450/EBE frá 10. september 1984 um samræmingu á lögum
 og stjórnsýslufyrirmælum aðildarríkjanna um villandi auglýsingar (Stjtíð. EB L
    250, 19.9.1984, bls. 17). Tilskipuninni var síðast breytt með tilskipun
  Evrópuþingsins og ráðsins 97/55/EB (Stjtíð. EB L 290, 23.10.1997, bls. 18).
   2. Tilskipun ráðsins 85/577/EBE frá 20. desember 1985 um að vernda neytendur
     þegar samningar eru gerðir utan fastra starfsstöðva (Stjtíð. EB L 372,
                             31.12.1985, bls. 31).
    3. Tilskipun ráðsins 87/102/EBE frá 22. desember 1986 um samræmingu á lögum
og stjórnsýslufyrirmælum aðildarríkjanna varðandi neytendalán (Stjtíð. EB L 42,
       12.2.1987, bls. 48). Tilskipuninni var síðast breytt með tilskipun
    Evrópuþingsins og ráðsins 98/7/EB (Stjtíð. EB L 101, 1.4.1998, bls. 17).
   4. Tilskipun ráðsins 89/552/EBE frá 3. október 1989 um samræmingu tiltekinna
 ákvæða í lögum og stjórnsýslufyrirmælum í aðildarríkjunum um sjónvarpsrekstur,
 10.21. gr. (Stjtíð. EB L 298, 17.10.1989, bls. 23). Tilskipuninni var síðast
   breytt með tilskipun Evrópuþingsins og ráðsins 97/36/EB (Stjtíð. EB L 202,
                              30.7.1997, bls. 60).
   5. Tilskipun ráðsins 90/314/EBE frá 13. júní 1990 um ferðapakka, orlofspakka
         og skoðunarferðapakka (Stjtíð. EB L 158, 23.6.1990, bls. 59).
     6. Tilskipun ráðsins 93/13/EBE frá 5. apríl 1993 um óréttmæta skilmála í
   neytendasamningum (Stjtíð. EB L 95, 21.4.1993, bls. 29). Tilskipuninni var
   breytt með ákvörðun framkvæmdastjórnarinnar 2002/995/EB (Stjtíð. EB L 353,
                              30.12.2002, bls. 1).
      7. Tilskipun Evrópuþingsins og ráðsins 94/47/EB frá 26. október 1994 um
 verndun kaupenda vegna tiltekinna þátta í samningum um kaup á réttindum til að
  nýta fasteignir á skiptileigugrunni (Stjtíð. EB L 280, 29.10.1994, bls. 83).
        8. Tilskipun Evrópuþingsins og ráðsins 97/7/EB frá 20. maí 1997 um
  neytendavernd að því er varðar fjarsölusamninga (Stjtíð. EB L 144, 4.6.1997,
 bls. 19). Tilskipuninni var breytt með tilskipun 2002/65/EB (Stjtíð. EB L 271,
                              9.10.2002, bls. 16).
      9. Tilskipun Evrópuþingsins og ráðsins 97/55/EB frá 6. október 1997 um
  breytingu á tilskipun 84/450/EBE varðandi villandi auglýsingar þannig að hún
                     taki einnig til samanburðarauglýsinga.
      10. Tilskipun Evrópuþingsins og ráðsins 98/6/EB frá 16. febrúar 1998 um
neytendavernd að því er varðar upplýsingar um verð á vöru sem er boðin neytendum
                     (Stjtíð. EB L 80, 18.3.1998, bls. 27).
      11. Tilskipun Evrópuþingsins og ráðsins 1999/44/EB frá 25. maí 1999 um
  tiltekna þætti í sölu neysluvara og ábyrgð þar að lútandi (Stjtíð. EB L 171,
                              7.7.1999, bls. 12).
      12. Tilskipun Evrópuþingsins og ráðsins 2000/31/EB frá 8. júní 2000 um
  tiltekna lagalega þætti þjónustu, einkum rafrænna viðskipta, í tengslum við
upplýsingasamfélagið á innri markaðnum (tilskipun um rafræn viðskipti) (Stjtíð.
                         EB L 178, 17.7.2000, bls. 1).
    13. Tilskipun Evrópuþingsins og ráðsins 2001/83/EB frá 6. nóvember 2001 um
  Bandalagsreglur um lyf sem ætluð eru mönnum: 86.100. gr. (Stjtíð. EB L 311,
 28.11.2001, bls. 67). Tilskipuninni var síðast breytt með tilskipun 2004/27/EB
                    (Stjtíð. ESB L 136, 30.4.2004, bls. 34).
     14. Tilskipun Evrópuþingsins og ráðsins 2002/65/EB frá 23. september 2002
             varðandi fjarsölu á fjármálaþjónustu fyrir neytendur.
     15. Reglugerð Evrópuþingsins og ráðsins (EB) nr. 261/2004 frá 11. febrúar
 2004 um sameiginlegar reglur um skaðabætur og aðstoð til handa farþegum sem er
 neitað um far og þegar flugi er aflýst eða mikil seinkun verður (Stjtíð. ESB L
                            46, 17.2.2004, bls. 1).
    ^(1)Stjtíð. ESB C 108, 30.4.2004, bls. 86. ^(2)Álit Evrópuþingsins frá 20.
   apríl 2004 (hefur enn ekki verið birt í Stjórnartíðindum ESB) og ákvörðun
ráðsins frá 7. október 2004. ^(3)Stjtíð. EB C 224, 1.8.1996, bls. 3. ^(4)Stjtíð.
 EB L 281, 23.11.1995, bls. 31. Tilskipuninni var breytt með reglugerð (EB) nr.
     1882/2003 (Stjtíð. ESB L 284, 31.10.2003, bls. 1). ^(5)Stjtíð. EB L 8,
   12.1.2001, bls. 1. ^(6)Stjtíð. ESB L 5, 9.1.2004, bls. 1. Ákvörðuninni var
  breytt með ákvörðun nr. 786/2004/EB (Stjtíð. ESB L 138, 30.4.2004, bls. 7).
^(7)Stjtíð. EB L 184, 17.7.1999, bls. 23. ^(8)Stjtíð. EB C 364, 18.12.2000, bls.
1. ^(9)Stjtíð. EB L 166, 11.6.1998, bls. 51. Tilskipuninni var síðast breytt með
tilskipun 2002/65/EB (Stjtíð. EB L 271, 9.10.2002, bls. 16). ^(10)Í tilskipunum
                  nr. 1, 6, 8 og 13 er að finna sértæk ákvæði.

References

   Visible links
   1. file://1993002.html
