                                    dálkum.

   --------------------------------------------------------------------------

                                 Lög um háskóla

                              2006 nr. 63 13. júní

   --------------------------------------------------------------------------

              [2]Ferill málsins á Alþingi.   [3]Frumvarp til laga.

                            Tóku gildi 1. júlí 2006.

                    I. kafli. Gildissvið. Hlutverk háskóla.
1. gr. Lög þessi taka til skóla sem veita æðri menntun er leiðir til prófgráðu á
  háskólastigi og hlotið hafa viðurkenningu menntamálaráðuneytis, sbr. 3. gr.
   2. gr. Háskóli er sjálfstæð menntastofnun sem sinnir kennslu, rannsóknum,
     varðveislu þekkingar, þekkingarleit og sköpun á sviðum vísinda, fræða,
   tækniþróunar eða lista. Hlutverk háskóla er að stuðla að sköpun og miðlun
þekkingar og færni til nemenda og samfélagsins alls. Starf háskóla miðar að því
   að styrkja innviði íslensks samfélags og stöðu þess í alþjóðlegu tilliti.
Háskóli er miðstöð þekkingar og hluti af alþjóðlegu mennta- og vísindasamfélagi.
 Háskólar mennta nemendur með kennslu og þátttöku í vísindarannsóknum og búa þá
   undir að gegna störfum sem krefjast vísindalegra vinnubragða, þekkingar og
  færni. Menntun, sem háskólar veita, tekur mið af þörfum samfélagsins hverju
              sinni og getur verið fræðilegs eðlis og starfsmiðuð.
 Háskólar hafa sjálfdæmi um starfsemi sína að öðru leyti en því sem kveðið er á
 um í lögum, reglum eða öðrum stjórnvaldsfyrirmælum sem veitt eru á grundvelli
   þeirra. Háskólar skulu setja sér siðareglur, m.a. um fræðilegt sjálfstæði
                                  starfsmanna.

                        II. kafli. Viðurkenning háskóla.
  3. gr. Háskóla má reka sem ríkisstofnun, sjálfseignarstofnun, hlutafélag eða
   samkvæmt öðru viðurkenndu rekstrarformi. Ríkisrekinn háskóli er sjálfstæð
ríkisstofnun sem heyrir undir menntamálaráðherra nema yfirstjórn hennar sé falin
                            öðrum ráðherra að lögum.
 Menntamálaráðherra veitir háskólum viðurkenningu að uppfylltum skilyrðum laga
                                    þessara.
 Menntamálaráðherra gefur út reglur^1) um viðurkenningu háskóla sem byggjast á
 alþjóðlegum viðmiðum um háskólastarfsemi. Í þeim skulu tilgreind skilyrði sem
    háskólar skulu fullnægja til að öðlast viðurkenningu. Skilyrðin lúta að
                              eftirtöldum þáttum:
                        a. hlutverki og markmiðum háskóla,
                           b. stjórnskipan og skipulagi,
                      c. fyrirkomulagi kennslu og rannsókna,
                          d. hæfisskilyrðum starfsmanna,
               e. inntökuskilyrðum og réttindum og skyldum nemenda,
    f. aðstöðu kennara og nemenda og þjónustu við þá, þ.m.t. fatlaðra nemenda,
                                g. innra gæðakerfi,
      h. lýsingu á inntaki náms út frá þekkingu, hæfni og færni við námslok,
                                    i. fjárhag.
             Viðurkenning háskóla er bundin við tiltekin fræðasvið.
      Háskóli skal sækja um heimild til menntamálaráðherra óski hann eftir
    viðurkenningu til að stunda kennslu eða rannsóknir á öðru fræðasviði en
 viðurkenning hans nær þegar til. Háskólar geta eingöngu starfað á fræðasviðum
                        sem viðurkenning þeirra nær til.
Menntamálaráðherra skipar þrjá óháða og sérfróða einstaklinga í nefnd er veitir
     umsögn um umsóknir um viðurkenningu er taki til einstakra fræðasviða.
   Hyggist háskóli láta af kennslu eða rannsóknum á tilteknu fræðasviði skal
    menntamálaráðuneyti tilkynnt um það. Hafi ekki verið stunduð kennsla eða
 rannsóknir í tvö ár samfleytt á fræðasviði, sem viðurkenning háskóla nær til,
            fellur viðurkenning háskólans á því fræðasviði úr gildi.
Í viðurkenningu háskóla felst staðfesting á því að starfsemi viðkomandi háskóla
 sé í samræmi við lög þessi og reglur sem settar kunna að vera með stoð í þeim.
Viðurkenning felur ekki í sér að stjórnvöld séu skuldbundin til að veita fé til
                              viðkomandi háskóla.
   Menntamálaráðherra skal setja reglur um erlendar þýðingar á heitum þeirra
                     háskóla sem hann veitir viðurkenningu.
                                ^1)Rgl. 1067/2006.
   4. gr. Uppfylli háskóli, sem fengið hefur viðurkenningu, ekki ákvæði laga
 þessara og reglur og skilyrði sem sett eru á grundvelli þeirra eða þær kröfur
  sem gerðar eru til kennslu og rannsókna getur menntamálaráðherra afturkallað
              viðurkenningu á einstökum fræðasviðum eða að fullu.
    5. gr. Menntamálaráðherra gefur út formleg viðmið^1) um æðri menntun og
   prófgráður. Viðmið um æðri menntun og prófgráður eru kerfisbundin lýsing á
  prófgráðum og lokaprófum þar sem lögð er áhersla á almenna lýsingu á þeirri
  þekkingu, hæfni og færni sem námsmenn eiga að ráða yfir við námslok. Í þeim
 skulu koma fram þau skilyrði sem háskólum ber að uppfylla á hverju námsstigi.
   Háskólum ber að birta sambærilegar lýsingar fyrir hverja námsleið á þeirri
þekkingu, hæfni og færni sem námsmenn eiga að ráða yfir við námslok. Birta skal
                         viðmiðin á íslensku og ensku.
                                 ^1)Augl. 80/2007.

                     III. kafli. Námsframboð og prófgráður.
6. gr. Kennsla í háskólum skal fara fram í námskeiðum sem metin eru í stöðluðum
námseiningum. Að jafnaði svara 60 námseiningar til fulls náms á ársgrundvelli og
endurspegla alla námsvinnu nemenda. Námi á háskólastigi skal ljúka með prófgráðu
    eða öðru lokaprófi sem veitt er þegar nemandi hefur staðist próf í öllum
 námskeiðum og skilað með fullnægjandi árangri þeim verkefnum sem áskilin eru.
           Við útskrift skulu nemendur fá viðauka með prófskírteinum.
   7. gr. Háskólar ákveða fyrirkomulag kennslu, rannsókna, náms og námsmats.
    Háskólar ákveða hvaða nám þeir bjóða innan síns fræðasviðs. Viðurkenndar
              prófgráður og lokapróf, sem háskólar miða við, eru:
        a. diplómapróf sem jafngildir a.m.k. 30120 stöðluðum námseiningum,
       b. bakkalárpróf sem jafngildir a.m.k. 180240 stöðluðum námseiningum,
       c. meistara- eða kandídatspróf sem jafngildir a.m.k. 90120 stöðluðum
          námseiningum til viðbótar bakkalárprófi eða jafngildi þess,
     d. doktorspróf sem jafngildir að lágmarki 180 stöðluðum námseiningum til
      viðbótar tilskildum einingafjölda til meistara- eða kandídatsprófs.
  Ráðherra getur heimilað háskólum, þegar sérstaklega stendur á, að víkja frá
  námseiningafjölda skv. 2. mgr. Háskólar geta skilgreint nám sem felur í sér
            starfsþjálfun til námseininga á námsstigum skv. 2. mgr.
     Háskólar skulu leita heimildar menntamálaráðherra til að bjóða nám til
doktorsprófs. Skal sýnt fram á að viðkomandi háskóli uppfylli viðeigandi kröfur
      og skilyrði sem tilgreind eru í reglum^1) um doktorsnám í háskólum.
Menntamálaráðherra skipar þrjá óháða og sérfróða einstaklinga í nefnd er veitir
               umsögn um hæfi háskóla til að veita doktorsgráður.
  Ráðherra getur heimilað háskólum að veita doktorsgráðu án þess að byggt sé á
                              stöðluðum einingum.
                                 ^1)Rgl. 37/2007.
8. gr. Háskólar skulu reglulega gera grein fyrir því opinberlega hvernig tryggt
  er að það nám, sem þeir bjóða, uppfylli viðmið um æðri menntun og prófgráður
                                  skv. 5. gr.
Við undirbúning og skipulagningu nýrra námsleiða skal háskóli birta upplýsingar
 um hvernig námið uppfyllir þau skilyrði og kröfur sem fram koma í viðmiðum um
                          æðri menntun og prófgráður.
   9. gr. Háskólar, sem starfa á grundvelli laga þessara, skulu gera með sér
    samkomulag um gagnkvæma viðurkenningu námsþátta. Þeir skulu hafa með sér
 samstarf til að nýta sem best tiltæka starfskrafta og gagnakost og stuðla með
  hagkvæmum hætti að fjölbreyttri háskólamenntun. Háskólum er heimilt að veita
   prófgráður skv. 7. gr. í samstarfi við aðra háskóla, innlenda sem erlenda.
    10. gr. Heimilt er háskólum að meta til eininga nám sem fram fer í öðrum
háskólum. Jafnframt er háskólum heimilt að meta til eininga nám sem fram fer við
     aðra skóla og rannsóknastofnanir enda ábyrgist þeir að námið uppfylli
   sambærilegar gæða- og námskröfur og gerðar eru á grundvelli laga þessara.

              IV. kafli. Eftirlit með gæðum kennslu og rannsókna.
    11. gr. Markmið eftirlits með gæðum kennslu og rannsókna í háskólum er:
        a. að tryggja að skilyrði fyrir viðurkenningu háskóla séu uppfyllt,
        b. að tryggja að viðmið um æðri menntun og prófgráður séu uppfyllt,
                c. að bæta kennslu og rannsóknir á markvissan hátt,
              d. að stuðla að aukinni ábyrgð háskóla á eigin starfi,
             e. að tryggja samkeppnishæfni háskóla á alþjóðavettvangi.
  Eftirlit með gæðum kennslu og rannsókna fer annars vegar fram með innra mati
háskóla og hins vegar með reglubundnu ytra mati. Menntamálaráðherra setur reglur
                  um eftirlit með gæðum kennslu og rannsókna.
 12. gr. Háskóli sinnir kerfisbundnu eftirliti með gæðum kennslu og rannsókna á
    grundvelli innra mats. Innra mat háskóla og eininga innan hans skal vera
       reglubundið og snúa að stefnu og markmiðum, inntaki náms, kennslu,
 kennsluháttum, námsmati, rannsóknum, árangri rannsókna, aðbúnaði, stjórnun og
   ytri tengslum. Tryggja skal virka þátttöku starfsmanna og nemenda í innra
                    gæðastarfi háskóla, eftir því sem við á.
           Háskóli skal birta upplýsingar um innra gæðastarf skólans.
13. gr. Menntamálaráðherra ákveður hvenær ytra mat á gæðum kennslu og rannsókna
    fer fram og gerir áætlanir um slíkt mat til þriggja ára. Jafnframt getur
    menntamálaráðherra ákveðið að láta fara fram sérstakt mat á háskóla eða
                  einstökum einingum hans ef ástæða þykir til.
  Ytra matið getur náð til háskóla í heild, einstakra vísinda- og fræðasviða,
deilda, námsbrauta eða annarra skilgreindra þátta í starfsemi háskóla. Jafnframt
                getur ytra mat náð til nokkurra háskóla í senn.
  Samráð skal haft við viðkomandi háskóla um ytra mat og skulu háskólar leggja
  fram þá aðstoð og þau gögn sem matið útheimtir. Matsskýrslur, sem unnar eru
  samkvæmt lögum þessum, skulu birtar, auk greinargerðar um hvernig viðkomandi
                háskóli hyggst bregðast við niðurstöðum matsins.
 14. gr. Menntamálaráðherra getur falið nefnd, stofnun, fyrirtæki eða öðrum til
 þess bærum aðilum, innlendum eða erlendum, að annast almenna umsýslu með ytra
                         mati á kennslu og rannsóknum.
 Framkvæmd ytra mats skal falin óháðum aðila. Að því mati skulu að jafnaði koma
          bæði innlendir og erlendir sérfræðingar og fulltrúi nemenda.

                        V. kafli. Stjórnskipan háskóla.
15. gr. Yfirstjórn háskóla er falin háskólaráði og rektor eftir því sem nánar er
    kveðið á um í sérlögum, skipulagsskrá, samþykktum eða öðrum stofnskjölum
 háskóla. Háskólaráð er æðsti ákvörðunaraðili innan hvers háskóla nema annað sé
 berum orðum tekið fram í lögum þessum, sérlögum, skipulagsskrá, samþykktum eða
                             stofnskjölum háskóla.
    Að öðru leyti fer um stjórnskipan háskóla eftir sérlögum, skipulagsskrá,
                      samþykktum eða stofnskjölum háskóla.
 16. gr. Í hverjum háskóla skal haldinn háskólafundur a.m.k. einu sinni á ári.
 Háskólafundur er vettvangur fyrir umræðu um fagleg málefni innan háskólans og
   akademíska stefnumótun. Háskólaráð ákveður nánar hlutverk og fyrirkomulag
 háskólafundar. Háskólaráð skal tryggja að fulltrúar kennara, nemenda og annars
   starfsliðs eigi rétt til setu á háskólafundi. Rektor stýrir háskólafundi.

                         VI. kafli. Starfslið háskóla.
17. gr. Starfsheiti kennara við háskóla skulu vera prófessor, dósent, lektor og
 aðjunkt. Háskólaráð getur sett nánari reglur um þessi og önnur starfsheiti sem
                              það ákveður að nota.
    18. gr. Háskólar skulu setja á fót dómnefnd til að meta hæfi prófessora,
 dósenta, lektora og sérfræðinga. Þeir sem bera starfsheiti skv. 17. gr. skulu
 hafa lokið meistaraprófi hið minnsta eða hafa jafngilda þekkingu og reynslu að
 mati dómnefndar. Þeir skulu jafnframt hafa sýnt þann árangur í starfi að þeir
                  njóti viðurkenningar á viðkomandi sérsviði.
   Í dómnefndir má skipa þá eina sem lokið hafa meistaraprófi úr háskóla eða
  jafngildu námi og skal formaður dómnefndar hafa sama eða æðra hæfi og um er
  fjallað, verði því við komið. Í dómnefnd skal sitja a.m.k. einn fulltrúi sem
                      ekki starfar við viðkomandi háskóla.
Nánari fyrirmæli um dómnefndir, kröfur til kennara, hæfi þeirra og starfsskyldur
     eru sett í sérlög, samþykktir, skipulagsskrár eða stofnskjal háskóla.

                             VII. kafli. Nemendur.
 19. gr. Nemendur, sem hefja nám í háskóla, skulu hafa lokið stúdentsprófi eða
jafngildu prófi. Heimilt er háskólum að innrita nemendur sem búa yfir jafngildum
þroska og þekkingu að mati viðkomandi háskóla. Tryggja skal að inntökuskilyrði í
   háskóla og námskröfur svari jafnan til þess sem krafist er í viðurkenndum
                     háskólum á sambærilegu sviði erlendis.
 Heimilt er að ákveða sérstök inntökuskilyrði til að hefja nám í háskóla, þar á
meðal að láta nemendur, sem uppfylla skilyrði 1. mgr., gangast undir inntökupróf
                                 eða stöðupróf.
  Háskólum er heimilt, að fengnu samþykki menntamálaráðuneytis, að bjóða upp á
   aðfaranám fyrir einstaklinga sem ekki uppfylla inntökuskilyrði í háskóla.
Að fenginni umsögn samtaka nemenda í viðkomandi háskóla setur háskólaráð reglur
 um réttindi og skyldur nemenda, þ.m.t. um málskotsrétt þeirra innan háskólans.
 20. gr. Menntamálaráðherra skipar áfrýjunarnefnd í kærumálum háskólanema sem í
    eiga sæti þrír menn skipaðir til tveggja ára í senn; einn tilnefndur af
    samstarfsnefnd háskólastigsins, einn tilnefndur sameiginlega af samtökum
 háskólanema og einn skipaður án tilnefningar og er hann formaður nefndarinnar.
   Skulu þeir allir uppfylla starfsgengisskilyrði héraðsdómara. Varamenn eru
                            skipaðir með sama hætti.
 Um málskot til áfrýjunarnefndar gilda ákvæði VII. kafla stjórnsýslulaga. Máli
háskólanema verður þannig ekki skotið til nefndarinnar nema fyrir liggi endanleg
  ákvörðun háskóla um rétt eða skyldu nemandans. Þó er nemanda heimilt að bera
 undir nefndina hvort málsmeðferð háskóla á skriflegu erindi hans hafi verið í
samræmi við lög og góða stjórnsýsluhætti, og skal nefndin þá veita álit sitt um
                                   það efni.
 Áfrýjunarnefndin endurmetur ekki prófúrlausnir eða faglega niðurstöðu kennara,
                           dómnefnda eða prófdómara.
Úrskurðir áfrýjunarnefndar eru endanlegir á stjórnsýslustigi og verður þeim ekki
                              skotið til ráðherra.
        Menntamálaráðherra er heimilt að setja nánari reglur^1) um störf
                               áfrýjunarnefndar.
                                ^1)Rgl. 1152/2006.

                         VIII. kafli. Fjárhagsmálefni.
  21. gr. Menntamálaráðherra er heimilt að gera samninga til 35 ára í senn um
 fjárframlög til kennslu og rannsókna í háskólum sem hlotið hafa viðurkenningu
menntamálaráðuneytis samkvæmt lögum þessum. Slíkir samningar eru skilyrði fyrir
                 veitingu fjárframlaga til viðkomandi háskóla.
                   Í samningum skal kveðið á um eftirfarandi:
     a. skilmála sem menntamálaráðuneyti setur fyrir veitingu fjárframlaga til
                                   háskólans,
     b. skilgreiningu á þeirri kennslu- og rannsóknastarfsemi sem ríkissjóður
                                 greiðir fyrir,
    c. helstu áherslur í starfi háskólans og sameiginleg markmið samningsaðila,
        d. önnur verkefni sem háskólinn innir af hendi samkvæmt samningnum,
   e. fjárframlög og greiðslur úr ríkissjóði fyrir nám sem skilgreint er sem sí-
                                og endurmenntun.
   Ráðherra er heimilt að kveða sérstaklega á um greiðslur úr ríkissjóði til
     háskóla fyrir nám einstaklinga sem ekki hafa ríkisfang innan Evrópska
                               efnahagssvæðisins.
  22. gr. Menntamálaráðherra setur reglur um fjárframlög til háskóla. Skal þar
  kveðið á um nám og rannsóknir sem fjárveitingar renna til, vægi námsgreina,
      umfang rannsókna og aðra þætti sem fjárveitingar skulu taka mið af.
      Kveðið skal á um gjaldtökuheimildir í ríkisháskólum, sem heyra undir
                menntamálaráðherra, í sérlögum sem um þá gilda.
 23. gr. Árlega skal hver háskóli, sem nýtur fjárframlaga úr ríkissjóði, halda
  opinn ársfund þar sem fjárhagur háskólans og meginatriði starfsáætlunar eru
                                     kynnt.

                            IX. kafli. Önnur ákvæði.
  24. gr. Menntamálaráðuneyti heldur skrá um þær prófgráður sem í boði eru við
háskóla sem ráðuneytið hefur viðurkennt. Háskóli skal gefa út kennsluskrá fyrir
    hvert kennsluár þar sem birt er yfirlit og upplýsingar um öll einingabær
                   námskeið og prófgráður sem skólinn veitir.
25. gr. Háskóla ber að varðveita upplýsingar um námsferil þeirra sem þar stunda
 eða hafa stundað nám. Þeim ber einnig að láta í té þær upplýsingar og gögn sem
       nauðsynleg eru vegna opinberrar tölfræðivinnu og hagskýrslugerðar.
 26. gr. Rektorar háskóla, sem hafa fengið viðurkenningu menntamálaráðuneytis,
skipa sérstaka samstarfsnefnd háskólastigsins. Nefndin skal koma saman reglulega
   og fjalla um málefni er varða starfsemi og hagsmuni hlutaðeigandi háskóla.
Nefndin skal veita umsögn í málum sem menntamálaráðherra eða einstakir háskólar
   vísa þangað. Nefndin setur sér nánari starfsreglur sem menntamálaráðherra
                                  staðfestir.

                           X. kafli. Gildistaka o.fl.
                  27. gr. Lög þessi öðlast gildi 1. júlí 2006.
                                    28. gr.
       Ákvæði til bráðabirgða. Háskólar, sem starfa samkvæmt starfsleyfi
   menntamálaráðherra samkvæmt [4]lögum nr. 136/1997, um háskóla, og Háskóli
  Íslands, Háskólinn á Akureyri og Kennaraháskóli Íslands, sem starfa samkvæmt
   sérlögum, skulu innan tveggja ára frá gildistöku laga þessara hafa öðlast
 viðurkenningu, sbr. 3. gr., er nái til þeirra fræðasviða sem starfsemi þeirra
                                   tekur til.
  Endurskoða skal [5]lög um búnaðarfræðslu, nr. 57/1999, innan tveggja ára frá
  gildistöku laga þessara til að samræma og auka samvinnu við gæðaeftirlit og
                          námsframboð á háskólastigi.

References

   Visible links
   1. http://www.althingi.is/dba-bin/lawformpr.pl?lnr=2006063
   2. http://www.althingi.is/dba-bin/ferill.pl?ltg=132&mnr=433
   3. http://www.althingi.is/altext/132/s/654.html
   4. file://1997136.html
   5. file://1999057.html
