
   --------------------------------------------------------------------------

      Lög um tímabundna greiðsluaðlögun fasteignaveðkrafna á íbúðarhúsnæði

                             2009 nr. 50 21. apríl

   --------------------------------------------------------------------------

                 Ferill málsins á Alþingi.   Frumvarp til laga.

 Tóku gildi 15. maí 2009. Breytt með l. 102/2010 (tóku gildi 1. ágúst 2010), l.
 162/2010 (tóku gildi 1. jan. 2011) og l. 126/2011 (tóku gildi 30. sept. 2011).

  1. gr. Samkvæmt því sem nánar er mælt fyrir um í lögum þessum getur eigandi
 íbúðarhúsnæðis, ef hann sýnir fram á að hann sé og verði um einhvern tíma ófær
 um að standa í fullum skilum á greiðslu skulda sem tryggðar eru með veði í því
    húsnæði og að önnur tiltæk greiðsluerfiðleikaúrræði séu eða hafi reynst
 ófullnægjandi, leitað eftir greiðsluaðlögun vegna þeirra og getur hún staðið í
                                allt að fimm ár.
  Með slíkri greiðsluaðlögun breytast skuldbindingar skuldarans á þann hátt að
  aðeins verða gjaldkræfar greiðslur sem honum telst fært að standa straum af,
  sbr. 1. mgr. 5. gr., en frestað er gjalddaga þess hluta skuldbindinganna sem
                eftir er svo lengi sem greiðsluaðlögun stendur.
            [Framkvæmd laga þessara heyrir undir [ráðherra].^1)]^2)
                  ^1)L. 126/2011, 510. gr. ^2)L. 102/2010, 1. gr.
2. gr. Greiðsluaðlögun getur einungis fengið sá einstaklingur sem er þinglýstur
eigandi viðkomandi fasteignar og hefur forræði á fé sínu. Eigi tveir eða fleiri
 einstaklingar fasteignina í óskiptri sameign verða þeir í sameiningu að ganga
 til greiðsluaðlögunar. Í lögum þessum er eigandinn nefndur skuldari. Sé annað
  ekki tekið fram gildir það jafnt hvort sem hann er einn eða þeir eru fleiri.
 Greiðsluaðlögun getur aðeins varðað fasteign þar sem skuldarinn heldur heimili
 og hefur skráð lögheimili, enda sé um að ræða hóflegt húsnæði miðað við þarfir
skuldara og fjölskyldu hans sem ætlað er til búsetu samkvæmt ákvörðun skipulags-
og byggingaryfirvalda. Sé fasteignin í sameign er nægilegt í þessu skyni að einn
           eigenda eigi þar heimili samkvæmt því sem að framan segir.
 [Þrátt fyrir ákvæði 2. mgr. getur greiðsluaðlögun tekið til fasteignar af þeim
toga sem þar um ræðir þótt skuldarinn haldi þar hvorki heimili né hafi þar skráð
lögheimili ef hann er íslenskur ríkisborgari sem tímabundið er búsettur erlendis
                      vegna náms, starfa eða veikinda.]^1)
 Greiðsluaðlögun tekur til krafna sem tryggðar eru með veði í fasteigninni svo
                                 sem hér segir:
     1. Krafna sem tryggðar eru með lögveði að því leyti sem þær eru fallnar í
       gjalddaga áður en skuldari leggur fram beiðni um greiðsluaðlögun.
    2. [Krafna sem tryggðar eru með samningsveði og hvíla á skuldaranum sjálfum
      eða einhverjum eigenda séu þeir fleiri en einn, sbr. þó 6. mgr.]^1)
            3. Krafna sem tryggðar eru með aðfararveði í fasteigninni.
     Greiðsluaðlögun hefur ekki áhrif á tryggingarréttindi í fasteigninni á
 grundvelli kyrrsetningar eða löggeymslu, en krafa sem slík réttindi eru fyrir
 kemur ekki til greiðslu nema fjárnám hafi jafnframt verið gert í fasteigninni
                               fyrir sömu kröfu.
  [Nú hvílir á fasteigninni tryggingarbréf sem veitir veðréttindi fyrir kröfum
 veðhafans á hendur skuldaranum eða einhverjum eigenda séu þeir fleiri en einn.
      Meðan á greiðsluaðlögunartíma stendur skulu þá eingöngu falla undir
    veðtrygginguna kröfur sem gjaldfallnar voru þegar heimild var veitt til
      greiðsluaðlögunar og námu þá samanlagt að hámarki þeirri fjárhæð sem
                       tryggingarbréfið hljóðar á um.]^1)
                              ^1)L. 102/2010, 2. gr.
       3. gr. Skuldari leitar greiðsluaðlögunar með skriflegri beiðni til
  héraðsdómstóls í því umdæmi þar sem [sú fasteign sem greiðsluaðlögun varðar
  er],^1) en ef leita á greiðsluaðlögunar vegna fasteignar í eigu tveggja eða
  fleiri skal beiðni þeirra gerð í einu lagi. Í beiðni skal einkum greint frá
                                  eftirtöldu:
                    1. Nafni skuldara, kennitölu og lögheimili.
   2. Hvaða fasteign beiðnin varðar, hver þinglýstur eigandi hennar er, hverjir
eiga þar lögheimili, hver stærð hennar er og eftir atvikum hvers konar fasteign.
     3. Hvaða skuldir hvíla á fasteigninni, en í greinargerð um þær skal lýst
   nákvæmlega meðal annars tegund þeirra, tilurð, fjárhæð þeirra í upphafi og
  eftirstöðvum, greiðsluskilmálum, ákvæðum um vexti og verðtryggingu, að hvaða
    marki þær séu þegar í vanskilum, hvaða fjárhæð greiða þurfi af þeim með
       afborgun, við hverja skuldirnar eru og hvar þær eru til innheimtu.
       4. Hverjar tekjur skuldarans eru og tekjur annarra sem eiga með honum
               lögheimili, hvort sem er af vinnu eða öðrum sökum.
    5. Sundurliðaðar upplýsingar um aðrar eignir skuldarans og skuldbindingar.
      6. Hvort önnur greiðsluerfiðleikaúrræði hafi verið nýtt eða eftir þeim
                                    leitað.
    Með beiðni skulu fylgja gögn til staðfestingar upplýsingum sem í 1. mgr.
  greinir, en auk þess þrjú síðustu skattframtöl skuldarans. Þá skal jafnframt
 fylgja staðfesting fjármálafyrirtækis á því að það hafi tekið að sér að annast
   greiðslumiðlun fyrir skuldarann samkvæmt því sem í 1. mgr. 11. gr. segir.
                              ^1)L. 102/2010, 3. gr.
   4. gr. Héraðsdómari tekur afstöðu til beiðni skv. 3. gr. með úrskurði. Um
   meðferð hennar fyrir dómi og heimild til málskots gilda sömu reglur og um
            meðferð beiðni um heimild til að leita nauðasamnings ^1)
           Héraðsdómari hafnar beiðni ef svo stendur á sem hér segir:
     1. Ef beiðni er ekki gerð á fullnægjandi hátt eða nauðsynleg gögn fylgja
                                  henni ekki.
   2. Ef veruleg ástæða er til að ætla að upplýsingar í beiðni séu ekki réttar.
      3. Sé fjárhagur skuldara slíkur að annaðhvort megi honum vera kleift að
  standa í fullum skilum án greiðsluaðlögunar meðal annars með því að nýta sér
  önnur tiltæk greiðsluerfiðleikaúrræði eða ljóst verði að telja að honum yrði
 ófært að standa undir lágmarksfjárhæð fastrar mánaðargreiðslu skv. 1. mgr. 5.
                                      gr.
     4. Ætla megi að skuldari hafi hagað gerðum sínum svo sem raun varð á með
   ráðnum hug um að leita tímabundinnar greiðsluaðlögunar fasteignaveðkrafna.
   5. Hafi skuldari hagað fjármálum sínum á verulega ámælisverðan hátt eða tekið
 fjárhagslega áhættu sem ekki var í samræmi við fjárhagsstöðu hans á þeim tíma
                sem til fjárhagsskuldbindingarinnar var stofnað.
   6. Hafi til skulda verið stofnað á þeim tíma er skuldari var greinilega ófær
                 um að standa við fjárhagsskuldbindingar sínar.
      7. Hafi skuldari bakað sér skuldbindingu sem einhverju nemur miðað við
       fjárhag hans með háttsemi sem varðar refsingu eða skaðabótaskyldu.
     8. Skuldari hafi svo að máli skipti látið hjá líða að standa í skilum við
  veðkröfuhafa þótt honum hefði verið það kleift að einhverju leyti eða öllu.
 Taki héraðsdómari til greina beiðni skal hann þegar í stað skipa umsjónarmann
 með greiðsluaðlöguninni eftir sömu reglum og gilda við nauðasamningsumleitanir
  ^1) Þóknun umsjónarmanns, allt að 200.000 kr., greiðist úr ríkissjóði ásamt
       öðrum kostnaði af greiðsluaðlögun samkvæmt ákvörðun héraðsdómara.
    [Ráðherra]^1) er heimilt að ákveða með reglugerð að opinber stofnun eða
 sýslumenn komi í stað umsjónarmanns með greiðsluaðlögun og annist störf hans í
 samræmi við ákvæði laga þessara. [Ráðherra]^1) er heimilt að fela sýslumanni,
einum eða fleiri, eða opinberri stofnun umsjón með tímabundinni greiðsluaðlögun
                      fasteignaveðkrafna á íbúðarhúsnæði.
Þegar úrskurður skv. 3. mgr. er genginn frestast nauðungarsala, sem leitað kann
 að hafa verið á viðkomandi fasteign, meðan reynt er að koma greiðsluaðlögun á.
        Skuldari getur á öllum stigum fellt niður aðgerðir til að koma á
                                greiðsluaðlögun.
                              ^1)L. 102/2010, 4. gr.
  5. gr. Þegar umsjónarmaður hefur verið skipaður skal hann tafarlaust kveðja
skuldara á sinn fund og leita eftir þörfum frekari upplýsinga til undirbúnings á
greiðsluaðlögun. Á grundvelli þeirra upplýsinga og fyrirliggjandi gagna að öðru
  leyti skal umsjónarmaður reikna, að teknu tilliti til framfærslukostnaðar og
 annarra eðlilegra útgjalda skuldarans, hvað honum sé kleift að greiða þegar í
       stað af skuldum sem greiðsluaðlögunin tæki til og síðan með föstum
mánaðargreiðslum á því tímabili sem hún stæði yfir. Fastar mánaðargreiðslur mega
þó ekki nema lægri fjárhæð en þeirri sem ætla má samkvæmt mati umsjónarmanns að
      svari til hæfilegrar húsaleigu á almennum markaði fyrir eignina sem
    greiðsluaðlögun varðar [nema sérstakar og tímabundnar ástæður séu fyrir
 hendi].^1) [Við slíkar aðstæður er umsjónarmanni heimilt að ákveða tímabundið
    lægri mánaðargreiðslu til greiðslu veðkrafna en þó ekki lægri en 60% af
hæfilegri húsaleigu.]^1) Fastar mánaðargreiðslur skulu bundnar launavísitölu frá
         þeim tíma sem beiðni um greiðsluaðlögun var tekin til greina.
 Umsjónarmaður skal í samráði við skuldara gera frumvarp til greiðsluaðlögunar
                       þar sem greint er frá eftirtöldu:
      1. Hverjar skuldirnar eru sem greiðsluaðlögun er ætlað að taka til, við
hverja þær eru og við hvaða heimild þær styðjast, hver staða þeirra er í veðröð,
  hver núverandi fjárhæð þeirra er sundurliðað annars vegar í vanskil og hins
vegar ógjaldfallinn þátt þeirra, svo og hvenær og hvað skuldari verður að greiða
       í afborganir og vexti af því sem ógjaldfallið er ef ekki kemur til
                               greiðsluaðlögunar.
     2. Hvernig greiðslum skuldarans samkvæmt áðursögðu mundi ráðstafað upp í
    skuldirnar, jafnt því sem hann gæti innt af hendi þegar í stað og föstum
 mánaðarlegum greiðslum á greiðsluaðlögunartímanum, en um það fer samkvæmt því
                               sem segir í 7. gr.
                 3. Hve lengi greiðsluaðlögun sé ætlað að standa.
 Að því gerðu sem að framan segir boðar umsjónarmaður með sannanlegum hætti til
   fundar með veðhöfum sem haldinn skal innan fjögurra vikna frá skipun hans.
   Fundarboði skal fylgja greinargerð um þau atriði sem um ræðir í 1. mgr. og
   frumvarp til greiðsluaðlögunar. Ef ekki er kunnugt um hver eigi kröfu sem
   greiðsluaðlögun tekur til skal umsjónarmaður beina fundarboði til þess sem
 upplýst hefur verið að annist innheimtu á kröfunni, en sé ekki heldur um þann
   vitað verður ekki frekar af fundarboði vegna þeirrar kröfu. Skuldara skal
             tilkynnt hvar og hvenær veðhafafundur verður haldinn.
                              ^1)L. 102/2010, 5. gr.
  6. gr. Komist greiðsluaðlögun á hefur hún þau áhrif meðan á henni stendur að
skuldir sem undir hana eiga bera aðeins þá vexti og eftir atvikum verðtryggingu
     sem þær hefðu borið í skilum án tillits til gjalddaga. Beri krafa enga
samningsvexti skal höfuðstóll hennar verðtryggður miðað við vísitölu neysluverðs
  og skulu falla á hana vextir sem kveðið er á um í [1]4. gr. laga um vexti og
  verðtryggingu, nr. 38/2001. Á greiðsluaðlögunartíma fellur ekki heldur á þær
skuldir krafa um innheimtukostnað eða annan kostnað sem stafar af vanskilum. Að
því leyti sem ekki fæst greiðsla á kröfu á greiðsluaðlögunartíma bætast áfallnir
                      vextir árlega við höfuðstól hennar.
  Hafi krafa, sem upphaflega var samið um að greiða með afborgunum á tilteknum
  tíma sem enn er ekki kominn, verið gjaldfelld í heild vegna vanskila eða af
öðrum sökum veldur greiðsluaðlögun því að gjaldfelling er úr gildi að því er þær
                               afborganir varðar.
 Nú er krafa að nokkru komin í gjalddaga án þess að staðið hafi verið í skilum
  með þann hluta hennar en hún er að öðru leyti í skilum, eftir atvikum vegna
    ákvæða 2. mgr., og verður þá greiðsluaðlögun til þess að vanskilaþáttur
    kröfunnar, hvað varðar jafnt gjaldfallinn hluta höfuðstóls sem vexti og
verðtryggingu, leggst við ógjaldfallinn höfuðstól hennar, sbr. þó 1. mgr. 7. gr.
Um leið skal þá lánstími lengjast til jafnlengdar þeim tíma sem greiðsluaðlögun
    stendur og skulu greiðslukjör ákveðin á nýjan leik með tilliti til þess.
Hvíli samkvæmt samningsveði eða fjárnámi krafa á fasteigninni sem öll er komin í
 gjalddaga án þess að ákvæði 3. mgr. taki til hennar leiðir greiðsluaðlögun til
þess að krafan skal teljast gjaldkræf með afborgunum, sem að fjölda skulu svara
til þeirra mánaða sem eftir standa af greiðsluaðlögunartímanum þegar fyrst fæst
                            greiðsla upp í kröfuna.
     Meðan á greiðsluaðlögun stendur verður ekki stofnað til samningsveðs í
fasteigninni. Ef fjárnám er gert í fasteigninni á þeim tíma fer um það sem segir
   í 4. mgr. Á tímabili greiðsluaðlögunar verður ekki krafist nauðungarsölu á
fasteigninni nema til fullnustu lögveðskröfu sem gjaldfallið hefur eftir upphaf
    hennar eða kröfu á hendur öðrum en skuldaranum sem tryggð er með veði í
                                 fasteigninni.
7. gr. Geti skuldari lagt þegar í stað af mörkum fé til greiðslu af skuldum skal
því fyrst varið til að greiða kröfur sem lögveðsréttur er fyrir og gjaldfallnar
voru áður en beiðni um greiðsluaðlögun var tekin til greina. Standi eitthvað þá
  eftir af því fé skal því ráðstafað til að greiða upp vanskil á skuldum eftir
           stöðu þeirra í veðröð svo langt sem fjárhæðin hrekkur til.
 Mánaðargreiðslu, sem reiknuð er eftir 1. mgr. 5. gr., skal varið fyrst til að
 gera full skil á kröfum sem lögveðsréttur er fyrir, enda hafi þær ekki greiðst
  samkvæmt því sem í 1. mgr. segir. Eftir að full skil hafa verið gerð á þeim
 kröfum skal mánaðargreiðslu ráðstafað hverju sinni til að greiða áður ákveðnar
  afborganir af skuldum ásamt vöxtum og eftir atvikum verðtryggingu þannig að
   fyrst komi til greiðslu af þeirri skuld sem hverju sinni stendur fremst í
  veðröð, en standi þá eftir fé af þeirri mánaðargreiðslu skal því þessu næst
 varið til greiðslu af skuldinni sem næst er í veðröð og svo koll af kolli. Að
 því leyti sem ekkert fæst af mánaðargreiðslu upp í kröfu vegna stöðu hennar í
   veðröð ber hún vexti og tekur skilmálabreytingum skv. 1. og 3. mgr. 6. gr.
8. gr. Á veðhafafundi sem umsjónarmaður boðar til skv. 3. mgr. 5. gr. skal hann
kynna greinargerð sína og frumvarp til greiðsluaðlögunar. Sé skuldari staddur á
fundi er honum skylt eftir bestu vitund að veita fundarmönnum upplýsingar um þau
  atriði varðandi greiðsluaðlögunina sem þeir óska eftir. Umsjónarmanni er að
kröfu fundarmanns heimilt að fresta veðhafafundi ef skuldari er þar ekki mættur
  og leggja fyrir hann að koma til fundar ef umsjónarmaður fellst á að það sé
                       nauðsynlegt til upplýsingaöflunar.
   Umsjónarmaður skal leita eftir viðhorfum þeirra sem sækja veðhafafund til
 frumvarps til greiðsluaðlögunar. Eftir því sem þurfa þykir getur umsjónarmaður
  að tillögu skuldara eða með samþykki hans gert breytingar á frumvarpinu sem
kynntar skulu þegar á fundinum. Færð skal fundargerð þar sem meðal annars þessum
                       atriðum skal í meginatriðum lýst.
   Innan tveggja vikna frá veðhafafundi skal umsjónarmaður taka rökstudda og
  skriflega ákvörðun um hvort af greiðsluaðlögun verði. Því skal umsjónarmaður
     hafna ef fram hafa komið atriði sem leiða hefðu átt til þess að beiðni
   skuldarans yrði hafnað fyrir héraðsdómi, sbr. 2.8. tölul. 2. mgr. 4. gr.
  Umsjónarmaður getur einnig hafnað að greiðsluaðlögun komist á ef hann telur
óraunhæft að skuldari muni standa við skilmála samkvæmt frumvarpi að henni, svo
 og ef skuldari hefur ekki staðið af trúmennsku að undirbúningi hennar eða ætla
               verði að hennar sé leitað í óheiðarlegum tilgangi.
Ákvörðun umsjónarmanns skal með sannanlegum hætti send tafarlaust öllum veðhöfum
                     sem kunnugt er um, svo og skuldaranum.
 Hafi umsjónarmaður ákveðið að hafna því að af greiðsluaðlögun verði er meðferð
                        hans á máli þegar í stað lokið.
 Nú hefur umsjónarmaður ákveðið að af greiðsluaðlögun verði og getur þá veðhafi
 innan tveggja vikna frá því að sú ákvörðun var tekin tilkynnt umsjónarmanni að
hann krefjist úrlausnar héraðsdóms um hana. Sú tilkynning skal vera skrifleg og
rökstudd, en að öðru leyti fer um meðferð máls samkvæmt sömu reglum og gilda um
meðferð ágreinings um frumvarp skiptastjóra til úthlutunar við gjaldþrotaskipti.
      Þegar frestur skv. 6. mgr. er út runninn án þess að veðhafi krefjist
   dómsúrlausnar er greiðsluaðlögun sjálfkrafa komin á. Að öðrum kosti fer um
                     afdrif hennar eftir úrlausn dómstóla.
   9. gr. Þegar greiðsluaðlögun er komin á skal umsjónarmaður gera skriflega
yfirlýsingu um hana þar sem meðal annars skal greint frá hvenær hún komst á, til
 hve langs tíma hún er og hverjar skilmálabreytingar leiðir af henni. Hann skal
fá yfirlýsingunni þinglýst, en til þess þarf ekki samþykki veðhafa. Fyrir þessa
   þinglýsingu greiðist ekkert gjald. Umsjónarmaður skal senda öllum þekktum
                    veðhöfum eintak af þessari yfirlýsingu.
Umsjónarmaður lætur skuldaranum í té staðfest eintak yfirlýsingar skv. 1. mgr.,
frumvarps til greiðsluaðlögunar og ákvörðunar sinnar um að af henni verði til að
skuldari geti falið fjármálafyrirtæki að miðla greiðslum fyrir sig. Við svo búið
                     er meðferð umsjónarmanns á máli lokið.
  10. gr. Umsjónarmaður skal án tafar tilkynna héraðsdómi um lok starfa sinna.
   Þeirri tilkynningu skulu fylgja greinargerð umsjónarmanns og frumvarp til
  greiðsluaðlögunar, fundargerðir frá veðhafafundi, ákvörðun umsjónarmanns um
              málalok og eftir atvikum yfirlýsing hans skv. 9. gr.
   11. gr. Skuldara er skylt í tæka tíð áður en komið er að fyrsta gjalddaga
samkvæmt greiðsluaðlögun að koma því til leiðar að fjármálafyrirtæki miðli fyrir
                         hann greiðslum samkvæmt henni.
 Meðan á tíma greiðsluaðlögunar stendur getur veðhafi, sem af henni er bundinn,
     leitað eftir ógildingu hennar eftir sömu reglum og gilda um ógildingu
                                 nauðasamnings.
      Greiðsluaðlögun fellur sjálfkrafa úr gildi ef eigendaskipti verða að
fasteigninni sem hún varðar, þar á meðal með andláti skuldara eða því að bú hans
                         sé tekið til gjaldþrotaskipta.
    12. gr. Nú telur skuldari þegar minna en þrír mánuðir eru til loka tíma
   greiðsluaðlögunar en áður en sá tími er á enda að sýnt sé að hann verði um
  fyrirséða framtíð ófær um að standa í fullum skilum með greiðslu skulda sem
  tryggðar eru með veði í þeirri fasteign sem greiðsluaðlögun tekur til og að
   önnur tiltæk greiðsluerfiðleikaúrræði séu ófullnægjandi. Getur skuldari þá
     leitað eftir því að veðréttindi sem standa til tryggingar uppreiknuðum
 eftirstöðvum veðskulda á fasteigninni sem hún varðar og nema hærri fjárhæð en
   svarar til söluverðs fasteignarinnar á almennum markaði ^1) verði afmáð af
 fasteigninni enda sýni skuldari fram á að hann geti staðið í fullum skilum með
   þær veðskuldir sem áfram hvíla á fasteigninni. Getur skuldari þá beint til
sýslumanns í umdæminu, þar sem fasteignin er, skriflegri og rökstuddri beiðni um
að gerðar verði ráðstafanir um fasteignina samkvæmt því sem nánar segir í 3.5.
  mgr. Það er skilyrði fyrir þeim ráðstöfunum að veðskuldir séu í skilum eftir
             þeirri skipan sem greiðsluaðlögun hefur leitt af sér.
Með beiðni skuldara skv. 1. mgr. skal fylgja eintak af þeim gögnum sem getið er
    í 3. og 9. gr. ásamt verðmati tveggja löggiltra fasteignasala á fasteign
   skuldarans, eintaki af kvittunum fyrir greiðslum til veðhafa í samræmi við
greiðsluaðlögun og eftir þörfum útreikningum á uppreiknaðri stöðu veðskulda sem
                             á fasteigninni hvíla.
Þegar sýslumanni hefur borist beiðnin kannar hann hvort fullnægt sé skilyrðum 1.
  og 2. mgr. til að taka hana til meðferðar. Séu þau ekki uppfyllt hafnar hann
beiðninni þegar í stað nema annmarkar séu á málatilbúnaði skuldara sem bæta megi
 úr á skömmum fresti. Að öðrum kosti skal sýslumaður boða með sannanlegum hætti
alla veðhafa ásamt skuldara til fundar við sig. Liggi ekki fyrir upplýsingar um
hverjir eigi einstakar veðkröfur skal sýslumaður beina fundarboði til þeirra sem
  upplýst hefur verið að annist innheimtu á kröfunum, en sé ekki heldur um þá
       vitað skulu þessir veðhafar boðaðir til fundarins með auglýsingu í
            Lögbirtingablaði sem birt er með minnst viku fyrirvara.
Á veðhafafundi kynnir sýslumaður fyrirliggjandi gögn og gefur veðhöfum kost á að
 lýsa afstöðu til þess sem fram er komið af hendi skuldara. Verðmat á eign sem
  skuldari hefur aflað skv. 2. mgr. skal lagt til grundvallar nema veðhafi sem
     hefur hagsmuna að gæta af niðurstöðu þess fái því hrundið með matsgerð
 dómkvaddra manna, en fresta skal sýslumaður meðferð máls ef leita skal slíkrar
matsgerðar. Teljist samkvæmt þessu sýnt að samanlögð fjárhæð veðskulda sé hærri
 en söluverð eignarinnar í því hlutfalli sem getið er í 1. mgr. skal sýslumaður
 gefa á fundinum veðhöfum, sem fara með kröfur sem standa í veðröð utan þeirra
marka, kost á að gera þegar í stað tilboð um að leysa til sín eignina með því að
                    taka að sér rétthærri veðkröfur annarra.
 Komi fram á veðhafafundi tilboð skv. 4. mgr. skal leitað afstöðu skuldara til
  þess. Hafni hann boðinu eða sé hann ekki mættur á fund lýkur þessari meðferð
máls þegar í stað. Samþykki skuldari tilboðið skal veðhafi standa við það innan
  tveggja vikna ásamt því að leggja til nauðsynleg skjöl vegna eigendaskipta.
  Nú kemur ekki fram tilboð á veðhafafundi skv. 4. mgr., og skal þá sýslumaður
  eftir kröfu skuldara afmá af fasteigninni veðréttindi sem standa utan þeirra
marka í veðröð sem greinir í 1. mgr. Standi veðkrafa að hluta innan þeirra marka
 og að hluta utan skal eftirstöðvum hennar skipt að tiltölu því til samræmis og
ákveður þá sýslumaður nýjan höfuðstól skuldarinnar sem veðréttindi eru fyrir. Um
ráðstafanir samkvæmt þessari málsgrein gerir sýslumaður yfirlýsingu sem þinglýst
              skal á eignina en fyrir hana greiðist ekkert gjald.
   Sýslumaður skal færa gerðabók um ráðstafanir samkvæmt þessari grein. Rísi
    ágreiningur um slíkar ráðstafanir geta þeir sem eiga hlut að máli leitað
    úrlausnar um hann fyrir dómstólum eftir sömu reglum og gilda um úrlausn
                       ágreinings um gildi nauðungarsölu.
                              ^1)L. 102/2010, 6. gr.
                  13. gr. Lög þessi öðlast gildi 15. maí 2009.

References

   Visible links
   1. file://2001038.html#g4
