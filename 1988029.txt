
   --------------------------------------------------------------------------

                                                   Lög um Kennaraháskóla Íslands

                              1988 nr. 29 18. maí

   --------------------------------------------------------------------------

                                   I. kafli.
                        Hlutverk Kennaraháskóla Íslands.
                                     1. gr.
         1. Kennaraháskóli Íslands er miðstöð kennaramenntunar hér á landi að
   því er tekur til grunnskólastigs og annast rannsóknir á sviði uppeldis- og
                                                                 kennslumála.

   2.
           Kennaraháskólinn annast menntun grunnskólakennara, þar með taldar
           forskóladeildir grunnskóla.
   3.
           Kennaraháskólanum er heimilt að annast uppeldis- og
           kennslufræðilega menntun framhaldsskólakennara sem hafa hlotið
           tilskilda menntun í kennslugrein annars staðar.
   4.
           Kennaraháskólinn annast endurmenntun með skipulegri fræðslu,
           kynningu á markverðum nýjungum í skóla- og uppeldismálum og
           stuðningi við nýbreytni- og þróunarstörf.
   5.
           Kennaraháskólinn annast framhaldsmenntun og viðbótarmenntun,
           einkum á sviði uppeldis- og kennslufræði.
   6.
           Kennaraháskólinn skal stuðla að því að kennaraefni temji sér
           fræðileg viðhorf og þann heildarskilning á nemendum og umhverfi
           þeirra er geri þá hæfa til að taka ábyrga afstöðu í starfi sínu og
           koma til móts við einstaklingsþarfir nemenda.
   7.
           Kennaraháskólinn skal leggja áherslu á rannsóknir á sviði
           skólastarfs við íslenskar aðstæður og stuðla með þeim hætti að
           þróun og umbótum í skólakerfinu.
   8.
           Setja skal í reglugerð ákvæði um samstarf Kennaraháskólans við
           Háskóla Íslands og aðrar menntastofnanir á sviði kennara- og
           uppeldismenntunar.

                                   II. kafli.
                            Stjórn Kennaraháskólans.
                                     2. gr.
                    Menntamálaráðuneytið fer með yfirstjórn Kennaraháskólans.
                   Stjórn skólans er falin skólaráði, rektor, aðstoðarrektor,
   kennslustjóra og fjármálastjóra. Skólaráð hefur, svo sem lög mæla fyrir um
   og nánar segir í reglugerð, ákvörðunarvald í málefnum skólans og vinnur að
    þróun og eflingu þeirra. Rektor er yfirmaður stjórnsýslu skólans og æðsti
     fulltrúi hans gagnvart mönnum og stofnunum innan skólans og utan. Rektor
      er forseti skólaráðs. Hann vinnur sérstaklega að stefnumótun í málefnum
                              skólans og hefur yfirumsjón með starfsemi hans.
              Aðstoðarrektor, kennslustjóri og fjármálastjóri annast í umboði
                             rektors eftirlit með daglegri starfsemi skólans.
          Aðstoðarrektor hefur í umboði rektors og skólaráðs umsjón með málum
         sem snerta rannsóknir og öðru því er rektor felur honum. Hann gegnir
          störfum rektors ef hann forfallast vegna veikinda eða fær leyfi frá
                                                                     störfum.
        Kennslustjóri hefur í umboði rektors og skólaráðs umsjón með málefnum
                                                er snerta kennslu og kennara.
                Fjármálastjóri hefur í umboði rektors og skólaráðs umsjón með
           fjárreiðum og starfsmannahaldi skólans. Hann hefur umsjón með gerð
             fjárhagsáætlunar skólans og framkvæmd hennar samkvæmt fjárlögum.
        Fjármálastjóri hefur heimild til að skuldbinda skólann fjárhagslega í
                                                umboði rektors eða skólaráðs.
              Heimilt er rektor í umboði skólaráðs að fela öðrum starfsmönnum
         skólans umsjón með tilteknum verkefnum. Nánar skal kveðið á um störf
                                              stjórnenda skólans í reglugerð.

                                     3. gr.
          Rektor er kjörinn til fjögurra ára í senn. Kjörgengur er hver sá er
    uppfyllir hæfnisskilyrði 32. gr. um stöðu prófessors. Skipa skal dómnefnd
        til að meta hæfni þeirra er gefa kost á sér til rektorskjörs með sama
                       hætti og um væri að ræða umsóknir um stöðu prófessors.
                [Atkvæðisrétt við rektorskjör eiga: Allir fastráðnir kennarar
       Kennaraháskólans og allir þeir sem fastráðnir eru eða settir til fulls
     starfs við Kennaraháskólann og hafa háskólapróf, skólastjóri Æfingaskóla
           Kennaraháskóla Íslands, tveir fulltrúar fastráðinna æfingakennara,
        fulltrúi lausráðinna kennara við Kennaraháskólann, allir nemendur sem
    skrásettir eru í skólann, þannig að greidd atkvæði nemenda gildi sem einn
               þriðji hluti allra greiddra atkvæða, en greidd atkvæði annarra
       atkvæðisbærra aðila skulu gilda sem tveir þriðju hlutar allra greiddra
                                                                     atkvæða.
          Endurkjósa má rektor einu sinni án lotuskila. Rektor skal kjörinn í
   janúarmánuði og tekur hann við störfum 1. ágúst á sama ári, utan hvað hann
          ber ábyrgð á tillögum til fjárlaga fyrir næsta ár eftir að hann var
                         kjörinn, sbr. þó lokamálsgrein þessarar greinar.]^1)
             [Sá er rétt kjörinn rektor sem hlotið hefur meiri hluta greiddra
     atkvæða. Ef enginn fær svo mörg atkvæði skal kjósa að nýju um þá tvo eða
    fleiri sem flest atkvæði fengu og er þá sá rétt kjörinn sem flest atkvæði
     fær. Séu atkvæði jöfn ræður hlutkesti. Í reglugerð skal kveða nánar á um
                                                   tilhögun rektorskjörs.]^2)
        Nú fellur rektor frá eða lætur af störfum áður en kjörtímabil hans er
     liðið og skal þá kjósa nýjan rektor svo fljótt sem því verður við komið,
                          en aðstoðarrektor gegnir rektorsstörfum þangað til.

   ^1)[2]L. 122/1990, 1. gr.^2)[3]L. 46/1994, 1. gr.

                                     4. gr.
        Í skólaráði eiga sæti: rektor, sjö fulltrúar kjörnir úr hópi
   fastráðinna kennara, einn fulltrúi kjörinn úr hópi lausráðinna kennara,
   einn fulltrúi kjörinn af starfsmönnum í a.m.k. hálfu starfi, öðrum en
   kennurum, tveir fulltrúar kjörnir af stjórnendum Æfingaskóla
   Kennaraháskóla Íslands og fastráðnum æfingakennurum hans, þrír fulltrúar
   nemenda kjörnir af nemendaráði.
        Skólaráð skal kjörið til þriggja ára í senn, að hluta ár hvert
   samkvæmt nánari ákvæðum í reglugerð. Fulltrúi lausráðinna kennara og
   fulltrúar nemenda skulu kjörnir til eins árs í senn. Með sama hætti skal
   kjósa varamenn fyrir hvern fulltrúa í skólaráði.
        Í reglugerð skal kveða nánar á um kjör fulltrúa í skólaráð.
        Aðstoðarrektor, kennslustjóri og fjármálastjóri eiga sæti á fundum
   skólaráðs og hafa þar málfrelsi og tillögurétt en ekki atkvæðisrétt.
        Nú hefur kjörinn fulltrúi í ráðinu ekki tök á að sækja fund og tekur
   þá varamaður hans sætið.
        Rektor er forseti skólaráðs, en aðstoðarrektor í forföllum hans.
   Aðstoðarrektor er ritari ráðsins.

                                     5. gr.
        Skólaráð heldur fundi eftir þörfum. Óski fimm skólaráðsmenn fundar er
   rektor skylt að boða til hans.
        Skólaráð er ályktunarfært ef tveir þriðju hlutar atkvæðisbærra
   skólaráðsmanna sækja fund hið fæsta. Afl atkvæða ræður úrslitum mála. Ef
   atkvæði eru jöfn sker atkvæði forseta úr.

                                     6. gr.
        Rektor eða skólaráð skulu boða til starfsmannafunda til umræðna um
   málefni Kennaraháskólans eða stofnana hans að minnsta kosti tvisvar á ári.
   Skylt er rektor að boða til slíks fundar ef stjórn kennarafélags eða
   starfsmannafélags skólans eða ^1/[3] hluti félagsmanna annars hvors
   félagsins æskir þess. Breytingar á námsskrám og formlegum starfsreglum
   skulu ætíð hljóta umsögn starfsmannafundar áður en þær eru afgreiddar í
   skólaráði. Allir kennarar skólans og aðrir fastir starfsmenn eiga rétt á
   að sækja fundi og njóta atkvæðisréttar þar. Ályktanir starfsmannafunda eru
   ekki bindandi fyrir skólaráð.

                                     7. gr.
        Í reglugerð skal kveða á um skiptingu Kennaraháskólans í deildir.
   Heimilt er að fela tilteknum starfsmönnum skólans umsjón með deildum eða
   afmörkuðum verksviðum.

                                  III. kafli.
                                   Nemendur.
                                     8. gr.
        Inntökuskilyrði í Kennaraháskóla Íslands eru:

   1.
           Almennt kennaranám: Stúdentspróf eða önnur próf við lok
           framhaldsskólastigs svo og náms- og starfsreynsla sem að mati
           skólaráðs tryggir jafngildan undirbúning. Í reglugerð skal kveða á
           um lágmarkskunnáttu í íslensku og heimilt er að setja sambærileg
           ákvæði um aðrar námsgreinar.
   2.
           Um inntökuskilyrði til náms í uppeldis- og kennslufræðum fyrir þá
           sem hljóta annars staðar tilskilda menntun í kennslugreinum fer
           eftir ákvæðum í reglugerð sem sett skulu að fengnum tillögum
           skólaráðs.
   3.
           Um inntökuskilyrði í viðbótar- eða framhaldsnám skal kveða á um í
           reglugerð og námsskrá að fengnum tillögum skólaráðs.

        Setja má í reglugerð nánari ákvæði um inntöku nemenda í skólann eða
   einstaka námsþætti.
        Inntaka nemenda er í höndum skólaráðs.

                                     9. gr.
        Ákvæði um heilbrigðisskilyrði við skrásetningu nemenda má setja í
   reglugerð.
        Öllum skrásettum nemendum er skylt að ganga undir
   heilbrigðisrannsóknir eftir því sem skólaráð ákveður í samráði við
   heilbrigðisyfirvöld.

                                    10. gr.
        Skólaráð getur veitt nemanda áminningu eða vikið honum úr skóla um
   tiltekinn tíma eða að fullu ef hann hefur gerst sekur um brot á lögum eða
   öðrum reglum skólans. Ákvörðun um brottrekstur getur nemandi skotið til
   úrskurðar menntamálaráðherra. Ekki má nemandi ganga undir próf meðan á
   málskoti stendur.
        Ætíð skal skólaráð leita álits nemendaráðs áður en brottvikning er
   ráðin. Veita skal nemanda kost á að svara til saka.
        Hljóti nemandi dóm fyrir refsivert brot er hefur flekkun mannorðs í
   för með sér skv. [4]2. gr. laga nr. 52/1959^1) er skólaráði heimilt að
   víkja honum úr skóla. Nemandi getur skotið þeirri ákvörðun til
   menntamálaráðherra með þeim hætti er segir í 1. mgr. Heimilt er skólaráði
   að víkja nemanda úr skóla til bráðabirgða meðan réttarrannsókn í slíku
   máli stendur yfir.

   ^1)Nú [5]l. 80/1987.

                                    11. gr.
        Tilkynni nemandi að hann sé hættur námi við skólann skal má nafn hans
   af nemendatali skólans. Sama máli gegnir hafi hann ekki stundað nám við
   skólann heilt kennsluár án gildra forfalla samkvæmt þeim kröfum sem gerðar
   eru um námsástundun.
        Ákveða skal tímamörk náms í reglugerð, bæði námsins í heild og færslu
   nemenda milli ára. [Deildarráð getur leyft undanþágu frá tímamörkum ef til
   þess eru gildar ástæður.]^1)
        Heimilt er að áskilja í reglugerð að nemendur láti skrá sig til náms
   hvert kennsluár sem þeir stunda nám við skólann, enda falli þeir út af
   nemendatali ef þeir láta ekki skrá sig. Sömuleiðis er heimilt að ákveða
   skrásetningargjöld í reglugerð og hvernig þeim skuli varið.
        Skrásetningargjöld, pappírsgjöld og önnur efnisgjöld skulu háð
   samþykki skólaráðs. Ákvæði um eftirlit með námsástundun nemenda má setja í
   reglugerð.

   ^1)[6]L. 46/1994, 2. gr.

                                    12. gr.
        Í Kennaraháskóla Íslands skal starfa nemendaráð er kjósi fulltrúa
   nemenda í skólaráð. Breytingar á námsskrám skulu hljóta umsögn nemendaráðs
   áður en þær eru afgreiddar í skólaráði. Enn fremur er það rektor til
   ráðuneytis í málefnum skólans. Skal það kosið af nemendum skólans til eins
   árs í senn.

                                   IV. kafli.
                                  Kennaranám.
                                    13. gr.
        Almennt kennaranám í Kennaraháskólanum skal skipuleggja sem fjögurra
   ára nám sem lýkur með B.Ed.-prófi. Námið skal skipulagt í námseiningum og
   svari hver námseining til námsvinnu einnar viku. Hvert námsár er 30
   starfsvikur og námið í heild því 120 námseiningar. Gefa skal árlega út
   kennsluskrá. Í reglugerð skal kveða á um annaskiptingu kennsluársins.

                                    14. gr.
        ...^1)
        [Um námsgreinar í almennu kennaranámi, skiptingu þeirra á svið og
   skipan æfingakennslu skal ákveða í reglugerð að fenginni tillögu skólaráðs
   Kennaraháskóla Íslands.
        Í námsskrá, er skólaráð setur að fengnum tillögum kennslustjóra, skal
   gerð grein fyrir námsskipan og kennsluháttum, svo og námsefni í einstökum
   greinum.]^1)

   ^1)[7]L. 46/1994, 3. gr.

                                    15. gr.
        Um nám í uppeldis- og kennslufræðum til kennsluréttinda á
   framhaldsskólastigi fyrir nemendur, sem hljóta tilskilda menntun í
   kennslugrein annars staðar, skal ákvarða í reglugerð.

                                    16. gr.
        Að afloknu samfelldu námi og kennaraprófi frá Kennaraháskóla Íslands
   skulu kennarar njóta a.m.k. eins árs leiðsagnar og þjálfunar í starfi.
        Kennaraháskóli Íslands hefur umsjón með leiðsögn kennara í samráði
   við fræðsluyfirvöld, þ.e. menntamálaráðuneyti og fræðsluskrifstofur, sem
   sjái um framkvæmd þessarar leiðsagnar í samræmi við [8]12. gr. laga nr.
   63/1974, um grunnskóla.^1)

   ^1)Nú [9]l. 66/1995.

                                   V. kafli.
                                 Endurmenntun.
                                    17. gr.
        Kennaraháskóli Íslands annast menntun kennara samhliða starfi þeirra.
   Kosta skal kapps um að móta og skipuleggja fjölþætta fræðslustarfsemi og
   kynna kennurum nýjungar í skóla- og menntamálum. Einnig skal
   Kennaraháskóli Íslands í samstarfi við fræðsluyfirvöld stuðla að þróun
   skólastarfs með því að veita fræðslu og ráðgjöf sem tekur mið af
   fræðilegri þekkingu, rannsóknum á skólastarfi, óskum skóla og staðbundnum
   aðstæðum.

                                    18. gr.
        Endurmenntunarstjóri hefur í umboði rektors og skólaráðs umsjón með
   endurmenntun. Hann vinnur að stefnumótun og stýrir daglegri framkvæmd.

                                    19. gr.
        Rektor og endurmenntunarstjóra til ráðuneytis um endurmenntun er
   endurmenntunarnefnd sem skipuð skal þannig að skólaráð tilnefnir tvo
   fulltrúa, samtök kennara á grunnskóla- og framhaldsskólastigi tilnefna tvo
   fulltrúa og menntamálaráðuneytið tilnefnir tvo fulltrúa og skal annar
   þeirra vera úr hópi fræðslustjóra. Tilnefning er til fjögurra ára í senn.
        Rektor, eða fulltrúi hans, boðar til funda og stýrir þeim.

                                    20. gr.
        Heimilt er rektor, að fengnum tillögum endurmenntunarstjóra, að ráða
   umsjónarmenn með tilteknum verkefnum á sviði endurmenntunar.

                                    21. gr.
        Ákvæði um hvernig að þessari starfsemi skuli staðið, m.a. um samstarf
   við Háskóla Íslands og aðrar menntastofnanir, skal setja í reglugerð.

                                   VI. kafli.
                               Framhaldsmenntun.
                                    22. gr.
        Kennaraháskólanum er heimilt, að fengnu samþykki menntamálaráðherra,
   að stofna til framhaldsnáms er lýkur með æðri prófgráðu en B.Ed.- eða
   BA-gráðu.
        Setja skal í reglugerð ákvæði um með hvaða hætti framhaldsnám er
   skipulagt af skólans hálfu og hvernig stjórn þess skal hagað.

                                    23. gr.
        Þegar stofnað er til framhaldsnáms við Kennaraháskólann á tilteknu
   sviði skal setja um það námsskrá og kennsluskrá þar sem meðal annars er
   kveðið á um umfang námsins, inntak þess, inntökuskilyrði og prófgráðu.

                                    24. gr.
        Heimilt er Kennaraháskólanum, að fengnu samþykki menntamálaráðherra,
   að bjóða fram viðbótarnám er lýkur með sérstakri staðfestingu. Nám þetta
   má meta sem hluta framhaldsmenntunar eftir B.Ed.-gráðu að fullnægðum
   vissum skilyrðum.
        Setja skal í reglugerð ákvæði um með hvaða hætti viðbótarnám er
   skipulagt af skólans hálfu og hvernig stjórn þess skal hagað.
        Skilgreina skal í námsskrá og kennsluskrá inntökuskilyrði, inntak,
   markmið, umfang og námslok.

                                  VII. kafli.
                                  Rannsóknir.
                                    25. gr.
        Heimilt er skólaráði, að fengnu samþykki menntamálaráðherra, að
   ákvarða um heildarskipulag og stjórnun rannsókna og útgáfustarfsemi innan
   Kennaraháskóla Íslands.
        Skólaráð skal setja reglur um ráðstöfun á rannsóknasjóðum sem
   Kennaraháskólinn hefur til umráða.

                                    26. gr.
        Heimilt er að innan Kennaraháskólans starfi rannsóknastofnun.
   Kennarar skólans geta fullnægt rannsóknaskyldu sinni að nokkru eða öllu
   leyti með störfum í þágu stofnunarinnar. Heimilt er að ráða sérfræðinga
   til starfa við hana.
        Fela má rannsóknastofnuninni umsjón með útgáfustarfsemi á vegum
   Kennaraháskólans.
        Rannsóknastofnunin getur veitt kennurum og kennaraefnum ráðgjöf og
   fræðslu um framkvæmd rannsókna.
        Í reglugerð skal m.a. kveða á um starfssvið stofnunarinnar, stjórn,
   tengsl við skólaráð, samstarf við Rannsóknastofnun uppeldis- og menntamála
   og aðra aðila er rannsóknum sinna.

                                  VIII. kafli.
                                    Námsmat.
                                    27. gr.
        Í reglugerð og námsskrám Kennaraháskólans skal setja ákvæði um
   námsmat. Kveða skal á um matsform, prófgreinar, próftíma, skiptingu
   fullnaðarprófs í fleiri en einn hluta, undirbúningspróf, einkunnir og
   annað er að námsmati lýtur.

                                    28. gr.
        Ef nemandi stenst ekki próf, gengur frá því eftir að hann hefur
   byrjað próf eða kemur ekki til prófs og hefur ekki boðað gild forföll er
   honum heimilt að þreyta það einu sinni að nýju næst þegar prófið er
   haldið. [Deildarráð getur þó veitt undanþágu frá þessu ákvæði ef
   sérstaklega stendur á.]^1)
        Í reglugerð má mæla fyrir um rétt nemenda, sem staðist hafa próf, til
   að endurtaka prófið.

   ^1)[10]L. 46/1994, 4. gr.

                                    29. gr.
        Við munnleg og verkleg próf, sem teljast til lokaprófs og
   lokaritgerðar, þar á meðal B.Ed.-ritgerð, skal vera einn prófdómandi utan
   skólans. Skrifleg próf dæma hlutaðeigandi kennarar einir.
        Nemandi á rétt til þess að fá útskýringar kennara á mati skriflegrar
   úrlausnar sinnar ef hann æskir þess bréflega innan 15 daga frá birtingu
   einkunnar. Vilji nemandinn þá eigi una mati kennarans getur hann snúið sér
   til kennslustjóra. Skal þá prófdómari skipaður í hverju tilviki. Einnig
   getur kennari, telji hann til þess sérstaka ástæðu, óskað skipunar
   prófdómara í einstökum námsþáttum.
        Menntamálaráðherra skipar prófdómara að fengnum tillögum skólaráðs.
   Þá eina má skipa prófdómara sem lokið hafa viðurkenndu fullnaðarprófi frá
   háskóla eða sérkennaraskóla í þeirri grein sem prófdómari skal dæma.
   Prófdómarar skulu skipaðir til þriggja ára í senn nema skipun sé skv. 2.
   mgr. hér á undan.

                                    30. gr.
        [Deildarráð metur, að höfðu samráði við kennslustjóra og
   hlutaðeigandi greinakennara, hvort viðurkenna skuli nám sem nemandi hefur
   lokið í öðrum háskóla eða sérkennaraskóla og að hvaða leyti.]^1)

   ^1)[11]L. 46/1994, 5. gr.

                                   IX. kafli.
                                   Starfslið.
                                    31. gr.
        Kennarar við Kennaraháskóla Íslands eru prófessorar, dósentar,
   lektorar, aðjúnktar og stundakennarar, auk kennara Æfingaskólans, sbr. X.
   kafla laganna.
        Um stofnun nýrra kennaraembætta fer eftir ákvörðun
   menntamálaráðherra, að fengnum tillögum skólaráðs, þegar fé er veitt til á
   fjárlögum.
        Prófessorar, dósentar og lektorar skulu vera þeir einir sem hafa
   kennslu og rannsóknir við Kennaraháskólann að aðalstarfi.
        Heimilt er að tillögu skólaráðs að skipa dósent eða lektor
   tímabundinni skipun til allt að fimm ára í senn. Um tilhögun slíkrar
   skipunar skal setja ákvæði í reglugerð.
        Aðjúnktar eru ráðnir til eins árs hið skemmsta og taka þeir mánaðar-
   eða árslaun. Stundakennarar eru ráðnir til eins árs eða skemmri tíma.
        Í hvert skipti er nýr kennari ræðst að skólanum skal afmarka stöðu
   hans með starfsheiti.
        Í reglugerð skal setja meginreglur um starfsskyldur fastráðinna
   kennara, m.a. um tengsl þeirra við grunnskóla. Ef þörf þykir leysir
   skólaráð úr því hvernig starfsskylda einstakra kennara skuli skiptast.

                                    32. gr.
        Forseti Íslands skipar prófessora, en menntamálaráðherra dósenta og
   lektora. Eftir því sem fé er veitt til á fjárlögum ræður skólaráð aðjúnkta
   og stundakennara.
        Umsækjendur um prófessorsembætti, dósents- og lektorsstöður skulu
   láta fylgja umsókn sinni rækilega skýrslu um háskólamenntun sína,
   vísindastörf og önnur störf, ritsmíðar og rannsóknir. Þann einan má skipa
   í þessar stöður sem auk fullgilds háskólaprófs hefur lokið prófi í
   uppeldis- og kennslufræðum eða er að öðru leyti talinn hafa nægilegan
   kennslufræðilegan undirbúning, enda hafi dómnefnd fjallað um umsóknir og
   metið umsækjanda hæfan til starfsins. Taka skal tillit til reynslu
   umsækjenda af kennslu og skólastarfi.
        [Dómnefnd skal láta uppi rökstutt álit um það hvort af vísindagildi
   rita umsækjenda og rannsókna, svo og námsferli þeirra og störfum, megi
   ráða að þeir séu hæfir til að gegna embættinu eða starfinu. Skólaráð
   fjallar um umsækjendur sem dómnefnd telur hæfa og eiga fulltrúar stúdenta
   þá ekki atkvæðisrétt. Engum má veita prófessorsembætti, dósentsstarf eða
   lektorsstarf við Kennaraháskóla Íslands nema meiri hluti dómnefndar telji
   hann hæfan og meiri hluti viðstaddra á skólaráðsfundi greiði honum atkvæði
   í embættið eða starfið. Ef fleiri umsækjendur en tveir eru í kjöri við
   atkvæðagreiðsluna og enginn þeirra hlýtur meiri hluta við fyrstu
   atkvæðagreiðslu skal kosið á ný milli þeirra tveggja sem flest atkvæði
   hlutu. Nú fellst menntamálaráðherra ekki á tillögu skólaráðs og skal þá
   auglýsa embættið eða starfið að nýju.]^1)
        Enn fremur skal leita álits skólaráðs Kennaraháskóla Íslands um
   umsækjendur hvort heldur um er að tefla stöðu prófessors, dósents eða
   lektors.
        Heimilt er að kveða svo á í reglugerð að framangreind ákvæði skuli
   gilda við ráðningu sérfræðinga á sviði rannsókna, sbr. ákvæði 26. gr.
        Heimilt er að flytja lektor úr lektorsstöðu í dósentsstöðu og dósent
   úr dósentsstöðu í prófessorsstöðu samkvæmt nánari ákvæðum í reglugerð.

   ^1)[12]L. 46/1994, 6. gr.

                                    33. gr.
        Rektor ræður kennslustjóra, fjármálastjóra og endurmenntunarstjóra
   til fjögurra ára í senn að fengnum tillögum skólaráðs. Menntamálaráðherra
   skipar aðalbókavörð að fengnum tillögum skólaráðs.
        Rektor ræður aðstoðarrektor úr hópi fastra kennara.
        Rektor ræður, að fengnum tillögum skólaráðs, fulltrúa rektors,
   bókaverði, aðstoðarmenn endurmenntunarstjóra, námsráðgjafa, deildarstjóra,
   húsverði, forstöðumann gagnasmiðju, tækjavörð og annað starfslið við
   stjórnsýslu eftir því sem fé er veitt á fjárlögum og að fengnu samþykki
   menntamálaráðherra. Kveða skal nánar á í reglugerð um starfssvið,
   ráðningartíma, réttindi og skyldur ofangreindra starfsmanna. Heimilt er að
   fjölga starfsheitum að fengnum tillögum skólaráðs og eftir því sem fé er
   veitt á fjárlögum.

                                    34. gr.
        Skólaráð veitir kennurum Kennaraháskólans reglubundin orlof samkvæmt
   kjarasamningum.
        Enn fremur getur menntamálaráðuneytið veitt fastráðnum starfsmanni
   Kennaraháskólans orlof um allt að eins árs skeið með föstum
   embættislaunum, enda liggi fyrir fullnægjandi greinargerð um hvernig
   starfsmaðurinn hyggst verja orlofinu til að auka þekkingu sína eða sinna
   sérstökum verkefnum. Leita skal umsagnar rektors um orlofsumsókn.
        Eftir því sem fjárlög heimila getur ráðuneytið veitt starfsmanni, sem
   orlof hlýtur, styrk til að standa straum af nauðsynlegum ferðalögum og
   námsdvöl í sambandi við orlofið.
        Ákvæði þessarar greinar taka einnig til fastráðinna starfsmanna
   Æfingaskólans, sbr. X. kafla laganna.
        Nánari reglur um orlof og styrkveitingar í því sambandi má setja í
   reglugerð.

                                   X. kafli.
                                Æfingaskóli.^1)

   ^1)Ákvæði kaflans falla úr gildi 1. ágúst 1996, sbr. [13]l. 66/1995, 57.
   gr.

                                    35. gr.
        Við Kennaraháskóla Íslands skal starfa æfinga- og tilraunaskóli sem
   jafnframt er heildstæður grunnskóli fyrir tiltekið hverfi
   Reykjavíkurborgar. Heimilt er með samþykki menntamálaráðuneytis að
   starfrækja forskóladeildir við skólann. Skólinn nefnist Æfingaskóli
   Kennaraháskóla Íslands.

                                    36. gr.
        Hlutverk Æfingaskóla Kennaraháskóla Íslands er þríþætt. Hann er
   miðstöð æfingakennslu og annarra starfa kennaraefna á vettvangi og
   þróunarstofnun á grunnskólastigi jafnframt því að vera hverfisskóli
   Reykjavíkurborgar.

                                    37. gr.
        Menntamálaráðuneytið fer með yfirstjórn skólans. Menntamálaráðherra
   ræður skólastjóra, kennara og aðra starfsmenn að fengnum tillögum
   skólastjórnar Æfingaskólans og skólaráðs Kennaraháskólans.
        Stjórn skólans er falin skólastjórn og skólastjóra. Skólastjóri
   vinnur að stefnumótun í málefnum skólans og hefur almennt eftirlit með
   starfsemi hans í umboði rektors Kennaraháskólans.
        Í skólastjórn eiga sæti: skólastjóri, rektor eða fulltrúi hans,
   fræðslustjórinn í Reykjavík eða fulltrúi hans, þriggja manna kennararáð
   kosið til tveggja ára í senn, einn fulltrúi kosinn af skólaráði
   Kennaraháskólans og einn fulltrúi foreldra kosinn til tveggja ára.
   Yfirkennarar skólans og æfingastjóri eiga rétt til setu á fundum
   skólastjórnar og hafa þar málfrelsi og tillögurétt. Skólastjóri boðar til
   funda og stjórnar þeim. Skólastjóri efnir til almennra starfsmannafunda
   eigi sjaldnar en tvisvar á ári til að kynna og ræða stefnumótun skólans og
   starfsemi. Um kennarafundi fer eftir ákvæðum laga um grunnskóla.
        Skólastjóri skal ráðinn til fimm ára í senn að undangenginni
   auglýsingu og að fengnum tillögum skólastjórnar Æfingaskólans og skólaráðs
   Kennaraháskólans. Heimilt er að framlengja ráðningu skólastjóra annað
   tímabil án lotuskila.
        Við skólann skulu starfa tveir yfirkennarar og eru þeir skólastjóra
   til aðstoðar við daglega stjórnun. Yfirkennarar skulu ráðnir til fimm ára
   úr hópi fastra æfingakennara skólans. Skólastjóri gerir tillögur til
   skólastjórnar um ráðningu yfirkennara.

                                    38. gr.
        Stofnkostnaður Æfingaskólans skiptist þannig með aðilum að
   ríkissjóður greiðir ^3/[5] hluta hans en borgarsjóður Reykjavíkur ^2/[5]
   hluta.
        Rekstrarkostnað skólans greiða aðilar samkvæmt eftirfarandi reglum:

   1.
           Ríkissjóður greiðir laun fastra starfsmanna, stundakennslu,
           forfallakennslu, heimavinnu kennara, handbækur kennara og kostnað
           vegna tilrauna og þróunarstarfs.
   2.
           Allur annar rekstrarkostnaður en talinn er hér að framan skiptist
           þannig með aðilum að borgarsjóður Reykjavíkur greiðir fyrir hvern
           nemanda í skólanum þá fjárhæð sem hann greiðir í annan
           rekstrarkostnað á sama tíma að meðaltali fyrir hvern nemanda í
           grunnskólum Reykjavíkur.

                                    39. gr.
        Við Æfingaskólann starfa fastráðnir æfingakennarar, svo margir að
   þeir fullnægi sem næst kennaraþörf skólans. Um menntun og starfsreynslu
   æfingakennara skal nánar ákveðið í reglugerð.
        Heimilt er að fastráðnir æfingakennarar starfi við aðra skóla en
   Æfingaskólann. Kennaraskipti milli Æfingaskólans og annarra skóla eru
   einnig heimil með samþykki menntamálaráðuneytisins og hlutaðeigandi
   fræðslustjóra.
        Störf fastráðinna æfingakennara skiptast milli kennslu, verkefna á
   sviði æfingakennslu og nýbreytni- og þróunarstarfa samkvæmt nánari
   ákvörðun í reglugerð og erindisbréfi.^1)

   ^1)Erbr. 23/1978 (fyrir æfingakennara við Æfinga- og tilraunaskóla
   Kennaraháskóla Íslands).

                                    40. gr.
        Skólastjórn ræður æfingastjóra til þriggja ára úr hópi fastráðinna
   æfingakennara að fengnum tillögum skólastjóra. Hann má endurráða einu
   sinni án lotuskila. Æfingastjóri annast skipulagningu æfingakennslu og
   annarra starfa kennaranema á vettvangi í samráði við kennslustjóra
   Kennaraháskólans og undir yfirstjórn skólastjóra Æfingaskólans. Heimilt
   er, ef henta þykir, að fela fleiri en einum æfingakennara störf
   æfingastjóra.

                                    41. gr.
        Menntamálaráðuneytið felur skólum, að fengnum tillögum skólaráðs
   Kennaraháskólans, að taka við nemendum Kennaraháskólans til æfingakennslu
   og annarra starfa á vettvangi. Skólastjórar þeirra skóla og skólastjóri
   Æfingaskólans skulu hafa samráð um þetta verkefni.
        Um þóknun fer eftir ákvæðum kjarasamninga.

                                    42. gr.
        Heimilt er menntamálaráðuneytinu, að fengnum tillögum skólaráðs
   Kennaraháskólans, í samráði við hlutaðeigandi fræðslustjóra að fela
   tilteknum skólum að vera miðstöð æfingakennslu og þróunarstarfa á vegum
   Kennaraháskólans í fræðsluumdæmum.
        Í reglugerð skal kveða á um samstarf þessara skóla við
   Kennaraháskólann og æfingaskóla hans.

                                   XI. kafli.
                            Gildistaka og reglugerð.
                                    43. gr.
        Menntamálaráðuneytið getur sett nánari ákvæði í reglugerð um
   framkvæmd þessara laga.^1)

   ^1)Rg. 496/1990, sbr. 149/1990.

                                    44. gr.
        Lög þessi öðlast þegar gildi.
        ...

                            Ákvæði til bráðabirgða.
        [Ákvæði 13. gr. koma til framkvæmda innan 10 ára frá gildistöku
   [14]laga nr. 29/1988 samkvæmt nánari ákvörðun menntamálaráðherra, nema
   annað hafi verið ákveðið með lögum.]^1)

   ^1)[15]L. 46/1994, 7. gr.

References

   Visible links
   1. http://www.althingi.is/dba-bin/lawformpr.pl?lnr=1988029
   2. file:///altext/stjt/1990.122.html
   3. file:///altext/stjt/1994.046.html
   4. file:///altext/stjtnr.html#1959052?g2
   5. file://1987080.html
   6. file:///altext/stjt/1994.046.html
   7. file:///altext/stjt/1994.046.html
   8. file:///altext/stjtnr.html#1974063?g12
   9. file://1995066.html
  10. file:///altext/stjt/1994.046.html
  11. file:///altext/stjt/1994.046.html
  12. file:///altext/stjt/1994.046.html
  13. file://1995066.html#g57
  14. file://1988029.html
  15. file:///altext/stjt/1994.046.html
