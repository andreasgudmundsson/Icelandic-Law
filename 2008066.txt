
   --------------------------------------------------------------------------

                              Lög um Landeyjahöfn

                              2008 nr. 66 7. júní

   --------------------------------------------------------------------------

                 Ferill málsins á Alþingi.   Frumvarp til laga.

                           Tóku gildi 12. júní 2008.
                                1. gr. Markmið.
 Markmið laga þessara er að styrkja samgöngur milli lands og Vestmannaeyja með
    því að setja reglur um uppbyggingu og rekstur ferjuhafnar í Bakkafjöru í
      Landeyjum, Rangárþingi eystra, sem hefur hlotið heitið Landeyjahöfn.
                        2. gr. Fjármögnun og yfirstjórn.
Samgönguráðherra fer með yfirstjórn málefna Landeyjahafnar nema annað sé ákveðið
 í öðrum lögum og annast Siglingastofnun Íslands þátt ríkisins samkvæmt lögunum
                           nema lög kveði á um annað.
  Landeyjahöfn skal byggð og rekin fyrir framlög úr ríkissjóði eins og þau eru
              ákveðin í samgönguáætlun og fjárlögum hverju sinni.
                   3. gr. Eignarhald og rekstur hafnarinnar.
               Landeyjahöfn er að fullu í eigu íslenska ríkisins.
Siglingastofnun Íslands hefur umsjón með byggingu og rekstri Landeyjahafnar, ber
ábyrgð á rekstri hennar og fer með verkefni hafnarstjórnar samkvæmt hafnalögum.
Notendum hafnarinnar er heimilt að skjóta ákvörðunum Siglingastofnunar, öðrum en
gjaldskrárákvörðunum, til samgönguráðherra. Um málsmeðferð fer samkvæmt ákvæðum
                                stjórnsýslulaga.
  Með rekstri hafnarinnar er átt við forræði yfir höfn og hafnarsvæði, þ.m.t.
                  uppbygging hafnarinnar, viðhald og rekstur.
      Eignum og tekjum Landeyjahafnar má aðeins verja í viðhald og rekstur
                                  hafnarinnar.
     Siglingastofnun Íslands er heimilt að gera þjónustusamning um rekstur
   hafnarinnar og hefur eftirlit með framkvæmd hans. Um hann gilda reglur um
                           þjónustusamninga ríkisins.
                           4. gr. Eignarnámsheimild.
  Samgönguráðherra er heimilt að ákveða, að fengnum tillögum Siglingastofnunar
Íslands, að ríkið taki eignarnámi nauðsynlegt land fyrir Landeyjahöfn, enda komi
                              fullar bætur fyrir.
    Landeiganda ber að leyfa efnistöku í landi sínu á því efni sem þarf til
  hafnargerðarinnar, hvort heldur er grjót, möl eða önnur jarðefni, enda komi
    fullar bætur fyrir. Þá er samgönguráðherra heimilt að ákveða, að fengnum
tillögum Siglingastofnunar Íslands, að ríkið taki eignarnámi land er þarf fyrir
 varnargarða meðfram Markarfljóti og Álunum og sjóvarnargarða, svo og land til
                 þess að gera brautir og vegi er því tengjast.
  Samgönguráðherra afhendir Siglingastofnun Íslands þau verðmæti sem tekin eru
                         eignarnámi skv. 1. og 2. mgr.
 Það er ekki skilyrði þess að eignarnám skv. 1. eða 2. mgr. geti farið fram að
  áður hafi verið leitað samninga um land við landeigendur, hvort sem er vegna
                              lands eða efnistöku.
   Um framkvæmd eignarnáms og ákvörðun eignarnámsbóta fer eftir [1]lögum nr.
                       11/1973, um framkvæmd eignarnáms.
                              5. gr. Landgræðsla.
Landeiganda er skylt að heimila uppgræðslu sands á Bakkafjöru sem nauðsynleg er
 að mati Siglingastofnunar Íslands og Landgræðslu ríkisins til að hefta sandfok
   við Landeyjahöfn og aðkomuvegi að höfninni án þess að til komi bætur. Mörk
 landgræðslusvæðis eru frá stórstraumsfjöruborði í suðri, Bakkaflugvelli og upp
 að Álunum í norðri, Markarfljóti í austri og vatnsleiðslu Vestmannaeyjabæjar í
                                    vestri.
 Landeigandi hefur ekki heimild til að nýta land sem ræktað er samkvæmt ákvæði
    þessu til beitar eða á nokkurn annan hátt nema með samþykki Landgræðslu
                                   ríkisins.
                           6. gr. Reglugerðarheimild.
 Heimilt er að setja reglugerð^1) um Landeyjahöfn þar sem m.a. mörk hafnarinnar
 bæði á sjó og landi eru nánar tilgreind, fram koma starfsheimildir hafnarinnar
  og heimild til umferðar á hafnarsvæðinu auk annarra atriða er varða öryggi,
                   mengunarvarnir og slysavarnir í höfninni.
                                 ^1)Rg. 590/2010.
                            7. gr. Gjaldtökuheimild.
Ráðherra er heimilt að setja gjaldskrá til innheimtu gjalda vegna kostnaðar við
 þjónustu og framkvæmd einstakra verka sem tengjast rekstri Landeyjahafnar. Um
 gjaldtökuheimild skal taka mið af [2]17. gr. hafnalaga, nr. 61/2003, eftir því
                                   sem við á.
   Kostnaður við rekstur hafnarinnar greiðist að öðru leyti af framlögum sem
   ákvörðuð eru í samgönguáætlun í samræmi við ákvæði fjárlaga hverju sinni.
                               8. gr. Gildissvið.
 Þar sem lögum þessum sleppir gilda ákvæði [3]hafnalaga, nr. 61/2003, eftir því
                                   sem við á.
                               9. gr. Gildistaka.
                         Lög þessi öðlast þegar gildi.

References

   Visible links
   1. file://1973011.html
   2. file://2003061.html#g17
   3. file://2003061.html
