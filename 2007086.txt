
   --------------------------------------------------------------------------

                     Lög um skattlagningu kaupskipaútgerðar

                              2007 nr. 86 30. mars

   --------------------------------------------------------------------------

                 Ferill málsins á Alþingi.   Frumvarp til laga.

Tóku gildi 1. janúar 2008. Breytt með l. 61/2008 (tóku gildi 11. júní 2008 nema
1. gr., 3. gr. og a-liður 6. gr. sem tóku gildi 1. jan. 2009 og b- og c-liður 6.
gr. sem tóku gildi 1. jan. 2008; koma til framkvæmda skv. fyrirmælum í 11. gr.),
l. 128/2009 (tóku gildi 30. des. 2009 nema 2.6. gr., 2. efnismálsl. b-liðar og
  c-liður 7. gr., 10.12. gr., 1.4. tölul. a-liðar og b- og c-liður 13. gr.,
 14.17. gr., 21.23. gr., 25.31. gr., b-liður 32. gr. og 33.40. gr. sem tóku
gildi 1. jan. 2010 og 1. efnismálsl. b-liðar og d-liður 7. gr. sem taka gildi 1.
 jan. 2011; koma til framkvæmda skv. fyrirmælum í 41. gr.) og l. 136/2009 (tóku
                              gildi 1. jan. 2010).

1. gr. Hlutafélög og einkahlutafélög, sem skattskyld eru skv. 1. tölul. 1. mgr.
 [1]2. gr. laga nr. 90/2003, um tekjuskatt, og gera út kaupskip sem skráð eru á
 íslenska alþjóðlega skipaskrá (IIS), geta ákveðið að greiða af kaupskipaútgerð
   sinni skatt samkvæmt lögum þessum í stað tekjuskatts samkvæmt [2]lögum nr.
                                    90/2003.
 Með kaupskipi samkvæmt lögum þessum er átt við hvert það skip sem flytur farm
  eða farþega gegn endurgjaldi í siglingum milli landa og farmflutningum innan
                     lands og er 100 brúttótonn eða stærra.
  2. gr. Tilkynna skal [ríkisskattstjóra]^1) skriflega um ákvörðun skv. 1. gr.
    fyrir upphaf fyrsta tekjuárs sem skattlagningunni er ætlað að taka til.
Skattlagningin skal standa í þrjú ár hið skemmsta. Kjósi útgerðarfélag að þremur
   árum liðnum að hverfa aftur til almennrar skattlagningar samkvæmt lögum um
   tekjuskatt skal tilkynna [ríkisskattstjóra]^1) það skriflega fyrir upphaf
tekjuárs. Útgerðarfélag getur ekki valið skattlagningu samkvæmt lögum þessum að
                      nýju fyrr en að þremur árum liðnum.
   Sameinist tvö eða fleiri félög sem valið hafa skattlagningu samkvæmt lögum
þessum skal þriggja ára lágmarkstími miðast við það félaganna sem skemmst hefur
   sætt slíkri skattlagningu. Hafi eitthvert hinna sameinuðu félaga ekki sætt
skattlagningu samkvæmt lögum þessum skal hið sameinaða félag skattlagt samkvæmt
  þeim í þrjú ár hið skemmsta frá og með sameiningu. Þriggja ára lágmarkstími
                      tekur einnig til skiptingar félaga.
  Útgerðarfélagi sem velur skattlagningu samkvæmt lögum þessum heimilast ekki
                  samsköttun skv. 55. gr. laga um tekjuskatt.
                             ^1)L. 136/2009, 109. gr.
 3. gr. Kaupskipaútgerð samkvæmt lögum þessum telst flutningur í atvinnuskyni á
                  farmi eða farþegum á milli áfangastaða með:
                       a. kaupskipum sem útgerðarfélagið á,
           b. kaupskipum sem leigð eru án áhafnar (bareboat-charter) og
               c. kaupskipum sem leigð eru með áhöfn (time-charter).
Til kaupskipaútgerðar telst jafnframt útleiga kaupskips sem leigutaki notar til
    flutninga á farmi eða farþegum. Til kaupskipaútgerðar telst ekki útleiga
    kaupskips án áhafnar (bareboat-charter) til lengri tíma en þriggja ára.
   Eftirtalið teljast rekstrarþættir í kaupskipaútgerð samkvæmt lögum þessum:
                         1. notkun gáma við farmflutninga,
                 2. rekstur út-, uppskipunar- og viðhaldsaðstöðu,
                      3. rekstur á miðasölu og farþegasölum,
                    4. rekstur skrifstofu og stjórnunaraðstöðu,
                  5. sala á vörum til neyslu um borð í kaupskipi.
     Skattlagning samkvæmt lögum þessum tekur til útgerðar allra kaupskipa
   útgerðarfélags sem uppfylla skilyrði til skráningar á íslenska alþjóðlega
                                   skipaskrá.
  Geri útgerðarfélag út kaupskip í sameign með öðrum tekur skattlagningin til
             hlutdeildar útgerðarfélagsins í útgerð þess kaupskips.
4. gr. Önnur starfsemi en útgerð skipa sem uppfylla skilyrði 1. og 3. gr. fellur
  ekki undir sérstaka skattlagningu samkvæmt lögum þessum. Hafi útgerðarfélag
   jafnframt kaupskipaútgerð aðra starfsemi með höndum skulu tekjur af þeirri
starfsemi skattleggjast samkvæmt lögum um tekjuskatt. Hafi kaupskipi verið lagt
 varanlega telst notkun þess ekki til kaupskipaútgerðar. Til kaupskipaútgerðar
                     telst ekki notkun kaupskipa við t.d.:
    1. undirbúningsrannsóknir, leit og úrvinnslu á kolvetnissamböndum eða öðrum
                               náttúruauðlindum,
                          2. fiskveiðar og vinnslu afla,
     3. byggingu og viðgerð hafna eða annarra mannvirkja, lagningu leiðslna á
                      hafsbotni, jarðefnanám og -vinnslu,
                                     4. köfun,
                               5. lóðsun og björgun,
            6. fræðslu- og uppeldisstarf eða aðra félagslega starfsemi,
                                7. safnastarfsemi,
           8. íþrótta-, skemmti- og tómstundastarf, þ.m.t. hvalaskoðun,
   9. farþegasiglingar milli hafna innan lands sem ekki eru áfangar á leið milli
                                     landa.
 5. gr. Selji útgerð saman farmflutning með eigin kaupskipi og flutningsfari í
  eigu annars farmflytjanda skal heildarþjónustan skattleggjast hjá útgerðinni
   eftir lögum þessum. Annist útgerð sjálf flutning með öðru flutningsfari en
 kaupskipi skattleggst sá þáttur flutningsins ekki samkvæmt lögum þessum heldur
samkvæmt lögum um tekjuskatt. Skipting söluverðs milli rekstrarþátta skal miðast
                             við almennt gangverð.
6. gr. Stofn til skatts af kaupskipaútgerð ákvarðast á grundvelli stærðar þeirra
 skipa sem gerð eru út óháð afkomu. Skattstofn ákvarðast samkvæmt eftirfarandi
  grunnfjárhæðum fyrir hver 100 nettótonn (NT) hvers skips á hverjum byrjuðum
              sólarhring, hvort sem skipið er í rekstri eða ekki:
                  1. Til og með 25.000 NT: 30 kr. á hver 100 NT.
                      2. Frá 25.001 NT: 10 kr. á hver 100 NT.
           Frá skattstofni skv. 1. mgr. heimilast enginn frádráttur.
                   Skattur skal nema [18%]^1) af skattstofni.
   ^1)L. 128/2009, 37. gr. Breytingin kemur til framkvæmda við álagningu 2011 og
         á staðgreiðsluárinu 2010 eftir því sem við á skv. 41. gr. s.l.
 7. gr. Útgerðarfélög sem greiða skatt samkvæmt lögum þessum skulu halda tekjum
   og gjöldum af kaupskipaútgerð aðgreindum frá tekjum og gjöldum af annarri
                     starfsemi í bókhaldi og ársreikningum.
 8. gr. Vextir, afföll og gengishagnaður, sbr. 8. gr. tekjuskattslaga, skiptast
milli kaupskipaútgerðar og annarrar starfsemi í réttu hlutfalli við bókfært verð
 eigna til nota í kaupskipaútgerð annars vegar og til annarra nota hins vegar.
  9. gr. Útgerðarkostnaður kaupskipa, svo og annar kostnaður sem eingöngu eða
  fyrst og fremst varðar tekjuöflun í kaupskipaútgerð, verður ekki færður til
 frádráttar þeim tekjum útgerðarinnar sem skattleggjast skulu samkvæmt ákvæðum
                                tekjuskattslaga.
    Varði kostnaður, annar en fjármagnskostnaður, í senn bæði öflun tekna í
   kaupskipaútgerð og öflun annarra tekna, að frátöldum fjármagnstekjum, skal
 skipta kostnaðinum í réttu hlutfalli við tekjurnar. Frádráttarbærni þess hluta
kostnaðarins sem þannig telst varða öflun annarra tekna ræðst af ákvæðum laga um
                                  tekjuskatt.
  Varði vaxtagjöld, afföll og gengistöp skv. 49. gr. laga um tekjuskatt í senn
     öflun tekna í kaupskipaútgerð og öflun annarra tekna skal skipta þeim
     fjármagnskostnaði í réttu hlutfalli við bókfært verð eigna til nota í
  kaupskipaútgerð annars vegar og til annarra nota hins vegar. Frádráttarbærni
      þess hluta kostnaðarins sem þannig telst varða aðra tekjuöflun en í
              kaupskipaútgerð ræðst af ákvæðum laga um tekjuskatt.
 10. gr. Nemi tekjur sem tilheyra kaupskipaútgerð skv. 8. gr. hærri fjárhæð en
     kostnaður sem heyrir kaupskipaútgerðinni til skv. 3. mgr. 9. gr. skal
          mismunurinn skattlagður samkvæmt ákvæðum laga um tekjuskatt.
11. gr. Tap af kaupskipaútgerð verður ekki fært til frádráttar tekjum af annarri
 starfsemi útgerðarfélags, hvorki á því ári þegar tap myndast né á síðari árum.
  Hafi fyrir upphaf skattlagningar samkvæmt lögum þessum myndast rekstrartap í
 margþættri starfsemi, þ.e. kaupskipaútgerð og annarri starfsemi, skal því tapi
 skipt milli rekstrarþátta í réttu hlutfalli við bókfært verð eigna til nota í
          kaupskipaútgerð annars vegar og til annarra nota hins vegar.
 12. gr. Reikna skal árlega fyrningu eftir ákvæðum tekjuskattslaga og færa til
 lækkunar stofnverði rekstrarfjármunanna, þó ekki á því ári þegar eign er seld
 eða nýtingu hennar lýkur. Fyrning skal árlega nema meðalfyrningu í viðkomandi
                  eignaflokki skv. 37. gr. laga um tekjuskatt.
  13. gr. Hagnaður af sölu varanlegra rekstrarfjármuna í kaupskipaútgerð skal
   ákvarðaður og skattlagður með sama hætti og af fyrnanlegum eignum samkvæmt
ákvæðum laga um tekjuskatt að teknu tilliti til lækkunar stofnverðs skv. 12. gr.
    Heimilt er að fresta tekjufærslu söluhagnaðar og færa hann til lækkunar
stofnverði varanlegra rekstrarfjármuna í kaupskipaútgerð sem keyptir eru á næstu
  tveimur rekstrarárum. Komi ekki til slíkra kaupa innan tilskilins tíma telst
 söluhagnaðurinn með skattskyldum tekjum á öðru ári frá því er hann myndaðist.
Ákvæði þessarar greinar taka til hagnaðar af sölu varanlegra rekstrarfjármuna í
  kaupskipaútgerð sem frestað hefur verið á síðustu tveimur rekstrarárum fyrir
                 upptöku skattlagningar samkvæmt lögum þessum.
14. gr. Við skiptingu tekna og kostnaðar skal miða verð og viðskiptakjör við það
 sem almennt gerist í viðskiptum óháðra aðila. Fari útgerð ekki eftir því getur
 [ríkisskattstjóri]^1) leiðrétt tekjur og kostnað í samræmi við ákvæði 57. gr.
                              laga um tekjuskatt.
                             ^1)L. 136/2009, 109. gr.
 15. gr. Um álagningu og innheimtu skatts samkvæmt lögum þessum skal fara eftir
                ákvæðum laga um tekjuskatt, sbr. IX.XIV. kafla.
16. gr. Hlutafélög og einkahlutafélög, sem skattskyld eru skv. 1. tölul. 1. mgr.
[3]2. gr. laga nr. 90/2003, um tekjuskatt, og gera út kaupskip, sbr. 3. gr., sem
 skráð eru á íslenska alþjóðlega skipaskrá (IIS), skulu fá styrk sem svarar til
  90% af réttilega ákvarðaðri fjárhæð tekjuskatts og útsvars í staðgreiðslu af
launum áhafna á viðkomandi kaupskipum, að teknu tilliti til persónuafsláttar og
  sjómannaafsláttar. Staðgreiðslunni skal að öðru leyti ráðstafað þannig að 5%
 hennar skulu renna í ríkissjóð og 5% skulu renna til sveitarfélags viðkomandi
  manns í áhöfn. Ráðstöfun þessi skal koma í stað ráðstöfunar staðgreiðslu og
skiptingar samkvæmt lögum um staðgreiðslu opinberra gjalda, lögum um tekjuskatt
                     og lögum um tekjustofna sveitarfélaga.
 Fjármálaráðherra skal í reglugerð kveða á um framkvæmd greiðslna skv. 1. mgr.,
    þar með talið um form styrkumsóknar, greiðslutíma og skuldajöfnun á móti
                         vangreiddum opinberum gjöldum.
                 17. gr. Lög þessi öðlast gildi 1. janúar 2008.
 Ákvæði til bráðabirgða. Hafi útgerðarfélag nýtt sér heimild í 1. gr. laga nr.
  48/2006 skulu tekjur, sem þannig var frestað skattlagningu á, skattleggjast
 eftir ákvæðum tekjuskattslaga þrátt fyrir að útgerðarfélagið hafi síðar valið
                      skattlagningu samkvæmt lögum þessum.

References

   Visible links
   1. file://2003090.html#g2
   2. file://2003090.html
   3. file://2003090.html#g2
