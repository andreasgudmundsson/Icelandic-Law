
   --------------------------------------------------------------------------

          Lög um ráðstafanir gegn umhverfismengun af völdum einnota umbúða fyrir
                                                                   drykkjarvörur

                             1989, nr. 52, 29. maí

   --------------------------------------------------------------------------

                                     1. gr.
           Á innfluttar drykkjarvörur í einnota umbúðum úr málmi, gleri eða
   plastefni skal leggja skilagjald sem innheimt skal við tollafgreiðslu. Má
   gjaldið nema allt að 10 krónum á hverja umbúðaeiningu og er ráðherra
   heimilt að hækka hámarksfjárhæðina í samræmi við breytingar á verði
   drykkjarvaranna frá gildistöku laga þessara. Sama gjald skal lagt á
   drykkjarvörur sem framleiddar eru eða átappaðar hér á landi og seldar eru
   í sams konar umbúðum og að framan greinir. Skal greiða gjaldið samhliða
   vörugjaldi af innlendum drykkjarvörum. Til viðbótar skilagjaldi skal með
   sama hætti leggja á umsýsluþóknun sem í fyrstu nemur 1% af skilagjaldi, en
   ráðherra er heimilt að hækka hana í allt að 5% af skilagjaldi.
           Að svo miklu leyti sem ekki er kveðið á um í lögum þessum skulu
   ákvæði [2]laga nr. 97/1987, um vörugjald, með síðari breytingum, eiga við
   um álagningu, innheimtu, viðurlög, kærur, eftirlit og aðra framkvæmd
   gjaldtöku samkvæmt þessari grein.

                                     2. gr.
           Iðnaðarráðherra skal beita sér fyrir stofnun hlutafélags sem taki
   að sér umsýslan skilagjaldsins svo og söfnun og endurvinnslu einnota
   umbúða er falla undir lög þessi. Til samvinnu um stofnun og starfsemi
   hlutafélagsins skal iðnaðarráðherra heimilt að kveðja til aðila sem áhuga
   hafa á málinu. Heimilt er að semja við félagið um að það fái umsýsluþóknun
   skilagjaldsins til að standa undir rekstri sínum og auk þess skilagjald af
   þeim umbúðum sem eigi er skilað. Ríkissjóði er heimilt að eiga aðild að
   félaginu og leggja fram allt að 12 milljónum króna.
           Félagið skal hafa einkarétt til framangreindrar starfsemi hér á
   landi.

                                     3. gr.
           Skilagjald skal endurgreiða neytendum við móttöku á notuðum
   skilagjaldsskyldum umbúðum. Sömuleiðis skal greiða samsvarandi til
   einstaklinga, fyrirtækja eða félagasamtaka sem taka að sér að safna slíkum
   umbúðum til eyðingar eða endurvinnslu.
           Félagið skal sjá til þess að koma upp skilvirku fyrirkomulagi á
   söfnun skilagjaldsskyldra umbúða um land allt. Félagið skal einnig
   endurvinna umbúðir eða koma þeim til endurvinnslu eða eyðingar.
           Félagið skal kappkosta að ná sem bestum skilum á
   skilagjaldsskyldum umbúðum og hafa samstarf við sveitarfélög,
   einstaklinga, fyrirtæki og félagasamtök um sérstakar hreinsunarherferðir
   þar sem áhersla verður lögð á söfnun skilagjaldsskyldra umbúða. Enn fremur
   verði leitað samstarfs við þá aðila sem aðstöðu hafa til úrvinnslu
   umbúðanna.
           Félagið skal greiða 5% af árlegum tekjuafgangi til
   Náttúruverndarráðs.

                                     4. gr.
           Í reglugerð,^1) sem [umhverfisráðherra]^2) setur, skal kveðið
   nánar á um framkvæmd laga þessara, m.a. varðandi fjárhæð, innheimtu og
   endurgreiðslu skilagjaldsins, gerð og efnisval skilagjaldsskyldra umbúða
   fyrir drykkjarvörur og upphæð umsýsluþóknunar. Við ákvörðun
   umsýsluþóknunar skal við það miðað að félagið geti staðið undir kostnaði
   við starfsemina og skilað hluthöfum hóflegum arði af hlutafé.
           [Umhverfisráðherra]^2) er heimilt að ákveða í reglugerð bann við
   notkun einnota drykkjarvöruumbúða sem torvelt er að eyða eða koma til
   endurvinnslu samkvæmt lögum þessum.

   ^1)[3]Rg. 282/1994, sbr. [4]148/1995, [5]214/1995 og [6]446/1996.^2)[7]L.
   47/1990, 13. gr.

                                     5. gr.
           Brot gegn lögum þessum varða sektum nema þyngri refsing liggi við
   samkvæmt öðrum lögum.
           Með mál vegna slíkra brota skal farið að hætti opinberra mála.

                                     6. gr.
           Lög þessi öðlast þegar gildi.

References

   Visible links
   1. http://www.althingi.is/dba-bin/lawformpr.pl?lnr=1989052
   2. file://1987097.html
   3. file://ekkitil/ekkitil.html?REGL/1994282
   4. file://ekkitil/ekkitil.html?REGL/1995148
   5. file://ekkitil/ekkitil.html?REGL/1995214
   6. file://ekkitil/ekkitil.html?REGL/1996446
   7. file://ekkitil/ekkitil.html?1990047#g13
