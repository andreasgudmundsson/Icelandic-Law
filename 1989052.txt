
   --------------------------------------------------------------------------

     Lög um ráðstafanir gegn umhverfismengun af völdum einnota umbúða fyrir
                                 drykkjarvörur

                              1989 nr. 52 29. maí

   --------------------------------------------------------------------------

  1. gr. [Á innfluttar drykkjarvörur í einnota umbúðum úr stáli, áli, gleri og
  plastefni skal leggja skilagjald sem innheimt skal við tollafgreiðslu. Skal
    gjaldið nema 6,43 kr. án virðisaukaskatts á hverja umbúðaeiningu og skal
ráðherra hækka hámarksfjárhæðina í samræmi við breytingar á vísitölu neysluverðs
     frá síðustu hækkun gjaldsins. Sama gjald skal lagt á drykkjarvörur sem
framleiddar eru eða átappaðar hér á landi og seldar eru í sams konar umbúðum og
    að framan greinir. Skal greiða gjaldið samhliða vörugjaldi af innlendum
drykkjarvörum. Til viðbótar skilagjaldi skal með sama hætti leggja umsýsluþóknun
 á hverja umbúðaeiningu úr stáli, gleri og plastefni og skal fjárhæð hennar án
 virðisaukaskatts vera 3,00 kr. á umbúðir úr stáli, 2,20 kr. á umbúðir úr gleri
   stærri en 500 ml, 1,60 kr. á umbúðir úr gleri 500 ml og minni, 1,60 kr. á
  umbúðir úr lituðu plastefni og 0,32 kr. á umbúðir úr ólituðu plastefni.]^1)
 Að svo miklu leyti sem ekki er kveðið á um í lögum þessum skulu ákvæði [2]laga
    nr. 97/1987, um vörugjald, með síðari breytingum, eiga við um álagningu,
   innheimtu, viðurlög, kærur, eftirlit og aðra framkvæmd gjaldtöku samkvæmt
                                 þessari grein.
                             ^1)[3]L. 26/2000, 1. gr.
2. gr. Iðnaðarráðherra skal beita sér fyrir stofnun hlutafélags sem taki að sér
 umsýslan skilagjaldsins svo og söfnun og endurvinnslu einnota umbúða er falla
   undir lög þessi. Til samvinnu um stofnun og starfsemi hlutafélagsins skal
iðnaðarráðherra heimilt að kveðja til aðila sem áhuga hafa á málinu. Heimilt er
 að semja við félagið um að það fái umsýsluþóknun skilagjaldsins til að standa
 undir rekstri sínum og auk þess skilagjald af þeim umbúðum sem eigi er skilað.
   Ríkissjóði er heimilt að eiga aðild að félaginu og leggja fram allt að 12
                                milljónum króna.
     Félagið skal hafa einkarétt til framangreindrar starfsemi hér á landi.
       3. gr. Skilagjald skal endurgreiða neytendum við móttöku á notuðum
skilagjaldsskyldum umbúðum. Sömuleiðis skal greiða samsvarandi til einstaklinga,
    fyrirtækja eða félagasamtaka sem taka að sér að safna slíkum umbúðum til
                           eyðingar eða endurvinnslu.
     Félagið skal sjá til þess að koma upp skilvirku fyrirkomulagi á söfnun
 skilagjaldsskyldra umbúða um land allt. Félagið skal einnig endurvinna umbúðir
                  eða koma þeim til endurvinnslu eða eyðingar.
 Félagið skal kappkosta að ná sem bestum skilum á skilagjaldsskyldum umbúðum og
   hafa samstarf við sveitarfélög, einstaklinga, fyrirtæki og félagasamtök um
       sérstakar hreinsunarherferðir þar sem áhersla verður lögð á söfnun
 skilagjaldsskyldra umbúða. Enn fremur verði leitað samstarfs við þá aðila sem
                     aðstöðu hafa til úrvinnslu umbúðanna.
     Félagið skal greiða 5% af árlegum tekjuafgangi til Náttúruverndarráðs.
4. gr. Í reglugerð,^1) sem [umhverfisráðherra]^2) setur, skal kveðið nánar á um
   framkvæmd laga þessara, m.a. varðandi fjárhæð, innheimtu og endurgreiðslu
 skilagjaldsins, gerð og efnisval skilagjaldsskyldra umbúða fyrir drykkjarvörur
 og upphæð umsýsluþóknunar. Við ákvörðun umsýsluþóknunar skal við það miðað að
félagið geti staðið undir kostnaði við starfsemina og skilað hluthöfum hóflegum
                                arði af hlutafé.
[Umhverfisráðherra]^2) er heimilt að ákveða í reglugerð bann við notkun einnota
  drykkjarvöruumbúða sem torvelt er að eyða eða koma til endurvinnslu samkvæmt
                                 lögum þessum.
                    ^1)Rg. 386/2000. ^2)[4]L. 47/1990, 13. gr.
    5. gr. Brot gegn lögum þessum varða sektum nema þyngri refsing liggi við
                             samkvæmt öðrum lögum.
         Með mál vegna slíkra brota skal farið að hætti opinberra mála.
                      6. gr. Lög þessi öðlast þegar gildi.

References

   Visible links
   1. http://www.althingi.is/dba-bin/lawformpr.pl?lnr=1989052
   2. file://1987097.html
   3. file:///altext/stjt/2000.026.html
   4. file:///altext/stjt/1990.047.html
