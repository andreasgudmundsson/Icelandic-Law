                                    dálkum.

   --------------------------------------------------------------------------

                        Lög um starfsmenn í hlutastörfum

                              2004 nr. 10 9. mars

   --------------------------------------------------------------------------

 Tóku gildi 31. mars 2004. EES-samningurinn: XVIII. viðauki tilskipun 97/81/EB.

                                1. gr. Markmið.
 Markmið laga þessara er að koma í veg fyrir að starfsmenn í hlutastörfum sæti
mismunun og stuðla að auknum gæðum slíkra starfa, einnig að greiða fyrir því að
starfsmenn eigi völ á hlutastörfum og sveigjanlegri tilhögun vinnutíma þannig að
         tekið sé tillit til þarfa bæði atvinnurekanda og starfsmanna.
                               2. gr. Gildissvið.
   Lög þessi taka til starfsmanna sem ekki eru með kjarasamningum tryggð þau
      lágmarksréttindi sem svara til efnisákvæða tilskipunar 97/81/EB, um
                         rammasamninginn um hlutastörf.
 Lögin hafa ekki áhrif á efni kjarasamninga sem gerðir eru til að innleiða efni
tilskipunarinnar að því tilskildu að í þeim felist ekki lakari réttur en felst í
                          tilskipuninni, sbr. 1. mgr.
  Ákvæði laga þessara taka ekki til starfsmanna ríkis og sveitarfélaga, sem á
grundvelli hlutlægra ástæðna fá greitt tímavinnukaup, enda byggist sú undanþága
   á kjarasamningi, ákvörðun stjórnvalds eða venju í slíkum tilvikum. Aðilum
  vinnumarkaðarins ber að endurskoða reglulega hvort þær hlutlægu ástæður sem
          lagðar eru til grundvallar undantekningunum séu enn í gildi.
 Ákvæði laganna taka ekki til þeirra sem stunda störf á grundvelli grunnnáms og
  námssamninga eða ráðningarsambands sem er liður í þjálfunar-, aðlögunar- eða
           endurmenntunaráætlun sem nýtur stuðnings opinberra aðila.
                            3. gr. Skýring hugtaka.
         Í lögum þessum er merking eftirfarandi hugtaka sem hér segir:
   a. Starfsmaður telst í hlutastarfi ef venjulegur vinnutími hans á viku eða að
   meðaltali miðað við heilt ár er styttri en sambærilegs starfsmanns í fullu
                                    starfi.
     b. Sambærilegur starfsmaður, sbr. a-lið, er starfsmaður sem gegnir fullu
  starfi hjá sama fyrirtæki eða stofnun og starfsmaður í hlutastarfi og vinnur
  sama eða sambærilegt starf að teknu tilliti til annarra áhrifaþátta, svo sem
  kunnáttu og hæfni. Þegar ekki er sambærilegur starfsmaður í fullu starfi hjá
  sama fyrirtæki eða stofnun skal samanburður gerður með vísan til viðeigandi
  kjarasamnings en þar sem slíkur samningur er ekki fyrir hendi með vísan til
                gildandi laga, annarra kjarasamninga eða venju.
                          4. gr. Réttindi og skyldur.
 Starfsmenn í hlutastörfum skulu ekki njóta hlutfallslega lakari kjara eða sæta
lakari meðferð en sambærilegir starfsmenn í fullu starfi af þeirri ástæðu einni
   að þeir eru ekki í fullu starfi, nema slíkt sé réttlætanlegt á grundvelli
                               hlutlægra ástæðna.
            Atvinnurekendur skulu svo sem kostur er leitast við að:
       a. taka tillit til óska starfsmanns um að flytjast úr fullu starfi í
                  hlutastarf eða úr hlutastarfi í fullt starf,
    b. taka tillit til óska starfsmannsins um að auka eða minnka starfshlutfall
                        sitt, skapist svigrúm til þess,
        c. auðvelda aðgang að hlutastörfum á öllum sviðum fyrirtækisins eða
     stofnunarinnar, þar á meðal að sérhæfðum störfum og stjórnunarstörfum,
     d. veita tímanlega upplýsingar um störf sem losna á vinnustaðnum, þar með
   talin hlutastörf, til að auðvelda flutning úr hlutastarfi í fullt starf og
                                     öfugt,
      e. greiða fyrir aðgangi starfsmanna í hlutastörfum að starfsmenntun og
 starfsþjálfun, m.a. í því skyni að þeir geti aukið hæfni sína og til að stuðla
                  að starfsframa og hreyfanleika í starfi, og
    f. veita trúnaðarmönnum starfsmanna upplýsingar um hlutastörf á vinnustað.
Það telst ekki eitt og sér gild ástæða uppsagnar að starfsmaður neiti að fara úr
fullu starfi í hlutastarf eða öfugt. Uppsögn telst þó ekki andstæð lögum þessum
ef hún er í samræmi við lög, kjarasamninga eða venju og stafar af öðrum ástæðum,
          svo sem rekstrarþörfum viðkomandi fyrirtækis eða stofnunar.
                          5. gr. Réttur til skaðabóta.
     Brjóti atvinnurekandi gegn ákvæðum laga þessara getur það varðað hann
                                  skaðabótum.
                         6. gr. Innleiðing á tilskipun.
      Lög þessi eru sett til innleiðingar á tilskipun ráðsins 97/81/EB, um
 rammasamninginn um hlutastörf sem Evrópusamband verkalýðsfélaga (ETUC), Samtök
    evrópskra iðn- og atvinnurekenda (UNICE) og Evrópusamtök fyrirtækja með
  opinberri eignaraðild (CEEP) hafa gert, sem vísað er til í 31. lið í XVIII.
  viðauka samningsins um Evrópska efnahagssvæðið eins og honum var breytt með
             ákvörðun sameiginlegu EES-nefndarinnar, nr. 104/1998.
                               7. gr. Gildistaka.
                         Lög þessi öðlast þegar gildi.
  Ákvæði til bráðabirgða. Ákvæði 3. mgr. 2. gr. laga þessara skal endurskoðað
                    innan tveggja ára frá gildistöku þeirra.

References

   Visible links
   1. http://www.althingi.is/dba-bin/lawformpr.pl?lnr=2004010
