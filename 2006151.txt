
   --------------------------------------------------------------------------

                   Lög um upplýsingar og samráð í fyrirtækjum

                           2006 nr. 151 15. desember

   --------------------------------------------------------------------------

                 Ferill málsins á Alþingi.   Frumvarp til laga.

    Tóku gildi 30. desember 2006. EES-samningurinn: XVIII. viðauki tilskipun
 2002/14/EB. Breytt með [1]l. 88/2008 (taka gildi 1. jan. 2009 nema brbákv. VII
                         sem tók gildi 21. júní 2008).

                               1. gr. Gildissvið.
 Lög þessi gilda um fyrirtæki þar sem starfa að jafnaði a.m.k. 50 starfsmenn á
                            innlendum vinnumarkaði.
 Ráðherra er heimilt að setja í reglugerð nánari ákvæði um útreikning á fjölda
                     starfsmanna í fyrirtækjum skv. 1. mgr.
                     Lögin gilda ekki um áhafnir hafskipa.
                                2. gr. Markmið.
Markmið laga þessara er að tryggja rétt starfsmanna til upplýsinga og samráðs í
fyrirtækjum og stuðla að því að fulltrúar starfsmanna og fyrirtæki vinni í anda
samvinnu við tilhögun og framkvæmd upplýsingagjafar og samráðs, að teknu tilliti
                           til hagsmuna beggja aðila.
                              3. gr. Orðskýringar.
         Í lögum þessum er merking eftirfarandi hugtaka sem hér segir:
     1. Fulltrúar starfsmanna: Trúnaðarmenn stéttarfélaga og/eða sameiginlegur
fulltrúi þeirra starfsmanna hlutaðeigandi fyrirtækis sem ekki eiga trúnaðarmann
  nema annað sé ákveðið í kjarasamningum eða samkomulag sé um aðra framkvæmd í
                                   fyrirtæki.
        2. Fyrirtæki: Félög, einstaklingar og opinber fyrirtæki sem stunda
    atvinnurekstur án tillits til þess hvort slíkt sé gert í hagnaðarskyni.
   3. Samráð: Viðræður og skoðanaskipti fulltrúa starfsmanna og atvinnurekanda.
    4. Upplýsingar: Gögn og skýringar sem miðlað er af hálfu atvinnurekanda til
 fulltrúa starfsmanna til að gera þeim kleift að kynna sér efni máls og leggja
                                   mat á það.
                              4. gr. Upplýsingar.
 Atvinnurekendur skulu veita fulltrúum starfsmanna upplýsingar um eftirfarandi:
   a. nýliðna þróun og horfur varðandi starfsemi og fjárhagsstöðu fyrirtækisins,
       b. stöðu, skipulag og horfur í atvinnumálum í fyrirtækinu og um allar
     ráðstafanir sem fyrirsjáanlegar eru, einkum ef atvinnuöryggi er ógnað,
     c. ákvarðanir sem líklegt er að leiði til verulegra breytinga á skipulagi
 vinnunnar eða á ráðningarsamningum starfsmanna, þar með taldar ákvarðanir sem
    eru byggðar á ákvæðum laga um réttarstöðu starfsmanna við aðilaskipti að
                          fyrirtækjum og hópuppsagnir.
 Upplýsingar skv. 1. mgr. skulu veittar á þeim tíma, á þann hátt og þess efnis
sem heppilegast er svo að fulltrúar starfsmanna geti hafið viðeigandi athugun og
                     undirbúið samráð ef þess gerist þörf.
                                 5. gr. Samráð.
  Í framhaldi af upplýsingagjöf skv. b- og c-lið 1. mgr. 4. gr. skal fulltrúum
 starfsmanna gefast kostur á samráði með því að eiga fund með atvinnurekanda og
fá viðbrögð frá honum við því áliti sem þeir kunna að setja fram. Jafnframt skal
 atvinnurekandi gera fulltrúum starfsmanna grein fyrir ástæðum viðbragða sinna.
 Samráð skv. 1. mgr. skal fara fram með þeim hætti að tryggt sé að tímasetning,
fyrirkomulag og efni þess sé eins og við á hverju sinni. Skal samráðið eiga sér
stað á grundvelli upplýsinga frá atvinnurekanda, sbr. 4. gr., og álits fulltrúa
                   starfsmanna sem þeir kunna að setja fram.
      Samráð skv. 1. mgr. skal eiga sér stað á viðeigandi stjórnunarstigi
 fyrirtækisins og með viðeigandi fyrirsvari eftir því hvaða efni er til umræðu.
 Samráð varðandi ákvarðanir skv. c-lið 1. mgr. 4. gr. skal fara fram með það að
                  markmiði að ná samkomulagi um ákvarðanirnar.
                   6. gr. Samningar um upplýsingar og samráð.
  Heimilt er með kjarasamningum eða samningum milli atvinnurekanda og fulltrúa
  starfsmanna að kveða á um tilhögun og framkvæmd upplýsingagjafar og samráðs
   innan fyrirtækja og eftir atvikum að víkja frá ákvæðum 4. og 5. gr. að því
               tilskildu að markmiða laganna sé gætt, sbr. 2. gr.
          7. gr. Undanþága frá skyldu til upplýsingagjafar og samráðs.
 Atvinnurekanda er ekki skylt að veita fulltrúum starfsmanna upplýsingar eða að
hafa við þá samráð ef upplýsingarnar eru samkvæmt hlutlægum viðmiðum þess eðlis
    að það geti valdið alvarlegu tjóni eða röskun á starfsemi fyrirtækisins.
                  8. gr. Trúnaðarupplýsingar og þagnarskylda.
    Atvinnurekanda er heimilt að binda upplýsingar sem hann veitir fulltrúum
       starfsmanna trúnaði á grundvelli lögmætra hagsmuna fyrirtækisins.
  Fulltrúum starfsmanna og sérfræðingum sem kunna að aðstoða þá er óheimilt að
láta starfsmönnum eða öðrum í té trúnaðarupplýsingar skv. 1. mgr. Þagnarskyldan
                         helst þótt látið sé af starfi.
                       9. gr. Vernd fulltrúa starfsmanna.
 Fulltrúar starfsmanna skulu njóta sömu réttarverndar og trúnaðarmenn samkvæmt
 [2]lögum nr. 80/1938, um stéttarfélög og vinnudeilur, og [3]lögum nr. 94/1986,
 um kjarasamninga opinberra starfsmanna, vegna þeirra starfa sem þeir takast á
                       hendur á grundvelli laga þessara.
                               10. gr. Viðurlög.
  Brot á þagnarskylduákvæði 8. gr. þegar trúnaðarupplýsingar eru látnar þriðja
 aðila í té varðar fésektum nema þyngri refsing liggi við samkvæmt öðrum lögum.
              Brot á 4., 5. og 9. gr. laga þessara varða fésektum.
  Fara skal með mál vegna brota skv. 1. og 2. mgr. að hætti opinberra mála.^1)
    ^1)Málsgreinin var felld brott með [4]l. 88/2008, 233. gr. Breytingin tekur
                    gildi 1. jan. 2009 skv. [5]232. gr. s.l.
                        11. gr. Innleiðing á tilskipun.
Lög þessi eru sett til innleiðingar á tilskipun 2002/14/EB frá 11. mars 2002, um
    almennan ramma um upplýsingamiðlun til launamanna og samráð við þá innan
Evrópubandalagsins, sem vísað er til í 32. lið f í XVIII. viðauka samningsins um
   Evrópska efnahagssvæðið eins og honum var breytt með ákvörðun sameiginlegu
                        EES-nefndarinnar, nr. 172/2002.
                              12. gr. Gildistaka.
                         Lög þessi öðlast þegar gildi.
   Ákvæði til bráðabirgða. Þrátt fyrir ákvæði 1. mgr. 1. gr. skal gildissvið
laganna fram til 1. mars 2008 takmarkast við fyrirtæki þar sem starfa að jafnaði
                             a.m.k. 100 starfsmenn.

References

   Visible links
   1. file://2008088.html
   2. file://1938080.html
   3. file://1986094.html
   4. file://2008088.html#g233
   5. file://2008088.html
