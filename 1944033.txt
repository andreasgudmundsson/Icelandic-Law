
   --------------------------------------------------------------------------

                                               Stjórnarskrá lýðveldisins Íslands

                              1944 nr. 33 17. júní

   --------------------------------------------------------------------------

                                       I.
                                     1. gr.
                                  Ísland er lýðveldi með þingbundinni stjórn.

                                     2. gr.
        Alþingi og forseti Íslands fara saman með löggjafarvaldið. Forseti og
    önnur stjórnarvöld samkvæmt stjórnarskrá þessari og öðrum landslögum fara
                         með framkvæmdarvaldið. Dómendur fara með dómsvaldið.

                                      II.
                                     3. gr.
                                       Forseti Íslands skal vera þjóðkjörinn.

                                     4. gr.
            Kjörgengur til forseta er hver 35 ára gamall maður, sem fullnægir
       skilyrðum kosningarréttar til Alþingis, að fráskildu búsetuskilyrðinu.

                                     5. gr.
                Forseti skal kjörinn beinum, leynilegum kosningum af þeim, er
   kosningarrétt hafa til Alþingis. Forsetaefni skal hafa meðmæli minnst 1500
   kosningarbærra manna og mest 3000. Sá, sem flest fær atkvæði, ef fleiri en
         einn eru í kjöri, er rétt kjörinn forseti. Ef aðeins einn maður er í
                           kjöri, þá er hann rétt kjörinn án atkvæðagreiðslu.
        Að öðru leyti skal ákveða með lögum um framboð og kjör forseta, og má
         þar ákveða, að tiltekin tala meðmælenda skuli vera úr landsfjórðungi
                                    hverjum í hlutfalli við kjósendatölu þar.

                                     6. gr.
               Kjörtímabil forseta hefst 1. ágúst og endar 31. júlí að 4 árum
   liðnum. Forsetakjör fer fram í júní- eða júlímánuði það ár, er kjörtímabil
                                                                       endar.

                                     7. gr.
        Nú deyr forseti eða lætur af störfum, áður en kjörtíma hans er lokið,
       og skal þá kjósa nýjan forseta til 31. júlí á fjórða ári frá kosningu.

                                     8. gr.
          Nú verður sæti forseta lýðveldisins laust eða hann getur ekki gegnt
    störfum um sinn vegna dvalar erlendis, sjúkleika eða af öðrum ástæðum, og
       skulu þá forsætisráðherra, forseti ^1) Alþingis og forseti hæstaréttar
          fara með forsetavald. Forseti ^1) Alþingis stýrir fundum þeirra. Ef
                            ágreiningur er þeirra í milli, ræður meiri hluti.

   ^1)[2]L. 56/1991, 1. gr.

                                     9. gr.
        Forseti lýðveldisins má ekki vera alþingismaður né hafa með höndum
   launuð störf í þágu opinberra stofnana eða einkaatvinnufyrirtækja.
        Ákveða skal með lögum greiðslur af ríkisfé til forseta og þeirra, sem
   fara með forsetavald. Óheimilt skal að lækka greiðslur þessar til forseta
   kjörtímabil hans.

                                    10. gr.
        Forsetinn vinnur eið eða drengskaparheit að stjórnarskránni, er hann
   tekur við störfum. Af eiðstaf þessum eða heiti skal gera tvö samhljóða
   frumrit. Geymir Alþingi annað, en þjóðskjalasafnið hitt.

                                    11. gr.
        Forseti lýðveldisins er ábyrgðarlaus á stjórnarathöfnum. Svo er og um
   þá, er störfum hans gegna.
        Forseti verður ekki sóttur til refsingar, nema með samþykki Alþingis.
        Forseti verður leystur frá embætti, áður en kjörtíma hans er lokið,
   ef það er samþykkt með meiri hluta atkvæða við þjóðaratkvæðagreiðslu, sem
   til er stofnað að kröfu Alþingis, enda hafi hún hlotið fylgi ^3/[4] hluta
   þingmanna ^1) Þjóðaratkvæðagreiðslan skal þá fara fram innan tveggja
   mánaða, frá því að krafan um hana var samþykkt á Alþingi, og gegnir
   forseti eigi störfum, frá því að Alþingi gerir samþykkt sína, þar til er
   úrslit þjóðaratkvæðagreiðslunnar eru kunn.
        Nú hlýtur krafa Alþingis eigi samþykki við þjóðaratkvæðagreiðsluna,
   og skal þá Alþingi þegar í stað rofið og efnt til nýrra kosninga.

   ^1)[3]L. 56/1991, 2. gr.

                                    12. gr.
        Forseti lýðveldisins hefur aðsetur í Reykjavík eða nágrenni.

                                    13. gr.
        Forsetinn lætur ráðherra framkvæma vald sitt.
        Ráðuneytið hefur aðsetur í Reykjavík.

                                    14. gr.
        Ráðherrar bera ábyrgð á stjórnarframkvæmdum öllum. Ráðherraábyrgð er
   ákveðin með lögum. Alþingi getur kært ráðherra fyrir embættisrekstur
   þeirra. Landsdómur dæmir þau mál.

                                    15. gr.
        Forsetinn skipar ráðherra og veitir þeim lausn. Hann ákveður tölu
   þeirra og skiptir störfum með þeim.

                                    16. gr.
        Forseti lýðveldisins og ráðherrar skipa ríkisráð, og hefur forseti
   þar forsæti.
        Lög og mikilvægar stjórnarráðstafanir skal bera upp fyrir forseta í
   ríkisráði.

                                    17. gr.
        Ráðherrafundi skal halda um nýmæli í lögum og um mikilvæg
   stjórnarmálefni. Svo skal og ráðherrafund halda, ef einhver ráðherra óskar
   að bera þar upp mál. Fundunum stjórnar sá ráðherra, er forseti
   lýðveldisins hefur kvatt til forsætis, og nefnist hann forsætisráðherra.

                                    18. gr.
        Sá ráðherra, sem mál hefur undirritað, ber það að jafnaði upp fyrir
   forseta.

                                    19. gr.
        Undirskrift forseta lýðveldisins undir löggjafarmál eða
   stjórnarerindi veitir þeim gildi, er ráðherra ritar undir þau með honum.

                                    20. gr.
        Forseti lýðveldisins veitir þau embætti, er lög mæla.
        Engan má skipa embættismann, nema hann hafi íslenskan
   ríkisborgararétt. Embættismaður hver skal vinna eið eða drengskaparheit að
   stjórnarskránni.
        Forseti getur vikið þeim frá embætti, er hann hefur veitt það.
        Forseti getur flutt embættismenn úr einu embætti í annað, enda missi
   þeir einskis í af embættistekjum sínum, og sé þeim veittur kostur á að
   kjósa um embættaskiptin eða lausn frá embætti með lögmæltum eftirlaunum
   eða lögmæltum ellistyrk.
        Með lögum má undanskilja ákveðna embættismannaflokka auk
   embættismanna þeirra, sem taldir eru í 61. gr.

                                    21. gr.
        Forseti lýðveldisins gerir samninga við önnur ríki. Þó getur hann
   enga slíka samninga gert, ef þeir hafa í sér fólgið afsal eða kvaðir á
   landi eða landhelgi eða ef þeir horfa til breytinga á stjórnarhögum
   ríkisins, nema samþykki Alþingis komi til.

                                    22. gr.
        [Forseti lýðveldisins stefnir saman Alþingi eigi síðar en tíu vikum
   eftir almennar alþingiskosningar. Forsetinn setur reglulegt Alþingi ár
   hvert.]^1)

   ^1)[4]L. 56/1991, 3. gr.

                                    23. gr.
        Forseti lýðveldisins getur frestað fundum Alþingis tiltekinn tíma, þó
   ekki lengur en tvær vikur og ekki nema einu sinni á ári. Alþingi getur þó
   veitt forseta samþykki til afbrigða frá þessum ákvæðum.
        [Hafi Alþingi verið frestað getur forseti lýðveldisins eigi að síður
   kvatt Alþingi saman til funda ef nauðsyn ber til. Forseta er það og skylt
   ef ósk berst um það frá meiri hluta alþingismanna.]^1)

   ^1)[5]L. 56/1991, 4. gr.

                                    24. gr.
        Forseti lýðveldisins getur rofið Alþingi, og skal þá stofnað til
   nýrra kosninga, [áður en 45 dagar eru liðnir frá því er gert var kunnugt
   um þingrofið],^1) enda komi Alþingi saman eigi síðar en [tíu vikum]^1)
   eftir, að það var rofið. [Alþingismenn skulu halda umboði sínu til
   kjördags.]^1)

   ^1)[6]L. 56/1991, 5. gr.

                                    25. gr.
        Forseti lýðveldisins getur látið leggja fyrir Alþingi frumvörp til
   laga og annarra samþykkta.

                                    26. gr.
        Ef Alþingi hefur samþykkt lagafrumvarp, skal það lagt fyrir forseta
   lýðveldisins til staðfestingar eigi síðar en tveim vikum eftir að það var
   samþykkt, og veitir staðfestingin því lagagildi. Nú synjar forseti
   lagafrumvarpi staðfestingar, og fær það þó engu að síður lagagildi, en
   leggja skal það þá svo fljótt sem kostur er undir atkvæði allra
   kosningarbærra manna í landinu til samþykktar eða synjunar með leynilegri
   atkvæðagreiðslu. Lögin falla úr gildi, ef samþykkis er synjað, en ella
   halda þau gildi sínu.

                                    27. gr.
        Birta skal lög. Um birtingarháttu og framkvæmd laga fer að
   landslögum.

                                    28. gr.
        Þegar brýna nauðsyn ber til, getur forsetinn gefið út bráðabirgðalög
   [er Alþingi er ekki að störfum].^1) Ekki mega þau þó ríða í bág við
   stjórnarskrána. Ætíð skulu þau lögð [fyrir Alþingi þegar er það er saman
   komið á ný].^1)
        [Samþykki Alþingi ekki bráðabirgðalög, eða ljúki ekki afgreiðslu
   þeirra innan sex vikna frá því að þingið kom saman, falla þau úr
   gildi.]^1)
        Bráðabirgðafjárlög má ekki gefa út, ef Alþingi hefur samþykkt fjárlög
   fyrir fjárhagstímabilið.

   ^1)[7]L. 56/1991, 6. gr.

                                    29. gr.
        Forsetinn getur ákveðið, að saksókn fyrir afbrot skuli niður falla,
   ef ríkar ástæður eru til. Hann náðar menn og veitir almenna uppgjöf saka.
   Ráðherra getur hann þó eigi leyst undan saksókn né refsingu, sem
   landsdómur hefur dæmt, nema með samþykki Alþingis.

                                    30. gr.
        Forsetinn veitir, annaðhvort sjálfur eða með því að fela það öðrum
   stjórnvöldum, undanþágur frá lögum samkvæmt reglum, sem farið hefur verið
   eftir hingað til.

                                      III.
                                    31. gr.
        [Á Alþingi eiga sæti 63 þjóðkjörnir þingmenn, kosnir leynilegri
   hlutbundinni kosningu til 4 ára í þessum kjördæmum:

   1.
           Reykjavíkurkjördæmi.

           Til þess telst Reykjavík.

   2.
           Reykjaneskjördæmi.

           Til þess teljast: Gullbringusýsla, Grindavíkurkaupstaður,
           Keflavíkurkaupstaður, Njarðvíkurkaupstaður, Kjósarsýsla,
           Garðakaupstaður, Hafnarfjarðarkaupstaður, Kópavogskaupstaður og
           Seltjarnarneskaupstaður.

   3.
           Vesturlandskjördæmi.

           Til þess teljast: Borgarfjarðarsýsla, Akraneskaupstaður,
           Mýrasýsla, Snæfellsnes- og Hnappadalssýsla og Dalasýsla.

   4.
           Vestfjarðakjördæmi.

           Til þess teljast: Austur-Barðastrandarsýsla,
           Vestur-Barðastrandarsýsla, Vestur-Ísafjarðarsýsla,
           Bolungarvíkurkaupstaður, Ísafjarðarkaupstaður,
           Norður-Ísafjarðarsýsla og Strandasýsla.

   5.
           Norðurlandskjördæmi vestra.

           Til þess teljast: Vestur-Húnavatnssýsla, Austur-Húnavatnssýsla,
           Skagafjarðarsýsla, Sauðárkrókskaupstaður og
           Siglufjarðarkaupstaður.

   6.
           Norðurlandskjördæmi eystra.

           Til þess teljast: Eyjafjarðarsýsla, Akureyrarkaupstaður,
           Dalvíkurkaupstaður, Ólafsfjarðarkaupstaður, Suður-Þingeyjarsýsla,
           Húsavíkurkaupstaður og Norður-Þingeyjarsýsla.

   7.
           Austurlandskjördæmi.

           Til þess teljast: Norður-Múlasýsla, Seyðisfjarðarkaupstaður,
           Suður-Múlasýsla, Eskifjarðarkaupstaður, Neskaupstaður og
           Austur-Skaftafellssýsla.

   8.
           Suðurlandskjördæmi.

           Til þess teljast: Vestur-Skaftafellssýsla,
           Vestmannaeyjakaupstaður, Rangárvallasýsla, Árnessýsla og Selfoss.

        Þingsæti skiptast milli kjördæma á þennan hátt:

   a.
           54 þingsæti skiptast þannig milli kjördæma:

           Reykjavíkurkjördæmi                      14 þingsæti
           Reykjaneskjördæmi                        8 þingsæti
           Vesturlandskjördæmi                      5 þingsæti
           Vestfjarðakjördæmi                       5 þingsæti
           Norðurlandskjördæmi vestra               5 þingsæti
           Norðurlandskjördæmi eystra               6 þingsæti
           Austurlandskjördæmi                      5 þingsæti
           Suðurlandskjördæmi                       6 þingsæti

   b.
           Að minnsta kosti 8 þingsætum skal ráðstafa til kjördæma fyrir
           hverjar kosningar samkvæmt ákvæðum í kosningalögum.
   c.
           Heimilt er að ráðstafa einu þingsæti til kjördæmis að loknum
           hverjum kosningum samkvæmt ákvæðum í kosningalögum.

        Við úthlutun þingsæta samkvæmt kosningaúrslitum skal gæta þess svo
   sem kostur er að hver þingflokkur fái þingmannatölu í sem fyllstu samræmi
   við heildaratkvæðatölu sína. Er þá heimilt að úthluta allt að fjórðungi
   þingsæta hvers kjördæmis, samkvæmt a- og b-lið 2. mgr. þessarar greinar,
   með hliðsjón af kosningaúrslitum á landinu öllu. Sama á við um úthlutun
   þingsætis samkvæmt c-lið sömu málsgreinar.]^1)

   ^1)[8]L. 65/1984, 1. gr.

                                    32. gr.
        [Alþingi starfar í einni málstofu.]^1)

   ^1)[9]L. 56/1991, 7. gr.

                                    33. gr.
        [Kosningarrétt við kosningar til Alþingis hafa allir sem eru 18 ára
   eða eldri þegar kosning fer fram og hafa íslenskan ríkisborgararétt.
   Lögheimili á Íslandi, þegar kosning fer fram, er einnig skilyrði
   kosningarréttar, nema undantekningar frá þeirri reglu verði ákveðnar í
   lögum um kosningar til Alþingis.
        Nánari reglur um alþingiskosningar skulu settar í kosningalögum.]^1)

   ^1)[10]L. 65/1984, 2. gr.

                                    34. gr.
        [Kjörgengur við kosningar til Alþingis er hver sá ríkisborgari sem
   kosningarrétt á til þeirra og hefur óflekkað mannorð.]^1)
        [Hæstaréttardómarar eru þó ekki kjörgengir.]^2)

   ^1)[11]L. 65/1984, 3. gr.^2)[12]L. 56/1991, 8. gr.

                                      IV.
                                    35. gr.
        [Reglulegt Alþingi skal koma saman ár hvert hinn fyrsta dag
   októbermánaðar eða næsta virkan dag ef helgidagur er og stendur til
   jafnlengdar næsta árs hafi kjörtímabil alþingismanna ekki áður runnið út
   eða þing verið rofið.
        Samkomudegi reglulegs Alþingis má breyta með lögum.]^1)

   ^1)[13]L. 56/1991, 9. gr.

                                    36. gr.
        Alþingi er friðheilagt. Enginn má raska friði þess né frelsi.

                                    37. gr.
        Samkomustaður Alþingis er jafnaðarlega í Reykjavík. Þegar sérstaklega
   er ástatt, getur forseti lýðveldisins skipað fyrir um, að Alþingi skuli
   koma saman á öðrum stað á Íslandi.

                                    38. gr.
        [Rétt til að flytja frumvörp til laga og tillögur til ályktana hafa
   alþingismenn og ráðherrar.]^1)

   ^1)[14]L. 56/1991, 10. gr.

                                    39. gr.
        [Alþingi]^1) getur skipað nefndir [alþingismanna]^1) til að rannsaka
   mikilvæg mál, er almenning varða. [Alþingi]^1) getur veitt nefndum þessum
   rétt til að heimta skýrslur, munnlegar og bréflegar, bæði af
   embættismönnum og einstökum mönnum.

   ^1)[15]L. 56/1991, 11. gr.

                                    40. gr.
        Engan skatt má á leggja né breyta né af taka nema með lögum. Ekki má
   heldur taka lán, er skuldbindi ríkið, né selja eða með öðru móti láta af
   hendi neina af fasteignum landsins né afnotarétt þeirra nema samkvæmt
   lagaheimild.

                                    41. gr.
        Ekkert gjald má greiða af hendi, nema heimild sé til þess í fjárlögum
   eða fjáraukalögum.

                                    42. gr.
        Fyrir hvert reglulegt Alþingi skal, þegar er það er saman komið,
   leggja frumvarp til fjárlaga fyrir það fjárhagsár, sem í hönd fer, og skal
   í frumvarpinu fólgin greinargerð um tekjur ríkisins og gjöld.
         ^1)

   ^1)[16]L. 56/1991, 12. gr.

                                    43. gr.
        [Endurskoðun á fjárreiðum ríkisins, stofnana þess og ríkisfyrirtækja
   skal fara fram á vegum Alþingis og í umboði þess eftir nánari fyrirmælum í
   lögum.]^1)

   ^1)[17]L. 100/1995, 1. gr., sbr. [18]2. gr. s.l.

                                    44. gr.
        [Ekkert lagafrumvarp má samþykkja fyrr en það hefur verið rætt við
   þrjár umræður á Alþingi.]^1)

   ^1)[19]L. 56/1991, 14. gr.

                                    45. gr.
        [Reglulegar alþingiskosningar skulu fara fram eigi síðar en við lok
   kjörtímabils. Upphaf og lok kjörtímabils miðast við sama vikudag í mánuði,
   talið frá mánaðamótum.]^1)

   ^1)[20]L. 56/1991, 15. gr. Samkvæmt brbákv. í [21]stjórnskipunarlögum
   100/1995 verða þó reglulegar alþingiskosningar annan laugardag í maí 1999
   nema Alþingi hafi áður verið rofið.

                                    46. gr.
        Alþingi sker sjálft úr, hvort þingmenn þess séu löglega kosnir, svo
   og úr því, hvort þingmaður hafi misst kjörgengi.

                                    47. gr.
        Sérhver nýr þingmaður skal vinna ^1) drengskaparheit að
   stjórnarskránni, þegar er kosning hans hefur verið tekin gild.

   ^1)[22]L. 56/1991, 16. gr.

                                    48. gr.
        Alþingismenn eru eingöngu bundnir við sannfæringu sína og eigi við
   neinar reglur frá kjósendum sínum.
         ^1)

   ^1)[23]L. 56/1991, 17. gr.

                                    49. gr.
        [Meðan Alþingi er að störfum má ekki setja neinn alþingismann í
   gæsluvarðhald eða höfða mál á móti honum án samþykkis þingsins nema hann
   sé staðinn að glæp.
        Enginn alþingismaður verður krafinn reikningsskapar utan þings fyrir
   það sem hann hefur sagt í þinginu nema Alþingi leyfi.]^1)

   ^1)[24]L. 56/1991, 18. gr.

                                    50. gr.
        Nú glatar alþingismaður kjörgengi, og missir hann þá rétt þann, er
   þingkosningin hafði veitt honum.

                                    51. gr.
        Ráðherrar eiga samkvæmt embættisstöðu sinni sæti á Alþingi, og eiga
   þeir rétt á að taka þátt í umræðunum eins oft og þeir vilja, en gæta verða
   þeir þingskapa. Atkvæðisrétt eiga þeir þó því aðeins, að þeir séu
   jafnframt alþingismenn.

                                    52. gr.
        [Alþingi kýs sér forseta og stýrir hann störfum þess.]^1)

   ^1)[25]L. 56/1991, 19. gr.

                                    53. gr.
        [Eigi getur Alþingi gert samþykkt um mál nema meira en helmingur
   þingmanna sé á fundi og taki þátt í atkvæðagreiðslu.]^1)

   ^1)[26]L. 56/1991, 20. gr.

                                    54. gr.
        [Heimilt er alþingismönnum, með leyfi Alþingis, að óska upplýsinga
   ráðherra eða svars um opinbert málefni með því að bera fram fyrirspurn um
   málið eða beiðast um það skýrslu.]^1)

   ^1)[27]L. 56/1991, 21. gr.

                                    55. gr.
        [Eigi má Alþingi taka við neinu málefni nema einhver þingmanna eða
   ráðherra flytji það.]^1)

   ^1)[28]L. 56/1991, 22. gr.

                                    56. gr.
        [Þyki Alþingi ekki ástæða til að gera aðra ályktun um eitthvert mál
   getur það vísað því til ráðherra.]^1)

   ^1)[29]L. 56/1991, 23. gr.

                                    57. gr.
        Fundir ^1) Alþingis skulu haldnir í heyranda hljóði. Þó getur forseti
   eða svo margir þingmenn, sem til er tekið í þingsköpum, krafist, að öllum
   utanþingsmönnum sé vísað burt, og sker þá þingfundur úr, hvort ræða skuli
   málið í heyranda hljóði eða fyrir luktum dyrum.

   ^1)[30]L. 56/1991, 24. gr.

                                    58. gr.
        [Þingsköp Alþingis skulu sett með lögum.]^1)

   ^1)[31]L. 56/1991, 25. gr.

                                       V.
                                    59. gr.
        Skipun dómsvaldsins verður eigi ákveðin nema með lögum.

                                    60. gr.
        Dómendur skera úr öllum ágreiningi um embættistakmörk yfirvalda. Þó
   getur enginn, sem um þau leitar úrskurðar, komið sér hjá að hlýða
   yfirvaldsboði í bráð með því að skjóta málinu til dóms.

                                    61. gr.
        Dómendur skulu í embættisverkum sínum fara einungis eftir lögunum.
   Þeim dómendum, sem ekki hafa að auk umboðsstörf á hendi, verður ekki vikið
   úr embætti nema með dómi, og ekki verða þeir heldur fluttir í annað
   embætti á móti vilja þeirra, nema þegar svo stendur á, að verið er að koma
   nýrri skipun á dómstólana. [Þó má veita þeim dómara, sem orðinn er fullra
   65 ára gamall, lausn frá embætti, en hæstaréttardómarar skulu eigi missa
   neins í af launum sínum.]^1)

   ^1)[32]L. 56/1991, 26. gr.

                                      VI.
                                    62. gr.
        Hin evangeliska lúterska kirkja skal vera þjóðkirkja á Íslandi, og
   skal ríkisvaldið að því leyti styðja hana og vernda.
        Breyta má þessu með lögum.

                                    63. gr.
        [Allir eiga rétt á að stofna trúfélög og iðka trú sína í samræmi við
   sannfæringu hvers og eins. Þó má ekki kenna eða fremja neitt sem er
   gagnstætt góðu siðferði eða allsherjarreglu.]^1)

   ^1)[33]L. 97/1995, 1. gr.

                                    64. gr.
        [Enginn má neins í missa af borgaralegum og þjóðlegum réttindum fyrir
   sakir trúarbragða sinna, né heldur má nokkur fyrir þá sök skorast undan
   almennri þegnskyldu.
        Öllum er frjálst að standa utan trúfélaga. Enginn er skyldur til að
   inna af hendi persónuleg gjöld til trúfélags sem hann á ekki aðild að.
        Nú er maður utan trúfélaga og greiðir hann þá til Háskóla Íslands
   gjöld þau sem honum hefði ella borið að greiða til trúfélags síns. Breyta
   má þessu með lögum.]^1)

   ^1)[34]L. 97/1995, 2. gr.

                                      VII.
                                    65. gr.
        [Allir skulu vera jafnir fyrir lögum og njóta mannréttinda án tillits
   til kynferðis, trúarbragða, skoðana, þjóðernisuppruna, kynþáttar,
   litarháttar, efnahags, ætternis og stöðu að öðru leyti.
        Konur og karlar skulu njóta jafns réttar í hvívetna.]^1)

   ^1)[35]L. 97/1995, 3. gr.

                                    66. gr.
        [Engan má svipta íslenskum ríkisborgararétti. Með lögum má þó ákveða
   að maður missi þann rétt ef hann öðlast með samþykki sínu ríkisfang í öðru
   ríki. Útlendingi verður aðeins veittur íslenskur ríkisborgararéttur
   samkvæmt lögum.
        Íslenskum ríkisborgara verður ekki meinað að koma til landsins né
   verður honum vísað úr landi. Með lögum skal skipað rétti útlendinga til að
   koma til landsins og dveljast hér, svo og fyrir hverjar sakir sé hægt að
   vísa þeim úr landi.
        Engum verður meinað að hverfa úr landi nema með ákvörðun dómara.
   Stöðva má þó brottför manns úr landi með lögmætri handtöku.
        Allir, sem dveljast löglega í landinu, skulu ráða búsetu sinni og
   vera frjálsir ferða sinna með þeim takmörkunum sem eru settar með
   lögum.]^1)

   ^1)[36]L. 97/1995, 4. gr.

                                    67. gr.
        [Engan má svipta frelsi nema samkvæmt heimild í lögum.
        Hver sá sem hefur verið sviptur frelsi á rétt á að fá að vita
   tafarlaust um ástæður þess.
        Hvern þann sem er handtekinn vegna gruns um refsiverða háttsemi skal
   án undandráttar leiða fyrir dómara. Sé hann ekki jafnskjótt látinn laus
   skal dómari, áður en sólarhringur er liðinn, ákveða með rökstuddum
   úrskurði hvort hann skuli sæta gæsluvarðhaldi. Gæsluvarðhaldi má aðeins
   beita fyrir sök sem þyngri refsing liggur við en fésekt eða varðhald. Með
   lögum skal tryggja rétt þess sem sætir gæsluvarðhaldi til að skjóta
   úrskurði um það til æðra dóms. Maður skal aldrei sæta gæsluvarðhaldi
   lengur en nauðsyn krefur, en telji dómari fært að láta hann lausan gegn
   tryggingu skal ákveða í dómsúrskurði hver hún eigi að vera.
        Hver sá sem er af öðrum ástæðum sviptur frelsi á rétt á að dómstóll
   kveði á um lögmæti þess svo fljótt sem verða má. Reynist frelsissvipting
   ólögmæt skal hann þegar látinn laus.
        Hafi maður verið sviptur frelsi að ósekju skal hann eiga rétt til
   skaðabóta.]^1)

   ^1)[37]L. 97/1995, 5. gr.

                                    68. gr.
        [Engan má beita pyndingum né annarri ómannúðlegri eða vanvirðandi
   meðferð eða refsingu.
        Nauðungarvinnu skal engum gert að leysa af hendi.]^1)

   ^1)[38]L. 97/1995, 6. gr.

                                    69. gr.
        [Engum verður gert að sæta refsingu nema hann hafi gerst sekur um
   háttsemi sem var refsiverð samkvæmt lögum á þeim tíma þegar hún átti sér
   stað eða má fullkomlega jafna til slíkrar háttsemi. Viðurlög mega ekki
   verða þyngri en heimiluð voru í lögum þá er háttsemin átti sér stað.
        Í lögum má aldrei mæla fyrir um dauðarefsingu.]^1)

   ^1)[39]L. 97/1995, 7. gr.

                                    70. gr.
        [Öllum ber réttur til að fá úrlausn um réttindi sín og skyldur eða um
   ákæru á hendur sér um refsiverða háttsemi með réttlátri málsmeðferð innan
   hæfilegs tíma fyrir óháðum og óhlutdrægum dómstóli. Dómþing skal háð í
   heyranda hljóði nema dómari ákveði annað lögum samkvæmt til að gæta
   velsæmis, allsherjarreglu, öryggis ríkisins eða hagsmuna málsaðila.
        Hver sá sem er borinn sökum um refsiverða háttsemi skal talinn
   saklaus þar til sekt hans hefur verið sönnuð.]^1)

   ^1)[40]L. 97/1995, 8. gr.

                                    71. gr.
        [Allir skulu njóta friðhelgi einkalífs, heimilis og fjölskyldu.
        Ekki má gera líkamsrannsókn eða leit á manni, leit í húsakynnum hans
   eða munum, nema samkvæmt dómsúrskurði eða sérstakri lagaheimild. Það sama
   á við um rannsókn á skjölum og póstsendingum, símtölum og öðrum
   fjarskiptum, svo og hvers konar sambærilega skerðingu á einkalífi manns.
        Þrátt fyrir ákvæði 1. mgr. má með sérstakri lagaheimild takmarka á
   annan hátt friðhelgi einkalífs, heimilis eða fjölskyldu ef brýna nauðsyn
   ber til vegna réttinda annarra.]^1)

   ^1)[41]L. 97/1995, 9. gr.

                                    72. gr.
        [Eignarrétturinn er friðhelgur. Engan má skylda til að láta af hendi
   eign sína nema almenningsþörf krefji. Þarf til þess lagafyrirmæli og komi
   fullt verð fyrir.
        Með lögum má takmarka rétt erlendra aðila til að eiga
   fasteignaréttindi eða hlut í atvinnufyrirtæki hér á landi.]^1)

   ^1)[42]L. 97/1995, 10. gr.

                                    73. gr.
        [Allir eru frjálsir skoðana sinna og sannfæringar.
        Hver maður á rétt á að láta í ljós hugsanir sínar, en ábyrgjast
   verður hann þær fyrir dómi. Ritskoðun og aðrar sambærilegar tálmanir á
   tjáningarfrelsi má aldrei í lög leiða.
        Tjáningarfrelsi má aðeins setja skorður með lögum í þágu
   allsherjarreglu eða öryggis ríkisins, til verndar heilsu eða siðgæði manna
   eða vegna réttinda eða mannorðs annarra, enda teljist þær nauðsynlegar og
   samrýmist lýðræðishefðum.]^1)

   ^1)[43]L. 97/1995, 11. gr.

                                    74. gr.
        [Rétt eiga menn á að stofna félög í sérhverjum löglegum tilgangi, þar
   með talin stjórnmálafélög og stéttarfélög, án þess að sækja um leyfi til
   þess. Félag má ekki leysa upp með ráðstöfun stjórnvalds. Banna má þó um
   sinn starfsemi félags sem er talið hafa ólöglegan tilgang, en höfða verður
   þá án ástæðulausrar tafar mál gegn því til að fá því slitið með dómi.
        Engan má skylda til aðildar að félagi. Með lögum má þó kveða á um
   slíka skyldu ef það er nauðsynlegt til að félag geti sinnt lögmæltu
   hlutverki vegna almannahagsmuna eða réttinda annarra.
        Rétt eiga menn á að safnast saman vopnlausir. Lögreglunni er heimilt
   að vera við almennar samkomur. Banna má mannfundi undir berum himni ef
   uggvænt þykir að af þeim leiði óspektir.]^1)

   ^1)[44]L. 97/1995, 12. gr.

                                    75. gr.
        [Öllum er frjálst að stunda þá atvinnu sem þeir kjósa. Þessu frelsi
   má þó setja skorður með lögum, enda krefjist almannahagsmunir þess.
        Í lögum skal kveða á um rétt manna til að semja um starfskjör sín og
   önnur réttindi tengd vinnu.]^1)

   ^1)[45]L. 97/1995, 13. gr.

                                    76. gr.
        [Öllum, sem þess þurfa, skal tryggður í lögum réttur til aðstoðar
   vegna sjúkleika, örorku, elli, atvinnuleysis, örbirgðar og sambærilegra
   atvika.
        Öllum skal tryggður í lögum réttur til almennrar menntunar og fræðslu
   við sitt hæfi.
        Börnum skal tryggð í lögum sú vernd og umönnun sem velferð þeirra
   krefst.]^1)

   ^1)[46]L. 97/1995, 14. gr.

                                    77. gr.
        [Skattamálum skal skipað með lögum. Ekki má fela stjórnvöldum
   ákvörðun um hvort leggja skuli á skatt, breyta honum eða afnema hann.
        Enginn skattur verður lagður á nema heimild hafi verið fyrir honum í
   lögum þegar þau atvik urðu sem ráða skattskyldu.]^1)

   ^1)[47]L. 97/1995, 15. gr.

                                    78. gr.
        [Sveitarfélög skulu sjálf ráða málefnum sínum eftir því sem lög
   ákveða.
        Tekjustofnar sveitarfélaga skulu ákveðnir með lögum, svo og réttur
   þeirra til að ákveða hvort og hvernig þeir eru nýttir.]^1)

   ^1)[48]L. 97/1995, 16. gr.

                                    79. gr.
        Tillögur, hvort sem eru til breytinga eða viðauka á stjórnarskrá
   þessari, má bera upp bæði á reglulegu Alþingi og auka-Alþingi. Nái
   tillagan samþykki ^1) skal rjúfa Alþingi þá þegar og stofna til almennra
   kosninga af nýju. Samþykki [Alþingi]^1) ályktunina óbreytta, skal hún
   staðfest af forseta lýðveldisins, og er hún þá gild stjórnskipunarlög.
        Nú samþykkir Alþingi breytingu á kirkjuskipun ríkisins samkvæmt 62.
   gr., og skal þá leggja það mál undir atkvæði allra kosningarbærra manna í
   landinu til samþykktar eða synjunar, og skal atkvæðagreiðslan vera
   leynileg.

   ^1)[49]L. 56/1991, 27. gr.

                                    80. gr.


                                    81. gr.
        Stjórnskipunarlög þessi öðlast gildi, þegar Alþingi gerir um það
   ályktun, enda hafi meiri hluti allra kosningarbærra manna í landinu með
   leynilegri atkvæðagreiðslu samþykkt þau.^1)

   ^1)Sbr. þingsályktun um gildistöku [50]stjórnarskrár lýðveldisins Íslands
   nr. 33 16. júní 1944 og yfirlýsingu forseta sameinaðs Alþingis um
   gildistöku [51]stjórnarskrárinnar nr. 33 17. júní 1944. Sbr. og
   þingsályktun um niðurfelling dansk-íslenska sambandslagasamningsins frá
   1918, nr. 32 16. júní 1944.

                            Ákvæði um stundarsakir.
        Er stjórnarskrá þessi hefur öðlast gildi, kýs sameinað Alþingi
   forseta Íslands fyrsta sinni eftir reglum um kjör forseta sameinaðs
   Alþingis, og nær kjörtímabil hans til 31. júlí 1945.
        Þeir erlendir ríkisborgarar, sem öðlast hafa kosningarrétt og
   kjörgengi til Alþingis eða embættisgengi, áður en stjórnskipunarlög þessi
   koma til framkvæmda, skulu halda þeim réttindum. Danskir ríkisborgarar,
   sem téð réttindi hefðu öðlast samkvæmt [52]75. gr. stjórnarskrár 18. maí
   1920, að óbreyttum lögum, frá gildistökudegi stjórnarskipunarlaga þessara
   og þar til 6 mánuðum eftir að samningar um rétt danskra ríkisborgara á
   Íslandi geta hafist, skulu og fá þessi réttindi og halda þeim.

References

   Visible links
   1. http://www.althingi.is/dba-bin/lawformpr.pl?lnr=1944033
   2. file:///altext/stjt/1991.056.html
   3. file:///altext/stjt/1991.056.html
   4. file:///altext/stjt/1991.056.html
   5. file:///altext/stjt/1991.056.html
   6. file:///altext/stjt/1991.056.html
   7. file:///altext/stjt/1991.056.html
   8. file:///altext/stjtnr.html#1984065?g1
   9. file:///altext/stjt/1991.056.html
  10. file:///altext/stjtnr.html#1984065?g2
  11. file:///altext/stjtnr.html#1984065?g3
  12. file:///altext/stjt/1991.056.html
  13. file:///altext/stjt/1991.056.html
  14. file:///altext/stjt/1991.056.html
  15. file:///altext/stjt/1991.056.html
  16. file:///altext/stjt/1991.056.html
  17. file:///altext/stjt/1995.100.html
  18. file:///altext/stjt/1995.100.html
  19. file:///altext/stjt/1991.056.html
  20. file:///altext/stjt/1991.056.html
  21. file:///altext/stjt/1995.100.html
  22. file:///altext/stjt/1991.056.html
  23. file:///altext/stjt/1991.056.html
  24. file:///altext/stjt/1991.056.html
  25. file:///altext/stjt/1991.056.html
  26. file:///altext/stjt/1991.056.html
  27. file:///altext/stjt/1991.056.html
  28. file:///altext/stjt/1991.056.html
  29. file:///altext/stjt/1991.056.html
  30. file:///altext/stjt/1991.056.html
  31. file:///altext/stjt/1991.056.html
  32. file:///altext/stjt/1991.056.html
  33. file:///altext/stjt/1995.097.html
  34. file:///altext/stjt/1995.097.html
  35. file:///altext/stjt/1995.097.html
  36. file:///altext/stjt/1995.097.html
  37. file:///altext/stjt/1995.097.html
  38. file:///altext/stjt/1995.097.html
  39. file:///altext/stjt/1995.097.html
  40. file:///altext/stjt/1995.097.html
  41. file:///altext/stjt/1995.097.html
  42. file:///altext/stjt/1995.097.html
  43. file:///altext/stjt/1995.097.html
  44. file:///altext/stjt/1995.097.html
  45. file:///altext/stjt/1995.097.html
  46. file:///altext/stjt/1995.097.html
  47. file:///altext/stjt/1995.097.html
  48. file:///altext/stjt/1995.097.html
  49. file:///altext/stjt/1991.056.html
  50. file://1944033.html
  51. file://1944033.html
  52. file://1944033.html#g75
