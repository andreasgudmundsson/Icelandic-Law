
   --------------------------------------------------------------------------

                         Lög um rafrænar undirskriftir

                               2001 nr. 28 7. maí

   --------------------------------------------------------------------------

                 Ferill málsins á Alþingi.   Frumvarp til laga.

  Tóku gildi 16. maí 2001. EES-samningurinn: XI. viðauki tilskipun 1999/93/EB.
Breytt með l. 72/2003 (tóku gildi 10. apríl 2003), [1]l. 62/2005 (tóku gildi 1.
 júlí 2005), l. 34/2007 (tóku gildi 30. mars 2007) og l. 98/2009 (tóku gildi 1.
          okt. 2009 nema 69. og 70. gr. sem tóku gildi 1. jan. 2010).

                        I. kafli. Markmið og gildissvið.
                                1. gr. Markmið.
   Markmið laga þessara er að kveða á um réttaráhrif rafrænna undirskrifta og
stuðla að öruggri og árangursríkri notkun þeirra með því að mæla fyrir um kröfur
     til fullgildra rafrænna undirskrifta, fullgildra vottorða og starfsemi
                    vottunaraðila sem gefa út slík vottorð.
                               2. gr. Gildissvið.
    Lög þessi gilda um rafrænar undirskriftir og starfsemi vottunaraðila með
                              staðfestu á Íslandi.
   [Efnahags- og viðskiptaráðherra]^1) fer með yfirstjórn mála samkvæmt lögum
                                    þessum.
                              ^1)L. 98/2009, 54. gr.

       II. kafli. Skilgreiningar, réttaráhrif og vernd persónuupplýsinga.
                              3. gr. Orðskýringar.
                             Í lögum þessum merkir:
    1. Rafræn undirskrift: Gögn í rafrænu formi sem fylgja eða tengjast rökrænt
öðrum rafrænum gögnum og eru notuð til að sannprófa frá hverjum hin síðarnefndu
                                  gögn stafa.
               2. Útfærð rafræn undirskrift: Rafræn undirskrift sem:
                          a. tengist undirritanda einum,
               b. er til þess fallin að bera kennsl á undirritanda,
          c. er gerð með aðferð sem er eingöngu á forræði undirritanda og
        d. er tengd gögnum á þann hátt að hvers konar breyting á þeim eftir
                            undirritun er greinileg.
      3. Fullgild rafræn undirskrift: Útfærð rafræn undirskrift sem er studd
          fullgildu vottorði og gerð með öruggum undirskriftarbúnaði.
   4. Undirritandi: Sá sem hefur forræði yfir undirskriftarbúnaði og kemur fram
      fyrir eigin hönd eða fyrir hönd annars einstaklings eða lögpersónu.
   5. Undirskriftargögn: Einstök gögn, svo sem kótar eða einkalykill dulritunar,
            sem undirritandi notar til að mynda rafræna undirskrift.
     6. Undirskriftarbúnaður: Hugbúnaður eða vélbúnaður sem notaður er til að
            mynda rafræna undirskrift með hjálp undirskriftargagna.
   7. Öruggur undirskriftarbúnaður: Undirskriftarbúnaður sem fullnægir skilyrðum
                sem kveðið er á um í 8. og 9. gr. laga þessara.
     8. Sannprófunargögn: Gögn, svo sem kótar eða dreifilykill dulritunar, sem
                notuð eru til að sannreyna rafræna undirskrift.
      9. Sannprófunarbúnaður: Hugbúnaður eða vélbúnaður sem notaður er til að
           sannreyna rafræna undirskrift með hjálp sannprófunargagna.
       10. Vottorð: Vottorð á rafrænu formi sem tengir sannprófunargögn við
                    undirritanda og staðfestir hver hann er.
   11. Fullgilt vottorð: Vottorð sem hefur að geyma upplýsingar sem kveðið er á
  um í 7. gr. og er gefið út af vottunaraðila sem fullnægir skilyrðum V. kafla
                                 laga þessara.
     12. Vottunaraðili: Aðili sem gefur út vottorð eða veitir aðra þjónustu í
                      tengslum við rafrænar undirskriftir.
                   4. gr. Réttaráhrif rafrænna undirskrifta.
 Ef undirskrift er skilyrði réttaráhrifa samkvæmt lögum, stjórnvaldsfyrirmælum
eða af öðrum orsökum fullnægir fullgild rafræn undirskrift ætíð slíku skilyrði.
Ákvæði 1. mgr. er því ekki til fyrirstöðu að aðrar rafrænar undirskriftir en þar
         greinir geti uppfyllt skilyrði um undirskrift samkvæmt lögum,
                  stjórnvaldsfyrirmælum eða af öðrum orsökum.
                        5. gr. Vernd persónuupplýsinga.
 Vottunaraðila sem gefur út vottorð til almennings er eingöngu heimilt að safna
  persónuupplýsingum beint frá þeim sem upplýsingarnar varða eða með ótvíræðu
   samþykki hans. Aðeins má safna upplýsingunum eða nota þær í þeim mæli sem
    nauðsynlegt er til útgáfu eða viðhalds á vottorði nema til komi ótvírætt
                    samþykki þess sem upplýsingarnar varða.
Um meðferð vottunaraðila á persónuupplýsingum og eftirlit með henni fer samkvæmt
     lögum um persónuvernd og meðferð persónuupplýsinga. Vottunaraðilar eru
                    tilkynningarskyldir samkvæmt þeim lögum.

                         III. kafli. Fullgild vottorð.
                            6. gr. Fullgilt vottorð.
Ekki má nota heitið fullgilt vottorð eða önnur heiti sem gefa til kynna að um
 fullgilt vottorð sé að ræða nema vottorð uppfylli ákvæði 7. gr. og sé gefið út
          af vottunaraðila sem uppfyllir ákvæði V. kafla laga þessara.
                      7. gr. Innihald fullgilds vottorðs.
     Fullgilt vottorð skal hafa að geyma eftirfarandi upplýsingar og gögn:
         1. Vísbendingu um að vottorðið sé gefið út sem fullgilt vottorð.
       2. Upplýsingar um deili á vottunaraðila og hvar hann hefur staðfestu.
   3. Nafn undirritanda eða dulnefni. Noti undirritandi dulnefni skal koma skýrt
                        fram að um dulnefni sé að ræða.
   4. Frekari upplýsingar um undirritanda ef þær eru nauðsynlegar vegna tilgangs
                                  vottorðsins.
   5. Sannprófunargögn sem svara til þeirra undirskriftargagna sem undirritandi
                              hefur forræði yfir.
                     6. Upphaf og lok gildistíma vottorðsins.
                           7. Auðkenniskóta vottorðsins.
      8. Útfærða rafræna undirskrift vottunaraðilans sem gefur vottorðið út.
    9. Upplýsingar um takmarkanir á gildissviði og á fjárhæð viðskipta sem unnt
         er að nota vottorðið til, séu slíkar takmarkanir fyrir hendi.
  Ráðherra getur sett nánari fyrirmæli um þær upplýsingar sem fullgild vottorð
                        skulu hafa að geyma í reglugerð.

                    IV. kafli. Öruggur undirskriftarbúnaður.
                                 8. gr. Kröfur.
       Öruggur undirskriftarbúnaður skal tryggja að undirskriftargögnin:
                      a. geti eingöngu komið einu sinni fram,
        b. verði með hliðsjón af eðlilegum öryggiskröfum ekki brotin upp og
     c. séu varin með fullnægjandi hætti gegn notkun annarra en undirritanda.
Öruggur undirskriftarbúnaður skal einnig tryggja leynd undirskriftargagnanna með
       fullnægjandi hætti og að rafræn undirskrift sé varin gegn fölsun.
Ekki skal vera unnt að nota öruggan undirskriftarbúnað til að breyta þeim gögnum
  sem undirrita á eða hindra að undirritandi geti séð gögnin fyrir undirritun.
                              9. gr. Viðurkenning.
    Kröfum til undirskriftarbúnaðar skv. 8. gr. skal teljast fullnægt þegar:
        a. þar til bær aðili hefur staðfest að hann uppfylli kröfur 8. gr.;
 [efnahags- og viðskiptaráðherra]^1) getur í reglugerð kveðið á um þá aðila sem
                       veitt geta slíka staðfestingu, eða
        b. þar til bær aðili á Evrópska efnahagssvæðinu [eða í aðildarríki
      stofnsamnings Fríverslunarsamtaka Evrópu]^2) hefur viðurkennt hann.
Líta skal svo á að undirskriftarbúnaður teljist öruggur skv. 8. gr. ef hann er í
 samræmi við staðla sem framkvæmdastjórn Evrópusambandsins hefur sett um slíkan
       búnað og birtir hafa verið í Stjórnartíðindum Evrópubandalagsins.
                   ^1)L. 98/2009, 54. gr. ^2)L. 72/2003, 54. gr.

        V. kafli. Kröfur til vottunaraðila sem gefa út fullgild vottorð.
                       10. gr. Kröfur til starfseminnar.
  Vottunaraðili sem gefur út fullgild vottorð skal í starfsemi sinni fullnægja
  þeim kröfum sem nauðsynlegar eru til að tryggja örugga og áreiðanlega útgáfu
                                   vottorða.
                       Vottunaraðili skal í þessu skyni:
                a. viðhafa vandaðar stjórnunar- og starfsaðferðir,
   b. hafa starfsfólk sem býr yfir þeirri sérfræðiþekkingu, reynslu og hæfni sem
                       nauðsynleg er fyrir starfsemina og
    c. hafa nægjanlegt fjármagn til að stunda starfsemina með hliðsjón af þeim
                     kröfum sem gerðar eru í lögum þessum.
                           11. gr. Kerfi og búnaður.
  Vottunaraðili skal í starfsemi sinni nota áreiðanleg kerfi og búnað sem eru
    varin gegn breytingum og tryggja öryggi dulritunar og tæknilegt öryggi.
   Ákvæðum 1. mgr. telst fullnægt ef vottunaraðilinn notar kerfi og búnað sem
                           viðurkennd eru skv. 9. gr.
    Vottunaraðilinn skal grípa til aðgerða til að hindra möguleika á fölsun
  vottorða. Í þeim tilvikum sem vottunaraðilinn býr til undirskriftargögn skal
                     hann tryggja leynd við framleiðsluna.
                 12. gr. Skráningar- og afturköllunarþjónusta.
   Vottunaraðili sem gefur út fullgild vottorð skal koma á fót og starfrækja
 hraðvirkt og öruggt kerfi fyrir skráningu og afturköllun á vottorðum. Þá skal
hann tryggja að unnt sé að sjá nákvæmlega hvenær vottorð tók gildi og hvenær það
var afturkallað. Upplýsingar um takmarkanir á gildi vottorða skulu einnig liggja
                      fyrir, sbr. 9. tölul. 1. mgr. 7. gr.
                      13. gr. Kennsl borin á undirritanda.
Vottunaraðili sem gefur út fullgild vottorð skal sannreyna með viðeigandi hætti
           deili á undirritanda og aðrar frekari upplýsingar um hann.
  Upplýsingar um aðferðir þær sem notaðar eru skv. 1. mgr. skulu aðgengilegar
                                  almenningi.
                          14. gr. Geymsla upplýsinga.
    Vottunaraðili sem gefur út fullgild vottorð skal geyma allar viðeigandi
                upplýsingar um vottorðið í hæfilega langan tíma.
 Vottunaraðilinn skal nota áreiðanleg kerfi við geymslu á vottorðum þannig að:
     a. enginn geti gert breytingar eða viðbætur á vottorðum nema þeir sem til
                          þess hafa sérstaka heimild,
                b. unnt sé að athuga hvort upplýsingar eru réttar,
   c. vottorð sé eingöngu aðgengilegt almenningi ef undirritandi hefur samþykkt
                               það sérstaklega og
   d. hugsanlegar tæknilegar breytingar, sem geta stefnt öryggiskröfum í hættu,
                   séu sýnilegar þeim sem starfrækja kerfið.
           Vottorðin skulu geymd þannig að unnt sé að sannprófa þau.
     Vottunaraðilanum er ekki heimilt að geyma eða afrita undirskriftargögn
                                 undirritanda.
               15. gr. Upplýsingar um skilmála, takmarkanir o.fl.
   Áður en vottunaraðili gerir samning um útgáfu fullgilds vottorðs skal hann
           upplýsa undirritanda skriflega og með varanlegum hætti um:
                 a. skilmála og takmarkanir á notkun vottorðsins,
                b. valfrjáls faggildingarkerfi sem starfrækt eru og
                     c. meðferð kvartana og úrlausn deilumála.
 Upplýsingar skv. 1. mgr. má senda rafrænt, enda séu þær á læsilegu formi og á
    auðskiljanlegu máli. Þessar upplýsingar skulu, eftir því sem við á, vera
     aðgengilegar þriðja aðila sem treystir á vottorð og óskar eftir þeim.
                             16. gr. Nánari reglur.
   [Efnahags- og viðskiptaráðherra]^1) er heimilt að setja nánari fyrirmæli í
reglugerð um kröfur til vottunaraðila sem gefa út fullgild vottorð skv. V. kafla
                                 laga þessara.
                              ^1)L. 98/2009, 54. gr.

                          VI. kafli. Skaðabótaábyrgð.
17. gr. Vottunaraðili sem gefur út fullgilt vottorð til almennings eða ábyrgist
 gagnvart almenningi slíkt vottorð útgefið af öðrum er bótaskyldur vegna tjóns
       þess sem treystir á vottorð með eðlilegum hætti, að því er varðar:
      a. að upplýsingar í vottorði hafi verið réttar þegar það var gefið út,
     b. að vottorð hafi að geyma allar þær upplýsingar sem kveðið er á um í 7.
                                      gr.,
           c. að undirritandi hafi við útgáfu vottorðs haft undir höndum
    undirskriftargögn sem svara til þeirra sannprófunargagna sem koma fram í
                                   vottorði,
          d. að tiltekin undirskriftargögn svari eingöngu til tiltekinna
sannprófunargagna og að tiltekin sannprófunargögn svari eingöngu til tiltekinna
         undirskriftargagna þegar vottunaraðili býr bæði gögnin til eða
        e. að vottorð sé réttilega skráð í afturköllunarlista skv. 12. gr.
Vottunaraðili er ekki skaðabótaskyldur skv. 1. mgr. ef hann sannar að tjón verði
                           ekki rakið til sakar hans.
   Ef notkun vottorðs er andstæð takmörkunum á gildissviði þess eða á fjárhæð
 viðskipta og mögulegt er að kynna sér slíkar takmarkanir er vottunaraðili ekki
         skaðabótaskyldur vegna þess tjóns sem stafar af slíkri notkun.

     VII. kafli. Eftirlit með vottunaraðilum sem gefa út fullgild vottorð.
                               18. gr. Eftirlit.
  [Neytendastofa]^1) skal hafa eftirlit með því að starfsemi vottunaraðila sem
gefa út fullgild vottorð sé í samræmi við ákvæði laga þessara og reglna settra á
                   grundvelli þeirra, sbr. þó 2. mgr. 5. gr.
 [Neytendastofa]^1) getur bannað starfsemi og aðstæður sem stríða gegn ákvæðum
   laga þessara og reglna settra á grundvelli þeirra. Þá er heimilt að setja
 skilyrði fyrir áframhaldandi starfsemi og veita fresti til að fullnægja slíkum
                                   skilyrðum.
 [Neytendastofa]^1) getur krafist þess að fram fari endurskoðun á kerfi, búnaði
   og starfsskipulagi vottunaraðila sem gefa út fullgild vottorð (endurskoðun
 upplýsingatækni). [Neytendastofa]^1) getur tilnefnt þá aðila sem hafa heimild
   til að annast slíka endurskoðun. Vottunaraðili skal bera kostnað af slíkri
                                  endurskoðun.
 [Neytendastofa]^1) getur svipt vottunaraðila heimild til að kalla vottorð sem
hann gefur út fullgild vottorð ef hann hefur gróflega eða ítrekað brotið gegn
          ákvæðum laga þessara eða reglum settum á grundvelli þeirra.
 [Ákvæði laga um eftirlit með óréttmætum viðskiptaháttum og gagnsæi markaðarins
                 gilda um úrræði Neytendastofu og málsmeðferð.
 Ákvörðunum sem Neytendastofa tekur á grundvelli laga þessara verður skotið til
     áfrýjunarnefndar neytendamála sem starfar á grundvelli 4. gr. laga um
                      Neytendastofu og talsmann neytenda.
   Ákvörðun Neytendastofu verður ekki borin undir dómstóla fyrr en úrskurður
                  áfrýjunarnefndar neytendamála liggur fyrir.
Nú vill vottunaraðili ekki una úrskurði áfrýjunarnefndar og getur hann þá höfðað
mál til ógildingar fyrir dómstólum. Mál skal höfðað innan sex mánaða frá því að
 aðili fékk vitneskju um úrskurð áfrýjunarnefndarinnar. Málshöfðun frestar ekki
         gildistöku úrskurðar nefndarinnar né heimild til aðfarar.]^2)
    Ráðherra getur sett nánari fyrirmæli um tilhögun eftirlits í reglugerð.
                  ^1)[2]L. 62/2005, 13. gr. ^2)L. 34/2007, 5. gr.
                      19. gr. Skráning og eftirlitsgjald.
  Vottunaraðili sem hyggst gefa út fullgild vottorð skal senda tilkynningu um
starfsemi sína til [Neytendastofu].^1) Eftir að slík tilkynning hefur verið send
getur vottunaraðili gefið út fullgild vottorð. Í tilkynningunni skulu koma fram
    þær upplýsingar sem nauðsynlegar eru til að sýna fram á að vottunaraðili
     fullnægi skilyrðum laga þessara í starfsemi sinni, m.a. upplýsingar um
   starfsemi, skipulag, kerfi og búnað. Breytingar og nýjar upplýsingar skulu
                      sendar án tafar til eftirlitsaðila.
    Vottunaraðili sem gefur út fullgild vottorð skal greiða gjald að fjárhæð
 1.000.000 kr. á ári til að standa straum af kostnaði eftirlits samkvæmt lögum
þessum. Ef vottunaraðili byrjar eða hættir starfsemi á gjaldárinu skal árgjaldið
   ákvarðað í réttu hlutfalli við þann tíma sem starfrækslan varaði á árinu.
  Eftirlitsgjaldið skal renna beint til [Neytendastofu]^1) og vera innheimt af
  henni. Aðför má gera til fullnustu kröfum um eftirlitsgjald án undangengins
                          dóms, úrskurðar eða sáttar.
  Gjalddagi eftirlitsgjalds er 1. febrúar ár hvert vegna síðasta almanaksárs.
  Ráðherra getur sett nánari fyrirmæli um tilhögun skráningar, tilkynningar og
                          upplýsingagjöf í reglugerð.
                             ^1)[3]L. 62/2005, 13. gr.
                   20. gr. Athugun, aðgangur og þagnarskylda.
Afhenda skal [Neytendastofu]^1) allar þær upplýsingar og skýringar sem henni eru
 nauðsynlegar vegna eftirlitsins. Er [Neytendastofu]^1) heimilt að setja fresti
 til afhendingar upplýsinga eða skýringa. Einnig getur [Neytendastofa]^1) kvatt
     vottunaraðila og þá sem starfa á þeirra vegum á sinn fund til að veita
    upplýsingar og skýringar varðandi útgáfu á vottorðum eða aðra þjónustu í
                      tengslum við rafrænar undirskriftir.
[Neytendastofu]^1) er án dómsúrskurðar heimill aðgangur í eftirlitsstörfum sínum
 að starfsstöð vottunaraðila eða öðrum þeim stöðum þar sem starfsemi sem fellur
       undir eftirlit laga þessara fer fram. Hún getur þar framkvæmt þær
  eftirlitsaðgerðir sem hún telur nauðsynlegar og krafist þess að starfsmenn á
 þeim stöðum veiti nauðsynlega aðstoð. [Neytendastofa]^1) getur óskað liðveislu
    lögreglu ef tilraun er gerð til að hindra hana í eftirlitsstörfum sínum.
    Réttur [Neytendastofu]^1) til þess að krefjast upplýsinga eða aðgangs að
 starfsstöðinni og tækjabúnaði verður ekki takmarkaður með vísan til reglna um
                                 þagnarskyldu.
   Starfsmenn [Neytendastofu]^1) eru bundnir þagnarskyldu. Þeir mega ekki að
 viðlagðri ábyrgð skýra óviðkomandi frá því er þeir komast að í starfi sínu og
    leynt á að fara um viðskipti og rekstur vottunaraðila, tengdra aðila eða
   annarra. Sama gildir um sérfræðinga sem starfa fyrir [Neytendastofu]^1) að
  eftirlitsstarfi samkvæmt lögum þessum. Þagnarskyldan helst þótt látið sé af
                                    starfi.
                             ^1)[4]L. 62/2005, 13. gr.
                               21. gr. Dagsektir.
  [Neytendastofa]^1) getur lagt dagsektir á vottunaraðila að liðnum tilteknum
 fresti veiti hann ekki umbeðnar upplýsingar, fari ekki eftir kröfum hennar um
           úrbætur eða sinni ekki kröfum eftirlitsins að öðru leyti.
Fjárhæð dagsekta skal ákvörðuð með hliðsjón af umfangi rekstrar vottunaraðila og
 eðli brotsins. Dagsektir geta numið frá 10.000 kr. til 1 millj. kr. á dag. Þær
greiðast þar til farið hefur verið eftir kröfum [Neytendastofu].^1) Óinnheimtar
dagsektir falla ekki niður þrátt fyrir að orðið sé við kröfum [Neytendastofu]^1)
                nema [Neytendastofa]^1) ákveði það sérstaklega.
   Dagsektir eru aðfararhæfar og renna í ríkissjóð að frádregnum kostnaði við
   innheimtuna. Ákvörðun [Neytendastofu]^1) um dagsektir verður ekki kærð til
                                   ráðherra.
                             ^1)[5]L. 62/2005, 13. gr.

                           VIII. kafli. Ýmis ákvæði.
            22. gr. Vottunaraðilar sem hafa staðfestu utan Íslands.
   Vottorð, gefin út af vottunaraðilum sem hafa staðfestu utan Íslands, skulu
             teljast fullgild vottorð í skilningi laga þessara ef:
   a. vottunaraðilinn fullnægir ákvæðum laga þessara og hefur verið viðurkenndur
 af valfrjálsu faggildingarkerfi á Evrópska efnahagssvæðinu [eða í aðildarríki
                 stofnsamnings Fríverslunarsamtaka Evrópu],^1)
      b. vottunaraðili, sem hefur staðfestu á Evrópska efnahagssvæðinu [eða í
  aðildarríki stofnsamnings Fríverslunarsamtaka Evrópu]^1) og uppfyllir ákvæði
                       laga þessara, ábyrgist vottorðið,
   c. vottorðið stafar frá vottunaraðila sem hefur staðfestu í landi á Evrópska
efnahagssvæðinu [eða í aðildarríki stofnsamnings Fríverslunarsamtaka Evrópu]^1)
           og uppfyllir kröfur þess lands til fullgildra vottorða eða
           d. vottorðið eða vottunaraðilinn er viðurkenndur af Íslandi,
 Evrópubandalaginu, ríkjum utan Evrópubandalagsins eða alþjóðlegum stofnunum, í
                       tvíhliða eða marghliða samningum.
                              ^1)L. 72/2003, 55. gr.
                               23. gr. Viðurlög.
 Fyrir brot gegn lögum þessum skal refsað með sektum nema þyngri refsing liggi
                           við samkvæmt öðrum lögum.
 Dæma má lögaðila jafnt sem einstaklinga til greiðslu sekta vegna brota á lögum
  þessum. Um refsiábyrgð lögaðila fer skv. II. kafla A almennra hegningarlaga.
                              24. gr. Gildistaka.
Lög þessi öðlast þegar gildi. Þau eru sett með hliðsjón af ákvörðun sameiginlegu
 EES-nefndarinnar nr. 66/2000, um breytingu á XI. viðauka (Fjarskiptaþjónusta)
  við EES-samninginn frá 2. maí 1992, og til þess að taka upp í innlendan rétt
 ákvæði tilskipunar Evrópuþingsins og ráðsins 1999/93/EB frá 13. desember 1999,
             um ramma bandalagsins varðandi rafrænar undirskriftir.
Ákvæði til bráðabirgða. Endurskoða skal ákvæði VII. kafla laga þessara þegar tvö
  ár eru liðin frá gildistöku þeirra með hliðsjón af reynslu af eftirlitinu og
umfangi þess. Sérstaklega skal þá skoðað hvort rök séu til að endurskoða ákvæði
                               um eftirlitsgjald.

References

   Visible links
   1. file://2005062.html
   2. file://2005062.html#g13
   3. file://2005062.html#g13
   4. file://2005062.html#g13
   5. file://2005062.html#g13
