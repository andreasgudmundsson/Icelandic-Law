                                    dálkum.

   --------------------------------------------------------------------------

          Lög um lögfestingu Norðurlandasamnings um almannatryggingar

                              2004 nr. 66 7. júní

   --------------------------------------------------------------------------

              [2]Ferill málsins á Alþingi.   [3]Frumvarp til laga.

                           Tóku gildi 18. júní 2004.
    1. gr. Þegar Norðurlandasamningur um almannatryggingar, sem gerður var í
Karlskrona 18. ágúst 2003 og prentaður er sem fylgiskjal með lögum þessum, hefur
  öðlast gildi að því er Ísland varðar skulu ákvæði hans hafa lagagildi hér á
                                   landi.^1)
                   ^1)Samningurinn hefur enn ekki öðlast gildi.
                      2. gr. Lög þessi öðlast þegar gildi.

                                  Fylgiskjal.
                   Norðurlandasamningur um almannatryggingar.
         Ríkisstjórnir Danmerkur, Finnlands, Íslands, Noregs og Svíþjóðar,
           sem hafa, frá því að samningurinn um Evrópska efnahagssvæðið
(EES-samningurinn) gekk í gildi, beitt ákvæðum reglugerðar (EBE) nr. 1408/71, um
    beitingu almannatryggingareglna gagnvart launþegum, sjálfstætt starfandi
 einstaklingum og aðstandendum þeirra sem flytjast á milli aðildarríkja, einnig
               gagnvart þeim sem flytja á milli norrænu landanna,
    sem gerðu með sér Norðurlandasamning um almannatryggingar 15. júní 1992 til
viðbótar við fyrrgreinda reglugerð en með honum skuldbinda Norðurlöndin sig til
 að beita ákvæðum reglugerðarinnar að verulegu leyti einnig gagnvart tilteknum
  hópum manna sem reglugerðin tekur ekki beint til, þ.e. þeim sem eru ekki eða
    hafa ekki verið í starfi hjá öðrum eða starfað á eigin vegum í skilningi
      reglugerðarinnar eða eru ekki ríkisborgarar í landi sem er aðili að
                                EES-samningnum,
    sem vísa m.a. til 8. gr., 36. gr. og b-liðar 2. mgr. 46. gr. b, 63. gr. og
                      70. gr. framangreindrar reglugerðar,
    sem vilja laga samninginn að þeirri þróun sem orðið hefur á framangreindri
         reglugerð og á löggjöf norrænu landanna um almannatryggingar,
     sem hafa hliðsjón af reglugerð ráðsins um að rýmka gildissvið reglugerðar
(EBE) nr. 1408/71 og reglugerðar (EBE) nr. 574/72 og láta ákvæði þeirra taka til
    þeirra ríkisborgara þriðju landa sem falla ekki undir ákvæðin einungis á
                          grundvelli ríkisfangs síns,
   sem vísa til þess að ákvæðum 69. gr. reglugerðar (EBE) nr. 1408/71 skal beitt
   gagnvart ríkisborgara þriðja lands þegar hann hefur lagalegan rétt til að
  dveljast og starfa þar, svo og að leita sér atvinnu í norrænu landi eftir að
              hann hefur skráð sig í atvinnuleit hjá vinnumiðlun,
   sem hafa komið sér saman um sérákvæði fyrir Danmörku samkvæmt fylgiskjali með
                                þessum samningi,
   hafa komið sér saman um að gera nýjan Norðurlandasamning um almannatryggingar
                            og er hann svohljóðandi:
                            I. hluti. Almenn ákvæði.
                             1. gr. Skilgreiningar.
      1. Í samningi þessum er merking eftirfarandi hugtaka sem hér segir:
                             1. norrænt land merkir
hvert og eitt samningslandanna ásamt sjálfsstjórnarsvæðunum Færeyjum, Grænlandi
og Álandseyjum að því marki sem þessi svæði hafa samþykkt að samningurinn skuli
                                gilda fyrir þau,
                              2. reglugerðin merkir
    reglugerð (EBE) nr. 1408/71 um beitingu almannatryggingareglna gagnvart
    launþegum, sjálfstætt starfandi einstaklingum og aðstandendum þeirra sem
  flytjast á milli aðildarríkja, með því orðalagi sem í gildi er milli norrænu
                            landanna á hverjum tíma,
                         3. framkvæmdareglugerðin merkir
   reglugerð (EBE) nr. 574/72 sem kveður á um framkvæmd reglugerðar (EBE) nr.
   1408/71 um beitingu almannatryggingareglna gagnvart launþegum, sjálfstætt
      starfandi einstaklingum og aðstandendum þeirra sem flytjast á milli
 aðildarríkja, með því orðalagi sem í gildi er milli norrænu landanna á hverjum
                                     tíma,
                             4. grunnlífeyrir merkir
      almennan lífeyri sem ekki miðast við starfstíma sem lokið er, fyrri
   atvinnutekjur eða iðgjaldagreiðslur, þar á meðal þann almenna lífeyri eða
  viðbótarlífeyri sem greiddur er þeim sem fær lítinn eða engan starfstengdan
                                    lífeyri,
                        5. starfstengdur lífeyrir merkir
   almennan lífeyri sem fer einungis til þeirra sem hafa verið á vinnumarkaði
                          samkvæmt innlendri löggjöf,
                                6. búseta merkir
    að maður sé búsettur í norrænu landi samkvæmt þjóðskrá þess ef ekki eru
                         sérstakar ástæður til annars.
       2. Önnur hugtök í þessum samningi hafa sömu merkingu og þau hafa í
reglugerðinni, framkvæmdareglugerðinni eða í innlendri löggjöf norrænu landanna.
                          2. gr. Efnislegt gildissvið.
   Þessi samningur gildir um alla löggjöf sem tekur til efnislegs gildissviðs
                               reglugerðarinnar.
                         3. gr. Persónulegt gildissvið.
   1. Samningur þessi gildir um alla einstaklinga sem falla undir persónulegt
                          gildissvið reglugerðarinnar.
2. Samningur þessi gildir einnig um eftirtalda einstaklinga sem falla ekki undir
                    persónulegt gildissvið reglugerðarinnar:
   a. einstaklinga sem heyra undir eða hafa heyrt undir löggjöf í norrænu landi,
   b. aðstandendur eða eftirlifendur sem rekja rétt sinn til einstaklinga sem um
                                 getur í a-lið.
                  4. gr. Rýmkun gildissviðs reglugerðarinnar.
Ef ekki er annars getið í þessum samningi skal rýmka gildissvið reglugerðarinnar
og framkvæmdareglugerðarinnar þannig að reglugerðirnar taki til allra þeirra sem
          falla undir þennan samning og eru búsettir í norrænu landi.

                II. hluti. Ákvæði um hvaða löggjöf skuli beita.
                    5. gr. Einstaklingar utan vinnumarkaðar.
1. Að því er varðar einstaklinga sem eru ekki eða hafa ekki verið launþegar eða
 sjálfstætt starfandi í skilningi reglugerðarinnar er löggjöfinni í því norræna
                     landi þar sem þeir eru búsettir beitt.
2. Maki og börn undir 18 ára aldri, sem fylgja launþega eða sjálfstætt starfandi
 einstaklingi frá einu norrænu landi til annars, skulu, þegar ákvæði d-liðar 2.
  mgr. 13. gr., 1. mgr. 14. gr., 1. mgr. 14. gr. a og 17. gr. reglugerðarinnar
  hafa í för með sér að launþegi eða sjálfstætt starfandi einstaklingur fellur
áfram undir löggjöf í fyrrnefnda landinu, einnig falla áfram undir löggjöf þess
           lands eins og þau sem fylgja honum væru áfram búsett þar.
                      6. gr. Einstaklingar á vinnumarkaði.
    Við beitingu ákvæða í II. bálki reglugerðarinnar telst einnig starf við
rannsóknir og nýtingu náttúruauðlinda á landgrunni lands sem starf í því landi.

                    III. hluti. Sérákvæði um rétt til bóta.
                   1. kafli. Veikindi og meðganga og fæðing.
                 7. gr. Greiðsla vegna kostnaðar við heimferð.
 1. Nú er einstaklingur búsettur í norrænu landi og á rétt á aðstoð þar en fær
aðstoð meðan hann dvelur tímabundið í öðru norrænu landi og skal þá dvalarlandið
standa straum af þeim aukakostnaði við heimferð til búsetulandsins sem leiðir af
því að vegna veikindanna verður viðkomandi að nota dýrari ferðamáta en hann ella
                                  mundi gera.
2. Ákvæði 1. mgr. gilda ekki um einstakling sem fær leyfi til að fara til annars
           norræns lands til þess að fá þá meðferð sem hann þarfnast.

                 2. kafli. Bætur vegna örorku, elli og andláts.
        8. gr. Lágmarksbúsetutími til að öðlast rétt til grunnlífeyris.
   1. Einstaklingur, sem er ekki eða hefur ekki verið í starfi hjá öðrum eða
    starfað á eigin vegum í skilningi reglugerðarinnar, á því aðeins rétt á
grunnlífeyri frá norrænu landi að hann hafi öðlast rétt til slíks lífeyris í því
               landi á grundvelli a.m.k. þriggja ára búsetu þar.
     2. Ekki er hægt að uppfylla skilyrði 1. mgr. með vísan til búsetu- og
                       tryggingatímabila í öðrum löndum.
3. Tímabil, sem leiðir til lífeyrisréttar í öðru landi og reglugerðin eða þessi
 samningur gildir um, skal ekki reikna með þegar sannreyna á hvort skilyrði um
                    búsetu skv. 1. mgr. hafi verið fullnægt.
9. gr. Grunnlífeyrir á grundvelli búsetu í landi sem er aðili að EES-samningnum.
  Einstaklingur á rétt á grunnlífeyri sem hann hefur öðlast í norrænu landi á
meðan hann er búsettur í landi sem er aðili að EES-samningnum. Hið sama á við um
 búsetu í Færeyjum og á Grænlandi að því marki sem samningurinn á við um þessi
                                     svæði.
        10. gr. Samkomulag skv. b-lið 2. mgr. 46. gr. b í reglugerðinni.
Hafi skilyrðum fyrir því að lífeyrir sé einnig reiknaður út á grundvelli ætlaðra
 trygginga- eða búsetutímabila, sem hefðu komið til hefði lífeyrisatburður ekki
   gerst, verið fullnægt í fleiri en einu norrænu landi skal við útreikning í
hverju einstöku landi eingöngu tekið tillit til hluta ætlaðra tímabila. Sá hluti
  er ákveðinn á grundvelli raunverulegra trygginga- eða búsetutímabila sem eru
notuð við lífeyrisútreikninginn út frá hlutfallinu milli raunverulegra tímabila
          í landinu og samanlagðra raunverulegra tímabila í löndunum.
                      11. gr. Tiltekin tímabil fyrir 1994.
Hafi einstaklingur öðlast rétt til grunnlífeyris frá norrænu landi á grundvelli
      búsetu í landinu fyrir 1. janúar 1994 og á sama tíma öðlast rétt til
   starfstengds lífeyris í öðru norrænu landi skal grunnlífeyrir fyrir þetta
   tímabil eingöngu koma frá síðarnefnda landinu. Hafi einstaklingur á þessu
  tímabili öðlast samtímis rétt til starfstengds lífeyris frá fleiri norrænum
  löndum, og þar af hafi eitt þeirra verið búsetuland hans, skal grunnlífeyrir
                    einungis koma frá síðastnefnda landinu.

                         3. kafli. Atvinnuleysisbætur.
       12. gr. Undanþágur frá tilteknum kröfum um að tímabilum sé lokið.
 Skilyrði 3. mgr. 67. gr. reglugerðarinnar um trygginga- eða starfstímabil eiga
     ekki við um þá einstaklinga sem hafa annaðhvort starfað í þeim mæli að
   viðkomandi hafi fallið undir löggjöf um atvinnuleysisbætur eða hafi fengið
atvinnuleysisbætur í því norræna landi þar sem sótt er um bætur. Starfið skal þó
  hafa verið leyst af hendi eða atvinnuleysisbætur greiddar innan fimm ára frá
  þeim degi sem sótt var um atvinnu hjá opinberri vinnumiðlun og, ef við á, um
          félagaskráningu hjá viðkomandi atvinnuleysistryggingasjóði.

                            IV. hluti. Önnur ákvæði.
                           13. gr. Framkvæmdarákvæði.
  Þar til bær stjórnvöld skulu setja þær reglur^1) sem þurfa þykir til þess að
               tryggja samræmda norræna framkvæmd þessa samnings.
                                ^1)[4]Rg. 96/2006.
                           14. gr. Samskiptastofnun.
   Við framkvæmd samnings þessa skulu stjórnvöld og stofnanir veita gagnkvæmt
  liðsinni eftir þörfum. Í hverju norrænu landi skal vera samskiptastofnun sem
                    tilnefnd er af þar til bæru stjórnvaldi.
                         15. gr. Afsal endurgreiðslna.
1. Ef ekki er samið um annað milli tveggja eða fleiri norrænna landa afsala þau
           sér skv. 36., 63. og 70. gr. reglugerðarinnar og 105. gr.
 framkvæmdareglugerðarinnar allri endurgreiðslu sín í milli vegna útgjalda við
  aðstoð vegna veikinda og barnsburðar og vegna vinnuslysa og atvinnusjúkdóma,
   vegna bóta til atvinnulausra sem leita atvinnu utan lögbærs lands og vegna
          útgjalda við eftirlit stjórnsýslu- og læknisfræðilegs eðlis.
 2. Afsal endurgreiðslu nær ekki til aðstoðar við þann sem fær leyfi skv. c-lið
1. mgr. 22. gr. og c-lið 1. mgr. 55. gr. reglugerðarinnar til að fara til annars
           norræns lands og fá þar þá meðferð sem ástand hans krefst.
                              16. gr. Gildistaka.
   1. Samningur þessi öðlast gildi fyrsta dag þriðja mánaðar frá því að allar
    ríkisstjórnir hafa tilkynnt dönsku ríkisstjórninni að þær hafi staðfest
                                  samninginn.
 2. Hvað varðar Færeyjar, Grænland og Álandseyjar öðlast samningurinn gildi 30
    dögum eftir að ríkisstjórnir Danmerkur og Finnlands hafa tilkynnt danska
 utanríkisráðuneytinu að færeyska landstjórnin, grænlenska landstjórnin og þing
Álandseyja hafi tilkynnt að samningurinn skuli gilda fyrir Færeyjar, Grænland og
                                  Álandseyjar.
   3. Danska utanríkisráðuneytið tilkynnir öðrum aðilum og skrifstofu norrænu
   ráðherranefndarinnar um viðtöku þessara tilkynninga og hvenær samningurinn
                                 öðlast gildi.
                          17. gr. Uppsögn samningsins.
   1. Óski einn aðili eftir að segja samningnum upp skal hann afhenda danska
 utanríkisráðuneytinu skriflega tilkynningu þess efnis og skal ráðuneytið gera
       öðrum aðilum viðvart um viðtöku tilkynningarinnar og efni hennar.
2. Uppsögn gildir aðeins fyrir þann aðila sem segir upp og gildir hún frá og með
  byrjun þess almanaksárs sem hefst að liðnum sex mánuðum hið minnsta frá þeim
      degi er danska utanríkisráðuneytinu berst tilkynning um uppsögnina.
3. Sé samningnum sagt upp haldast áfram þau réttindi sem fengin eru á grundvelli
                                     hans.
                             18. gr. Eldri ákvæði.
  1. Við gildistöku samnings þessa fellur Norðurlandasamningurinn frá 15. júní
1992 um almannatryggingar úr gildi. Þessi samningur skal ekki hafa í för með sér
        lækkun bótafjárhæða sem greiddar eru við gildistöku samningsins.
  2. Grunnlífeyrir til ríkisborgara í norrænu landi, sem fram til 31. desember
 1993 var greiddur samkvæmt ákvæðum Norðurlandasamningsins frá 5. mars 1981 um
 almannatryggingar eða samkvæmt innlendri löggjöf í einu eða fleiri landanna og
  er áfram greiddur frá gildistöku þessa samnings samkvæmt ákvæðum hans, skal
  reiknaður samkvæmt ákvæðum reglugerðarinnar eða þessum samningi ef rétthafi
                 sækir um grunnlífeyri frá öðru norrænu landi.
 3. Umsóknir um bætur sem eru lagðar fram eftir gildistöku þessa samnings skulu
   afgreiddar samkvæmt þessum samningi einnig þegar um er að ræða bætur fyrir
                          tímabil fyrir gildistökuna.
                              19. gr. Undirritun.
  Frumtexti samnings þessa skal varðveittur í danska utanríkisráðuneytinu sem
                lætur öðrum aðilum í té staðfest afrit af honum.
       Þessu til staðfestu hafa undirritaðir, sem til þess hafa fullt umboð,
                           undirritað samning þennan.
     Gjört í Karlskrona hinn 18. ágúst 2003 í einu eintaki á dönsku, finnsku,
         íslensku, norsku og sænsku og eru allir textarnir jafngildir.

                                  Fylgiskjal.
                    Sérákvæði fyrir Danmörku varðandi 4. gr.
                                Að því er varðar
                  * 7. og 8. kafla í III. bálki reglugerðarinnar
                         * 69. og 70. gr. reglugerðarinnar
                     * grunnlífeyri í 8. og 9. gr. samningsins
 skal beiting reglugerðarinnar og framkvæmdareglugerðarinnar einungis taka til
ríkisborgara í norrænu landi og því gilda 8. og 9. gr. samningsins aðeins fyrir
                             norræna ríkisborgara.

References

   Visible links
   1. http://www.althingi.is/dba-bin/lawformpr.pl?lnr=2004066
   2. http://www.althingi.is/dba-bin/ferill.pl?ltg=130&mnr=948
   3. http://www.althingi.is/altext/130/s/1442.html
   4. file://ekkitil/ekkitil.html?REGL/2006096
