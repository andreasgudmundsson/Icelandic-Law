
   --------------------------------------------------------------------------

                                                                 Lög um trúfélög

                            1975, nr. 18, 30. apríl

   --------------------------------------------------------------------------

                                       I.

                           Almenn ákvæði um trúfélög.

                                     1. gr.
           Rétt eiga menn á að stofna trúfélög, og er hverjum manni frjálst
   að iðka trú sína og þjóna guði, einn eða í félagi með öðrum, með þeim
   hætti, er best á við sannfæringu hvers eins. Eigi má þó kenna eða fremja
   neitt, sem er gagnstætt góðu siðferði og allsherjarreglu.

                                     2. gr.
           Enginn getur að lögum bundist skyldu eða skuldbundið annan til að
   vera eða vera ekki aðili að trúfélagi, trúmálasamtökum eða trúarreglu.

                                     3. gr.
           Þeir, sem orðnir eru 16 ára að aldri, geta tekið ákvörðun um
   inngöngu í trúfélag eða úrsögn úr trúfélagi.

                                     4. gr.
           Enginn, sem er innan 20 ára, getur svo að gilt sé unnið heit um
   inngöngu í trúarreglu, klaustur eða þvílík samtök. Bannað er að taka við
   slíku heiti.

                                     5. gr.
           Barn, sem fætt er í hjónabandi, skal frá fæðingu talið heyra til
   sama trúfélagi og foreldrar þess.
           Ef foreldrarnir heyra ekki til sama trúfélagi, skal barn frá
   fæðingu talið heyra til sama trúfélagi og móðir þess.
           Barn, sem fætt er utan hjónabands eða eftir að hjónabandi er
   slitið, skal frá fæðingu talið heyra til sama trúfélagi og móðir þess.

                                     6. gr.
           Foreldrar geta saman tekið ákvörðun um inngöngu barns síns undir
   16 ára aldri í trúfélag eða úrsögn úr trúfélagi. Það foreldri, sem fer
   eitt með foreldravald, getur tekið slíka ákvörðun.
           Ef foreldri fara ekki með foreldravald, getur lögráðamaður tekið
   ákvörðun samkvæmt 1. mgr.
           Hafi barn náð 12 ára aldri, skal leitað álits þess um slíka
   ákvörðun.

                                     7. gr.
           Enginn má samtímis heyra til þjóðkirkjunni og skráðu trúfélagi
   utan þjóðkirkjunnar eða tveimur skráðum trúfélögum utan þjóðkirkjunnar.
           Aðeins þeir verða taldir heyra til íslensku þjóðkirkjunni eða
   íslensku trúfélagi utan þjóðkirkjunnar, sem eru íslenskir ríkisborgarar
   eða eiga búsetu hér á landi.

                                     8. gr.
           Um inngöngu í og aðild að trúfélagi gilda þau ákvæði, er lög og
   samþykktir þeirra mæla fyrir um. Prestur eða forstöðumaður, er í hlut á,
   skal gæta þess, að skilyrðum laga sé fullnægt og að sá, sem leitar
   inngöngu, heyri ekki samtímis til öðru skráðu trúfélagi eða þjóðkirkjunni.
           Úrsögn úr skráðu trúfélagi eða þjóðkirkjunni skal beint skriflega
   eða með persónulegri tilkynningu til prests eða forstöðumanns, er í hlut
   á, en hann skal gæta þess, að skilyrðum laganna sé fullnægt.
           Presturinn eða forstöðumaðurinn skulu skrá inngöngu eða úrsögn og
   láta í té inngöngu- eða úrsagnarvottorð.
           Að því leyti sem tilkynning til þjóðskrár um inngöngu og úrsögn úr
   trúfélagi ræður skráningu vegna sérstakra atriða í sambandi við aðild að
   trúfélagi, svo sem vegna álagningar gjalda, ræðst gildistími í þeim
   atriðum af lögmætri tilkynningu til þjóðskrár. Geta þeir, sem hlut eiga að
   máli, annast þá tilkynningu með framvísun vottorðs samkvæmt 3. mgr.

                                     9. gr.
           Enginn má leitast við að hafa áhrif á ákvörðun manns um inngöngu í
   eða úrsögn úr trúfélagi með því að beita ótilhlýðilegum aðferðum, loforðum
   eða hótunum.

                                    10. gr.
           Ákvæði þessa kafla eiga jafnt við um aðild að þjóðkirkjunni og
   öðrum trúfélögum, nema annað eigi við samkvæmt þessum lögum eða sérstökum
   lögum, er varða þjóðkirkjuna.

                                      II.

                        Um trúfélög utan þjóðkirkjunnar.

                                    11. gr.
           Heimilt er að stofna trúfélag utan þjóðkirkjunnar, án þess að
   skylt sé að tilkynna stjórnvöldum um stofnun þess eða starfsemi.
           Ekki er heimilt að taka upp nafn á trúfélagi, sem er með þeim
   hætti líkt nafni annars trúfélags, að misskilningi geti valdið.
           Trúfélag getur tryggt sér einkarétt að nafni með því að tilkynna
   það til dóms- og kirkjumálaráðuneytisins. Ráðuneytið skal gæta þess, að
   nafnið sé ekki notað af öðrum, að það valdi ekki misskilningi eða fari með
   öðrum hætti í bága við allsherjarreglu. Ráðuneytið lætur í té vottorð um,
   að nafnið sé tilkynnt og staðfest.
           Ef breytt er um nafn á trúfélagi, sem fengið hefur staðfest nafn
   sitt, eða félagið er lagt niður, skal stjórn þess tilkynna þetta til
   ráðuneytisins.

                                    12. gr.
           Leita má skráningar á trúfélögum utan þjóðkirkjunnar. Þau fá með
   henni réttindi og skyldur, sem lög ákveða.
           Ákvæði laga þessara um prest eða forstöðumann í skráðu trúfélagi
   eiga við þá starfsmenn þess, sem annast þau embættisverk, sem skráningin
   heimilar þeim að vinna innan trúfélagsins.

                                    13. gr.
           Trúfélag, sem óskar skráningar, skal senda dóms- og
   kirkjumálaráðuneytinu upplýsingar um:

           1. nafn trúfélagsins og heimilisfang,
           2. trúarjátningar og kenningar þess,
           3. skipulag þess og starfshætti,
           4. félagssvæði, skiptingu í söfnuði eða deildir ásamt félagatölu,
           5. nöfn stjórnarmanna,
           6. nöfn presta eða forstöðumanna og starfssvæði,
           7. ákvæði samþykkta um inntöku, úrsögn og brottvísun félagsmanna,
           8. ákvæði samþykkta um aðalfund, félagsfundi og stjórnarfundi, um
           atkvæðagreiðslur og atkvæðisrétt og um breytingar á samþykktum
           félagsins,
           9. reglur um meðferð og ráðstöfun fjármuna trúfélagsins.

           Ráðherra getur sett ítarlegri reglur um form og innihald beiðni um
   skráningu.

                                    14. gr.
           Þegar trúfélag hefur verið viðurkennt til skráningar, skal
   ráðuneytið láta því í té vottorð um skráninguna og auglýsa hana í
   Lögbirtingablaði.

                                    15. gr.
           Skráð trúfélag skal árlega fyrir lok marsmánaðar senda dóms- og
   kirkjumálaráðuneytinu skýrslu um starfsemi sína á næstliðnu ári og
   jafnframt breytingar, sem orðið hafa á þeim atriðum, sem tilkynnt hafa
   verið til skráningar, sbr. 13. gr.
           Tilkynna skal þegar í stað til ráðuneytisins um skipun, flutning
   eða starfslok prests eða forstöðumanns.

                                    16. gr.
           Ef skilyrði skráningar eru ekki lengur fyrir hendi eða trúfélag
   vanrækir skyldur sínar samkvæmt lögum, skal dóms- og kirkjumálaráðuneytið
   veita því skriflega aðvörun og setja því frest til að bæta úr því, sem
   áfátt er. Ef ekki er bætt úr því, sem áfátt er, innan frestsins, sem ekki
   skal vera skemmri en einn mánuður, getur ráðherra ákveðið að fella
   skráningu þess úr gildi.
           Ef brot er sérstaklega vítavert, má fella skráningu úr gildi þegar
   í stað.
           Þegar skráð trúfélag er lagt niður eða starfar af öðrum ástæðum
   ekki lengur sem skráð trúfélag, er þeim, sem annast vörslu embættisbóka,
   sem því er falið að færa, skylt að afhenda þær ráðuneytinu þegar í stað.
           Ráðuneytið auglýsir í Lögbirtingablaði, er skráning fellur úr
   gildi.
           Embættisbækur skráðs trúfélags skulu afhentar til
   þjóðskjalasafnsins eftir sömu reglum og embættisbækur embættismanna
   ríkisins.

                                    17. gr.
           Prestur eða forstöðumaður skráðs trúfélags skal ekki vera yngri en
   25 ára og ekki eldri en 75 ára. [Hann skal hafa almenn hæfisskilyrði til
   opinberra starfa, sbr. lög um réttindi og skyldur starfsmanna
   ríkisins.]^1)
           Áður en hann tekur við starfi, skal hann senda dóms- og
   kirkjumálaráðuneytinu skriflega yfirlýsingu um, að hann muni vinna af
   samviskusemi þau störf, sem honum eru í því starfi falin samkvæmt lögum.
           Prestur eða forstöðumaður skráðs trúfélags skal færa þær
   embættisbækur, sem ráðuneytið fyrirskipar.
           Hann gefur út fullgild embættisvottorð um það efni, sem í
   embættisbækurnar er skráð, og um þau embættisverk, sem hann hefur unnið.
           Hann skal láta í té þær tilkynningar, upplýsingar og vottorð, sem
   lög eða reglur mæla fyrir um, og er háður því eftirliti um framkvæmd
   embættisstarfa sinna, sem ráðuneytið ákveður.

   ^1)[2]L. 83/1997, 19. gr.

                                    18. gr.
           Prestur eða forstöðumaður skráðs trúfélags er háður ábyrgð
   opinbers starfsmanns í framkvæmd þeirra starfa, sem honum eru falin
   samkvæmt ákvæðum laga.
           Vanræki prestur eða forstöðumaður skráðs trúfélags skyldur sínar
   samkvæmt ákvæðum laga eða reglum settum samkvæmt þeim, skal dóms- og
   kirkjumálaráðuneytið veita honum skriflega aðvörun og tilkynna það stjórn
   trúfélagsins.
           Ef ekki er bætt úr því, sem aflaga fer, eða um er að ræða mjög
   alvarlegt brot á starfsskyldum, getur ráðuneytið svipt hann rétti til að
   gegna starfi prests eða forstöðumanns.
           Sama á við, ef hann missir með öðrum hætti skilyrði til að gegna
   starfi prests eða forstöðumanns.

                                      III.

                                  Ýmis ákvæði.

                                    19. gr.
           Setja má með reglugerð nánari fyrirmæli um framkvæmd laga þessara,
   svo og útbúa eyðublöð fyrir tilkynningar og vottorð og um færslu á skrám
   og reikningshaldi.

                                    20. gr.
           Brot gegn 4. gr. 2. málsl., 9. gr., 11. gr. 2. og 4. mgr., 15.
   gr., 16. gr. 3. mgr. og 5. mgr. og 17. gr. 2. mgr. varða sektum.

                                    21. gr.
           ...

                                    22. gr.
           Lög þessi öðlast gildi 1. júlí 1975 ...

References

   Visible links
   1. http://www.althingi.is/dba-bin/lawformpr.pl?lnr=1975018
   2. file://ekkitil/ekkitil.html?1997083#g19
