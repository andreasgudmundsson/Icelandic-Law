
   --------------------------------------------------------------------------

                                                 Lög um áfengis- og vímuvarnaráð

                              1998 nr. 76 15. júní

   --------------------------------------------------------------------------

                           Áfengis- og vímuvarnaráð.
                                     1. gr.
               Stofna skal áfengis- og vímuvarnaráð sem heyrir undir ráðherra
                                                             heilbrigðismála.
             Tilgangurinn með stofnun áfengis- og vímuvarnaráðs er að efla og
      styrkja áfengis- og vímuvarnir, sérstaklega meðal barna og ungmenna, og
                sporna við afleiðingum af neyslu áfengis og annarra vímuefna.
              Markmiðið með starfsemi áfengis- og vímuvarnaráðs er að uppræta
     fíkniefnaneyslu og draga stórlega úr áfengisneyslu. Ráðið skal stuðla að
    samvinnu og samræmingu milli þeirra sem starfa að áfengis- og vímuvörnum,
      svo sem heilsugæslu og annarra heilbrigðisstofnana, félagsmálayfirvalda
   sveitarfélaga, löggæslu, menntakerfis, refsivörslukerfis og félagasamtaka.

                       Skipan áfengis- og vímuvarnaráðs.
                                     2. gr.
           Heilbrigðisráðherra skipar átta menn í áfengis- og vímuvarnaráð og
           jafnmarga til vara til fjögurra ára í senn. Til setu í áfengis- og
        vímuvarnaráði skal að jafnaði velja einstaklinga sem eru sérfróðir um
                  áfengis- og vímuvarnir. Forsætisráðherra, dómsmálaráðherra,
                   félagsmálaráðherra, fjármálaráðherra, heilbrigðisráðherra,
     menntamálaráðherra, utanríkisráðherra og Samband íslenskra sveitarfélaga
       tilnefna hver sinn fulltrúa. Varamenn skulu tilnefndir með sama hætti.
                 Heilbrigðisráðherra skipar formann og varaformann úr ráðinu.

                      Verkefni áfengis- og vímuvarnaráðs.
                                     3. gr.
                                      Verkefni áfengis- og vímuvarnaráðs eru:

           1. Að hafa eftirlit með að ákvæðum laga og reglugerða um áfengis-
           og vímuvarnir sé framfylgt, sem og stefnu ríkisstjórnar á hverjum
           tíma.
           2. Að vera ríkisstjórn og öðrum stjórnvöldum, þar á meðal
           staðbundnum nefndum sem starfa að áfengis- og vímuvörnum, til
           ráðuneytis um áfengis- og vímuvarnir, m.a. um þörf á
           meðferðarúrræðum, og gera tillögur um stefnu stjórnvalda á þessu
           sviði, með hliðsjón af niðurstöðum rannsókna.
           3. Að gera tillögur til heilbrigðisráðherra um veitingu styrkja úr
           Forvarnasjóði til verkefna á sviði áfengis- og vímuvarna.
           4. Að beita sér fyrir samhæfingu starfa þeirra sem vinna að
           áfengis- og vímuvörnum, sbr. 3. mgr. 1. gr., m.a. með því að halda
           reglulega samráðsfundi með fulltrúum þessara aðila.
           5. Að stuðla að rannsóknum á sviði áfengis- og vímuvarna, m.a.
           árlegum könnunum á áfengis- og vímuefnaneyslu barna og ungmenna,
           og fylgjast með tengslum áfengis- og fíkniefnanotkunar og afbrota.
           6. Að fylgjast með stöðu áfengis- og vímuvarna í grannríkjum og
           annast samskipti við hliðstæðar stofnanir í nágrannalöndunum.
           7. Að stuðla að útgáfu fræðslugagna um áfengis- og vímuvarnir og
           annast gagnasöfnun í vímuefnamálum þannig að hjá ráðinu séu
           nýjustu og haldbærustu upplýsingar um stöðu mála. Ráðið skal gefa
           út ársskýrslu um starfsemi sína og stöðu áfengis- og vímuvarna.
           8. Að annast önnur verkefni sem ráðherra eða ríkisstjórn felur
           ráðinu.

                  Dagleg starfsemi áfengis- og vímuvarnaráðs.
                                     4. gr.
                Heilbrigðisráðherra ræður framkvæmdastjóra að fenginni umsögn
        áfengis- og vímuvarnaráðs. Framkvæmdastjóri stýrir daglegri starfsemi
                 áfengis- og vímuvarnaráðs og ræður annað starfsfólk ráðsins.

                Árlegt ráðstöfunarfé áfengis- og vímuvarnaráðs.
                                     5. gr.
              Áfengis- og vímuvarnaráð hefur árlega eftirgreinda fjármuni til
                                     ráðstöfunar til að sinna hlutverki sínu:

           1. Forvarnasjóð skv. [2]8. gr. laga nr. 96/1995, um gjald af
           áfengi.
           2. Fjárveitingar samkvæmt fjárlögum hverju sinni.
           3. Framlög sem fyrirtæki eða aðrir kunna að leggja af mörkum til
           starfsemi á vegum ráðsins.

                              Reglugerðarheimild.
                                     6. gr.
           Heilbrigðisráðherra setur með reglugerð nánari ákvæði um framkvæmd
                       laga þessara, m.a. um ráðstöfun fjár úr Forvarnasjóði.

                               Gildistökuákvæði.
                                     7. gr.
                                         Lög þessi öðlast gildi 1. júlí 1998.

References

   Visible links
   1. http://www.althingi.is/dba-bin/lawformpr.pl?lnr=1998076
   2. file://1995096.html#g8
