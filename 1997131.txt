
   --------------------------------------------------------------------------

                                        Lög um rafræna eignarskráningu verðbréfa

                          1997, nr. 131, 23. desember

   --------------------------------------------------------------------------

                                   I. kafli.

                                 Almenn ákvæði.

                                     1. gr.
           Lög þessi gilda um rafræna útgáfu verðbréfa og skráningu
   eignarréttinda yfir þeim.
           Rafræn útgáfa verðbréfa og skráning eignarréttinda yfir þeim með
   þeim réttaráhrifum sem kveðið er á um í lögum þessum er einungis heimil
   verðbréfamiðstöð sem hlotið hefur starfsleyfi samkvæmt lögum þessum.

                                     2. gr.
           Í lögum þessum merkir:

   rafbréf: framseljanlegt rafrænt eignarskráð verðbréf,

   eignarskráning: útgáfa á rafbréfum í verðbréfamiðstöð og skráning
   eignarréttinda yfir þeim,

   verðbréfamiðstöð: hlutafélag sem annast eignarskráningu rafbréfa,

   reikningsstofnun: félag eða stofnun sem hefur milligöngu um
   eignarskráningu á rafbréfum í verðbréfamiðstöð,

   lokafærsla: endanleg prófun og færsla eignarskráninga í verðbréfamiðstöð
   samkvæmt tilkynningum til hennar,

   reikningur: skrá um lokafærslur reikningseiganda yfir rafbréf í
   verðbréfamiðstöð.

                                     3. gr.
           Viðskiptaráðherra veitir verðbréfamiðstöð starfsleyfi að fenginni
   umsögn bankaeftirlits Seðlabanka Íslands. Umsókn um starfsleyfi skal vera
   skrifleg. Slík leyfi verða aðeins veitt skráðum hlutafélögum sem fullnægja
   eftirfarandi skilyrðum:

           1. innborgað hlutafé sé að lágmarki 65 milljónir króna, og er
           fjárhæð þess bundin gengi evrópsku mynteiningarinnar ECU miðað við
           opinbert kaupgengi hennar við gildistöku laga þessara,
           2. fyrir liggi fullnægjandi rekstraráætlun, byggð á traustum
           rekstrarforsendum, svo og öryggis- og skipulagslýsing,
           3. að uppfyllt sé skilyrði 30. gr. laga þessara um ábyrgðarsjóð.

           Ákvörðun ráðherra um umsókn um starfsleyfi skal tilkynna
   umsækjanda skriflega svo fljótt sem unnt er og eigi síðar en þremur
   mánuðum eftir að fullbúin umsókn barst ráðherra. Synjun ráðherra á umsókn
   skal rökstudd. Verðbréfamiðstöð er óheimilt að hefja starfsemi fyrr en
   hlutafé hefur verið að fullu greitt.
           Verðbréfamiðstöð er óheimilt að stunda aðra starfsemi en þá sem
   kveðið er á um í lögum þessum eða er í eðlilegum tengslum við hana.

                                     4. gr.
           Stjórnarmenn í verðbréfamiðstöð skulu vera þrír hið fæsta og skulu
   þeir vera búsettir hér á landi, vera lögráða, hafa óflekkað mannorð, vera
   fjár síns ráðandi og mega ekki á síðustu fimm árum í tengslum við
   atvinnurekstur hafa hlotið dóm fyrir refsiverðan verknað samkvæmt almennum
   hegningarlögum eða lögum um hlutafélög, einkahlutafélög, bókhald,
   ársreikninga, gjaldþrot eða opinber gjöld.
           Ríkisborgarar þeirra ríkja sem eru aðilar að samningnum um
   Evrópska efnahagssvæðið eru undanþegnir búsetuskilyrðum, enda séu
   viðkomandi ríkisborgarar búsettir í EES-ríki. Ráðherra er heimilt að veita
   þeim sem búsettir eru í öðrum ríkjum sömu undanþágu.

                                     5. gr.
           Einstaklingar og lögaðilar skulu tilkynna bankaeftirliti
   Seðlabankans beina eða óbeina þátttöku í verðbréfamiðstöð sem nemur að
   minnsta kosti 10% af hlutafé eða atkvæðisrétti eða minna ef hún felur í
   sér veruleg áhrif á stjórn hlutafélagsins, svo og um hve mikil eign þessi
   er.
           Fari hluthafi, sem á svo stóran hlut í verðbréfamiðstöð sem segir
   í 1. mgr., þannig með hlut sinn að skaði heilbrigðan eða traustan rekstur
   verðbréfamiðstöðvarinnar getur ráðherra, að fenginni tillögu
   bankaeftirlitsins, ákveðið að hlut þessum fylgi ekki atkvæðisréttur eða
   lagt fyrir verðbréfamiðstöðina að grípa til viðeigandi ráðstafana.
           Hafi ráðherra ákveðið skv. 2. mgr. að hlutum fylgi ekki
   atkvæðisréttur skulu þeir hlutir ekki teknir með við útreikning á því hve
   mikinn hluta atkvæða mætt hafi verið fyrir á hluthafafundum.

                                     6. gr.
           Verðbréfamiðstöð ber að tilkynna til bankaeftirlits Seðlabankans
   ef hún verður þess áskynja eða grunar að lög þessi eða reglugerð sett
   samkvæmt þeim hafi verið brotin.

                                     7. gr.
           Stjórn verðbréfamiðstöðvar skal setja sér starfsreglur. Í
   starfsreglum skal meðal annars kveðið á um að stjórnin taki afstöðu til
   skipulags félagsins, til dæmis hvað varðar reikningsskil, innra eftirlit,
   tölvukerfi, fjárhagsáætlanir og hvernig hagað sé reglubundnu eftirliti með
   ákvörðunum stjórnar um þau atriði og með hvaða hætti slíkar ákvarðanir
   skuli endurskoðaðar.
           Samruni verðbréfamiðstöðvar við annað félag er óheimill nema með
   fengnu samþykki ráðherra að fenginni umsögn bankaeftirlits Seðlabankans.
   Hið sama gildir um skiptingu hennar í tvö eða fleiri félög.

                                     8. gr.
           Stjórn, framkvæmdastjóra og öðrum starfsmönnum
   verðbréfamiðstöðvarinnar, svo og endurskoðendum, er óheimilt að skýra frá
   nokkru því sem þeir fá vitneskju um í starfi sínu eða stöðu sinni samkvæmt
   um hagi reikningseiganda, verðbréfamiðstöðvarinnar og viðskiptamanna
   hennar án undangengins dómsúrskurðar. Þagnarskyldan helst þótt látið sé af
   starfi.
           Ákvæði 1. mgr. hindrar þó ekki að verðbréfamiðstöðin geri
   samstarfssamning við annað félag sem stundar hliðstæða starfsemi og veiti
   þeim aðila upplýsingar, enda gildi sambærileg ákvæði um þagnarskyldu hans.

                                     9. gr.
           Endurskoðaður ársreikningur, staðfestur af stjórn
   verðbréfamiðstöðvarinnar, ásamt ársskýrslu skal sendur bankaeftirliti
   Seðlabankans innan þriggja mánaða frá lokum reikningsárs.
           Verði endurskoðandi var við slíka ágalla í rekstri
   verðbréfamiðstöðvar að reikningar verði ekki áritaðir án fyrirvara eða
   athugasemdir við þá gerðar, ágalla á innra eftirliti eða önnur atriði sem
   veikt geta fjárhagsstöðu fyrirtækisins til áframhaldandi reksturs, svo og
   ef endurskoðandi hefur ástæðu til að ætla að lög og reglugerðir eða reglur
   sem gilda um félagið hafi verið brotnar, skal endurskoðandi þegar gera
   stjórn verðbréfamiðstöðvar og bankaeftirliti viðvart. Þetta á einnig við
   um sambærileg atriði sem endurskoðandi verðbréfamiðstöðvar fær vitneskju
   um og varða fyrirtæki í nánum tengslum við hana. Ákvæði þessarar greinar
   brjóta ekki í bága við þagnarskyldu endurskoðenda samkvæmt ákvæðum þessara
   eða annarra laga.

                                   II. kafli.

                           Aðild að eignarskráningu.

                                    10. gr.
           Rétt til þess að hafa milligöngu um eignarskráningar í
   verðbréfamiðstöð hafa:

           1. Seðlabanki Íslands,
           2. Lánasýsla ríkisins,
           3. viðskiptabankar og sparisjóðir,
           4. fyrirtæki í verðbréfaþjónustu,
           5. lánastofnanir aðrar en viðskiptabankar og sparisjóðir.

                                    11. gr.
           Þeir aðilar, sem nefndir eru í 10. gr. og 1.3. tölul. 2. mgr. 12.
   gr., skulu gera aðildarsamning við verðbréfamiðstöð og er það skilyrði
   þess að þeir hafi heimild til milligöngu um eignarskráningu eða aðgang að
   verðbréfamiðstöðinni.
           Stjórn verðbréfamiðstöðvar er heimilt að gera aðildarsamning við
   útgefendur markaðsverðbréfa um heimild þeirra til að hafa milligöngu um
   eignarskráningu í verðbréfamiðstöð á útgáfu og fyrsta framsali rafbréfa
   útgefinna af viðkomandi aðila í samræmi við starfsheimildir þeirra á
   fjármagnsmarkaði.
           Stjórn verðbréfamiðstöðvar er einnig heimilt að veita hlutafélögum
   aðgang að upplýsingum í verðbréfamiðstöð um skráða eigendur hlutabréfa í
   viðkomandi hlutafélagi. Hið sama gildir um aðgang verðbréfasjóða að
   upplýsingum um eigendur hlutdeildarskírteina í viðkomandi verðbréfasjóði.

                                    12. gr.
           Í reglugerð, sem ráðherra setur, er heimilt að ákveða:

           1. nánari reglur um grundvöll og framkvæmd eignarskráningar, svo
           og með hvaða hætti einstaklingar, sem eru starfsmenn
           verðbréfamiðstöðvar eða reikningsstofnunar, skuli framkvæma þau
           verkefni sem tengjast skráningu réttinda í verðbréfamiðstöðinni,
           2. nánari reglur um skráningu takmarkaðra eignarréttinda að
           rafbréfum,
           3. heimildir verðbréfamiðstöðvar til að ákvarða fyrirkomulag
           gjaldtöku fyrir umsýslu með rafbréf og skráningu í tengslum við
           þau.

           Í reglugerð, sem ráðherra setur að fengnum tillögum stjórna
   verðbréfamiðstöðva sem starfa á grundvelli þessara laga, er heimilt að
   ákveða:

           1. að erlendum verðbréfamiðstöðvum og erlendum viðskiptabönkum,
           sparisjóðum, fyrirtækjum í verðbréfaþjónustu og öðrum
           lánastofnunum en viðskiptabönkum og sparisjóðum með heimild til
           fjárvörslu, sem hafa heimild til að starfa hér á landi og eru
           undir opinberu eftirliti, sé heimilt að hafa milligöngu um
           eignarskráningar í verðbréfamiðstöð með þeim réttaráhrifum sem
           getið er um í IV. kafla að fengnu samþykki bankaeftirlits
           Seðlabankans,
           2. að verðbréfamiðstöð sé heimilt, að fengnu samþykki
           bankaeftirlits Seðlabankans, að annast milligöngu um
           eignarskráningu í erlendum og innlendum verðbréfamiðstöðvum,
           3. að veita megi aðilum, öðrum en reikningsstofnunum, rétt til að
           sækja upplýsingar varðandi eigin reikning beint til
           verðbréfamiðstöðvar á grundvelli aðildarsamnings sem hlutaðeigandi
           aðilar gera við verðbréfamiðstöðina.

                                  III. kafli.

                              Skráningarstarfsemi.

                                    13. gr.
           Stjórn verðbréfamiðstöðvar ber ábyrgð á því að fyllsta öryggis sé
   gætt í starfsemi hennar og reksturinn fari fram á hagkvæman hátt. Stjórn
   verðbréfamiðstöðvar setur nánari reglur um hvaða verðbréf er unnt að taka
   til skráningar sem rafbréf. Reglur þessar skulu tryggja jafnræði allra
   hlutaðeigandi og skulu birtar opinberlega. Rafbréf í sama verðbréfaflokki
   verða aðeins skráð í einni verðbréfamiðstöð.

                                    14. gr.
           Verðbréfamiðstöð er óheimilt að veita upplýsingar um skráð
   réttindi, sbr. þó ákvæði laga þessara.
           Verðbréfamiðstöð er heimilt að veita upplýsingar í hagtöluskyni að
   fenginni heimild tölvunefndar.

                                    15. gr.
           Seðlabanki Íslands tekur við innlánum frá reikningsstofnunum sem
   aðild eiga að verðbréfamiðstöð og annast efndalok viðskipta þeirra með
   rafbréf. Seðlabankinn setur nánari reglur um viðskipti sín samkvæmt
   þessari grein.
           Skipa skal samráðsnefnd verðbréfamiðstöðva, Verðbréfaþings Íslands
   og Seðlabanka Íslands. Seðlabanki Íslands skipar einn fulltrúa í nefndina,
   verðbréfamiðstöðvar sem hlotið hafa starfsleyfi samkvæmt lögum þessum einn
   fulltrúa og Verðbréfaþing Íslands einn fulltrúa. Seðlabanki Íslands fer
   með formennsku í nefndinni. Hlutverk samráðsnefndar er að fjalla um
   samskipti verðbréfamiðstöðva, Verðbréfaþings Íslands og Seðlabankans í
   tengslum við frágang viðskipta.
           Seðlabankinn getur beitt reikningsstofnanir viðurlögum skv. [2]41.
   gr. laga nr. 36/1986, um Seðlabanka Íslands, sé ákvörðunum bankans í
   þessum efnum ekki hlítt.

                                   IV. kafli.

                          Réttaráhrif skráningar o.fl.

                                    16. gr.
           Réttindi að rafbréfum skal skrá í verðbréfamiðstöð ef þau eiga að
   njóta réttarverndar gegn fullnustugerðum og ráðstöfunum með samningi.
   Óheimilt er að gefa út viðskiptabréf fyrir skráðum réttindum samkvæmt
   rafbréfi eða framselja þau og eru slík viðskipti ógild.
           Eignarskráning rafbréfs í verðbréfamiðstöð, að undangenginni
   lokafærslu verðbréfamiðstöðvar, veitir skráðum eiganda hennar lögformlega
   heimild fyrir þeim réttindum sem hann er skáður eigandi að og skal
   gagnvart útgefanda jafngilda skilríki um eignarrétt að rafbréfinu.
           Forgangsröð ósamrýmanlegra réttinda ræðst af því hvenær beiðni
   reikningsstofnunar um skráningu þeirra berst verðbréfamiðstöð.
           Réttaráhrif eignarskráningarinnar teljast vera frá þeirri stundu
   sem lokafærsla hefur átt sér stað hjá verðbréfamiðstöð.
           Reikningsstofnun er skylt án tafar að tilkynna verðbréfamiðstöð um
   beiðnir um eignarskráningar, enda framvísi viðkomandi aðili viðhlítandi
   gögnum um grundvöll beiðninnar.

                                    17. gr.
           Telji reikningsstofnun að vafi leiki á um staðreyndir eða atriði
   sem áhrif hafa á lögvarinn rétt samkvæmt skráningunni, eða á rétt þeirra
   sem skráningin hefur þýðingu fyrir, og að skráning kunni að brjóta rétt á
   þriðja aðila ber henni að hafa milligöngu um að réttindin verði einungis
   eignarskráð til bráðabirgða.
           Verðbréfamiðstöð tekur endanlega ákvörðun um hvort réttindi sem
   skráð hafa verið samkvæmt þessari grein skuli færð í eignarskrá hennar.
           Heimilt er að setja í reglugerð nánari ákvæði um framkvæmd
   bráðabirgðaeignarskráningar samkvæmt þessari grein.

                                    18. gr.
           Reikningsstofnun, ein eða fleiri eftir því sem við getur átt, skal
   tilkynna öllum hlutaðeigandi um sérhverja skráningu réttinda sem hún hefur
   haft milligöngu um. Einnig skal hún tilkynna ef vandkvæði eru á skráningu
   þeirra. Breytingu og afmáningu réttinda ber reikningsstofnunum að tilkynna
   hlutaðeigandi aðilum með sama hætti eftir því sem við getur átt.
           Rétthafi skráðra réttinda og reikningsstofnanir geta óskað eftir
   því á grundvelli reglna, sem verðbréfamiðstöð setur að fengnu samþykki
   bankaeftirlits Seðlabankans, að tilkynningar til þeirra séu sendar með
   jöfnu millibili, svo og afþakkað að hluta til eða öllu leyti að þeim verði
   sendar tilkynningar um breytingar á réttindum. Samkomulag um hvaða háttur
   skuli hafður á tilkynningum skal skrá á reikning hlutaðeigandi rétthafa.
           Reikningsstofnun og stjórn verðbréfamiðstöðvar er heimilt að gera
   samning um að verðbréfamiðstöð sendi þær tilkynningar sem um ræðir í 1.
   mgr. Bankaeftirlit Seðlabankans skal staðfesta samninga samkvæmt þessari
   málsgrein.

                                    19. gr.
           Eftir að lokafærsla á sér stað í verðbréfamiðstöð verða réttindi
   grandlauss framsalshafa ekki vefengd. Við eignarskráningu í
   verðbréfamiðstöð glatast þó ekki mótbárur sem lúta að meiri háttar nauðung
   eða fölsun.

                                    20. gr.
           Verðbréfamiðstöð setur reglur um millifærslu fjármuna og réttinda
   í samræmi við ákvæði laga þessara og reglna settra samkvæmt þeim, sbr. og
   ákvæði 15. gr. þessara laga.
           Verðbréfamiðstöð hefur heimild til milligöngu um millifærslu
   fjármuna og réttinda fyrir hönd útgefanda rafbréfs, að ósk hans, til þess
   sem hefur rétt til að taka við greiðslu samkvæmt skráningu í miðstöðinni.
   Hún ber enga ábyrgð þrátt fyrir að viðtakanda skorti rétt til þess að taka
   við greiðslu eða hann sé ólögráða, enda hafi hún ekki vitað né mátt vita
   að svo væri háttað aðstæðum viðtakanda. Þetta á þó ekki við ef krafa
   skráðs rétthafa er byggð á samningi sem er ógildur vegna þess að hann er
   byggður á meiri háttar nauðung eða fölsun.
           Lokafærsla verðbréfamiðstöðvar um greiðslu afborgunar og vaxta inn
   á reikning til eignarskráðs rétthafa hefur sama gildi gagnvart skuldara og
   áritun á skuldabréf.

                                    21. gr.
           Um stofnun réttinda yfir rafbréfum fer að öðru leyti en greinir í
   lögum þessum eftir almennum reglum laga.

                                    22. gr.
           Hafi reikningsstofnun orðið þess áskynja að mistök hafi orðið í
   tengslum við skráningu, þá skal hún gera verðbréfamiðstöð viðvart og óska
   leiðréttingar. Áður en til leiðréttingar kemur er skylt að veita þeim er
   leiðrétting kann að varða kost á að tjá sig og koma sjónarmiðum sínum á
   framfæri.

                                    23. gr.
           Verðbréfamiðstöð er heimilt að afmá réttindi sem augljóslega eru
   ekki lengur til staðar.
           Telji verðbréfamiðstöð að á reikningi séu skráð réttindi sem telja
   má að hafi ekki lengur þýðingu eða um er að ræða réttindi sem eru 20 ára
   gömul eða eldri og sem telja verður að séu sannanlega úr gildi fallin eða
   sannanlega hefur enginn rétthafi fundist að réttindunum getur hún birt
   innköllun í Lögbirtingablaðinu til þeirra sem telja sig eiga rétt til
   hinna skráðu réttinda og skal innköllunarfrestur vera þrír mánuðir. Hafi
   enginn gefið sig fram áður en innköllunarfrestur er liðinn skal
   verðbréfamiðstöðin afmá réttindin.
           Í reglugerð er heimilt að setja nánari reglur um framkvæmd 2. mgr.

                                   V. kafli.

                               Reikningsyfirlit.

                                    24. gr.
           Á reikning í verðbréfamiðstöð skal eignarskrá rafbréf
   reikningseiganda. Á hvern reikning skal skrá reikningsstofnun eða
   reikningsstofnanir sem hafa heimild til eignarskráningar á reikninginn.
   Verðbréfamiðstöð skal gefa út reikningsyfirlit um þau réttindi sem þar eru
   skráð.
           Reikningsyfirlit skulu gefin út með jöfnu millibili handa eigendum
   rafbréfa. Á reikningsyfirliti skal koma fram yfirlit yfir þau rafbréf sem
   viðkomandi reikningseigandi er skráður eigandi að við dagsetningu
   yfirlitsins. Samsvarandi yfirlit skulu gefin út til eiganda takmarkaðra
   eignarréttinda yfir rafbréfi. Reikningsstofnun er heimilt að senda skráðum
   rétthafa aukareikningsyfirlit, enda hafi hann óskað eftir því.
           Í reglugerð, sem ráðherra setur, skal setja nánari reglur um gerð
   reikninga og útgáfu reikningsyfirlita skv. 1. mgr., svo og hvaða atriði
   skulu koma fram á yfirlitinu.

                                   VI. kafli.

                         Úrskurðarnefnd og kærumeðferð.

                                    25. gr.
           Kæra vegna ágreinings sem kann að rísa í tilefni af
   eignarskráningu í verðbréfamiðstöð eða annarra atriða sem falla undir
   gildissvið laganna skal send til úrskurðarnefndar verðbréfamiðstöðva.
   Þetta á þó ekki við um skaðabótakröfur.
           Ráðherra skipar þrjá menn í úrskurðarnefnd, þar af einn sem
   formann og skal hann fullnægja skilyrðum til þess að verða skipaður
   héraðsdómari. Aðrir nefndarmenn skulu hafa staðgóða þekkingu á rafrænni
   skráningu eignarréttinda. Nefndin skal skipuð til fjögurra ára í senn.
   Ráðherra ákveður þóknun nefndarmanna sem greiðist úr ríkissjóði.
           Kæra skv. 1. mgr. skal send til úrskurðarnefndar innan 12 vikna
   frá því að skráning fór fram í verðbréfamiðstöð. Úrskurðarnefnd er heimill
   aðgangur að öllum gögnum hjá verðbréfamiðstöð og reikningsstofnun og sem
   tengjast kærumáli.
           Úrskurðarnefnd fellir rökstuddan úrskurð í kærumáli og skal hann
   tilkynntur aðilum málsins.
           Úrskurðarnefnd getur í sérstökum tilvikum tekið mál til úrskurðar
   eftir að kærufrestur skv. 3. mgr. er runninn út.
           Ráðherra er heimilt að setja nánari reglur um störf
   úrskurðarnefndar.

                                    26. gr.
           Kæruaðilar skv. 25. gr. geta verið:

           1. sérhver aðili sem telja verður að hafi nægilegra lögvarinna
           hagsmuna að gæta í málinu,
           2. reikningsstofnun þegar hún dregur í efa ákvarðanir
           verðbréfamiðstöðvar skv. 17., 22. og 23. gr., svo og
           3. verðbréfamiðstöð þegar hún dregur í efa tilkynningar
           reikningsstofnunar vegna skráningar í miðstöðinni.

                                    27. gr.
           Heimilt er að bera úrskurð úrskurðarnefndar undir dómstóla með
   venjulegum hætti innan fjögurra vikna frá því að hann er tilkynntur aðilum
   máls.
           Mál, sem skv. 25. og 26. gr. er heimilt að skjóta til
   úrskurðarnefndar, verða ekki borin undir dómstóla nema að undangenginni
   kærumeðferð.

                                  VII. kafli.

                                  Skaðabætur.

                                    28. gr.
           Verðbréfamiðstöð ber skaðabótaábyrgð vegna þess tjóns sem rakið
   verður til starfsemi hennar í tengslum við tilkynningar um skráningu,
   breytingar eða afmáningu réttinda á reikningi í miðstöðinni þrátt fyrir að
   saknæmri háttsemi sé ekki til að dreifa. Bótaábyrgð nær þó hvorki til
   tjóns vegna glataðra viðskiptatækifæra né til tjóns vegna óviðráðanlegra
   ytri atvika (force majeure).
           Hafi tjónþoli af ásetningi eða gáleysi átt þátt í því að tjón varð
   er heimilt að lækka eða fella niður skaðabætur til hans.
           Verðbréfamiðstöð ber skaðabótaábyrgð gagnvart þeim aðilum sem
   grandlausir verða fyrir tjóni vegna ákvæða 2. málsl. 19. gr. fáist það
   ekki bætt samkvæmt almennum reglum.
           Samanlagðar skaðabætur fyrir tjón vegna sama tjónsatburðar geta
   ekki orðið hærri en sem nemur helmingi fjárhæðar ábyrgðarsjóðs skv. 30.
   gr.

                                    29. gr.
           Reikningsstofnun ber skaðabótaábyrgð vegna þess tjóns sem rakið
   verður til starfsemi hennar í tengslum við tilkynningar um skráningu,
   breytingar eða afmáningu réttinda á reikningi í verðbréfamiðstöðinni, svo
   og greiðslum út af slíkum reikningi, þrátt fyrir að orsök tjónsins verði
   rakin til óhappaatvika.
           Hafi tjónþoli af ásetningi eða gáleysi átt þátt í því að tjón varð
   er heimilt að lækka eða fella brott skaðabætur til hans.

                                    30. gr.
           Þegar tjón má rekja til starfsemi verðbréfamiðstöðvar eða
   reikningsstofnunar, sbr. 28. og 29. gr., en ekki liggur ljóst fyrir hvor
   aðilanna ber ábyrgð á tjóninu, er heimilt að stefna þeim sameiginlega (in
   solidum) til greiðslu skaðabóta. Um endurkröfu milli stefndu fer samkvæmt
   almennum reglum.
           Samanlagður ábyrgðarsjóður verðbréfamiðstöðvar skal aldrei nema
   lægri fjárhæð en 650 milljónum króna í formi ábyrgða eða á annan hátt.
           Nánari reglur um ábyrgðir verðbréfamiðstöðvar skv. 2. mgr. skal
   setja í samþykktir hennar.

                                  VIII. kafli.

                                   Eftirlit.

                                    31. gr.
           Bankaeftirlit Seðlabanka Íslands hefur eftirlit með því að
   starfsemi verðbréfamiðstöðva sé í samræmi við lög þessi og reglur eða
   reglugerðir settar samkvæmt þeim. Skal bankaeftirliti Seðlabankans þess
   vegna heimill aðgangur að öllum gögnum og upplýsingum um starfsemi
   verðbréfamiðstöðva og reikningsstofnana sem það telur nauðsyn á vegna
   eftirlits samkvæmt lögum þessum. Um eftirlitið gilda, eftir því sem við
   getur átt, lög um Seðlabanka Íslands og lög um verðbréfaviðskipti.

                                    32. gr.
           Telji bankaeftirlit Seðlabankans reikningsstofnun hafa brotið
   ítrekað eða með alvarlegum hætti gegn ákvæðum laga þessara, laga um
   verðbréfaviðskipti eða reglum og reglugerðum settum samkvæmt þeim, eða að
   háttsemi reikningsstofnana sé að öðru leyti óeðlileg, óheilbrigð eða
   ótraust, er því heimilt að svipta hlutaðeigandi aðila rétti til
   eignarskráningar í verðbréfamiðstöð.

                                   IX. kafli.

                                   Viðurlög.

                                    33. gr.
           Brot á lögum þessum varða sektum eða fangelsi allt að einu ári
   nema þyngri refsing liggi við samkvæmt öðrum lögum. Sé brot framið í þágu
   lögaðila er heimilt að beita stjórnendur lögaðilans framangreindum
   viðurlögum og einnig er heimilt að gera lögaðila að sæta sviptingu
   starfsréttinda.
           Tilraun til og hlutdeild í brotum á lögum þessum eru refsiverðar
   samkvæmt almennum hegningarlögum.

                                   X. kafli.

                       Ýmis réttaráhrif, gildistaka o.fl.

                                    34. gr.
           Sé rafbréf gefið út og skráð samkvæmt lögum þessum sem víxill skal
   fylgja þeim lagareglum sem um víxla gilda eftir því sem við getur átt.

                                    35. gr.
           Hafi verðbréf verið tekin til rafrænnar eignarskráningar í
   verðbréfamiðstöð ganga ákvæði laga þessara framar ákvæðum sérlaga um
   útgáfu og form slíkra verðbréfa.

                                    36. gr.
           Lög þessi öðlast gildi hinn 1. janúar 1998.

Ákvæði til bráðabirgða.

        I.

           Þegar verðbréfamiðstöð samkvæmt lögum þessum hefur starfsemi sína
   skal stefna að því að gefa útgefanda og eiganda kost á því að eignarskrá
   með rafrænum hætti réttindi yfir öllum eftirtöldum verðbréfum, sem þá
   verða í fullu gildi eða eru innan lokagjalddaga, fyrir árslok 2000:

           1. spariskírteinum ríkissjóðs,
           2. ríkisbréfum,
           3. ríkisvíxlum,
           4. húsbréfum og húsnæðisbréfum,
           5. hlutabréfum félaga sem skráð eru á Verðbréfaþingi Íslands,
           6. skuldabréfum og víxlum sem útgefnir eru af bönkum, sparisjóðum,
           sveitarfélögum og öðrum ótilgreindum aðilum og skráð eru á
           Verðbréfaþingi Íslands,
           7. öðrum verðbréfum sem stjórn verðbréfamiðstöðvar samþykkir til
           eignarskráningar, sbr. ákvæði 13. gr. laga þessara.

        II.

           Ef eignarréttindi yfir verðbréfi eru eignarskráð í
   verðbréfamiðstöð skal ógilda hið áþreifanlega verðbréf. Í reglugerð, sem
   ráðherra setur, skal kveða nánar á um tilhögun innköllunar og
   eignarskráningu samkvæmt ákvæði þessu og ákvæði I til bráðabirgða.

References

   Visible links
   1. http://www.althingi.is/dba-bin/lawformpr.pl?lnr=1997131
   2. file://1986036.html#g41
