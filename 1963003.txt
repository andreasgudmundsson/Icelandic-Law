
   --------------------------------------------------------------------------

                                                                 Lög um landsdóm

                             1963 nr. 3 19. febrúar

   --------------------------------------------------------------------------

                                     1. gr.
        Landsdómur fer með og dæmir mál þau, er Alþingi ákveður að höfða gegn
                                      ráðherrum út af embættisrekstri þeirra.

                                     2. gr.
                       Í landsdómi eiga sæti 15 dómendur, og eru þeir þessir:

   a.
           [þeir fimm dómarar við Hæstarétt sem hafa átt þar lengst sæti,
           dómstjórinn]^1) í Reykjavík og prófessorinn í stjórnskipunarrétti
           við Háskóla Íslands. Hæstiréttur kveður til varadómendur
           hæstaréttardómara úr hópi [annarra^2) hæstaréttardómara og
           síðan]^1) lagakennara háskólans, hæstaréttarlögmanna eða
           héraðsdómara, sem fullnægja skilyrðum til þess að vera skipaðir
           dómarar í hæstarétti. [Varamaður dómstjórans í Reykjavík er sá
           héraðsdómari í Reykjavík sem hefur lengst gegnt því embætti.]^1)
           Lagadeild háskólans kýs varamann prófessorsins í
           stjórnskipunarrétti;
   b.
           átta menn kosnir af sameinuðu Alþingi með hlutfallskosningu til 6
           ára í senn.

                 Samtímis og með sama hætti skulu kosnir jafnmargir varamenn.

   ^1)[2]L. 92/1991, 40. gr.^2)Í breytingarákvæðinu, eins og það birtist í
   Stjtíð., segir að á eftir orðinu varadómendur eigi að koma orðin aðra
   hæstaréttardómara og síðan. Eftir samhenginu hefur greinilega verið
   ætlast til að textinn yrði eins og hann kemur fram hér.

                                     3. gr.
        Enginn er kjörgengur í landsdóm samkvæmt b-lið 2. gr., nema hann
   fullnægi eftirgreindum skilyrðum:

   1.
           Sé eigi yngri en 30 ára og eigi eldri en sjötugur.
   2.
           Sé lögráða og hafi forræði fjár síns.
   3.
           Hafi óflekkað mannorð.
   4.
           Hafi íslenskan ríkisborgararétt.
   5.
           Eigi heimili á Íslandi.
   6.
           Sé eigi alþingismaður eða starfsmaður í stjórnarráðinu.

        Skylt er bæði konum og körlum, sem kjörgeng eru, að taka kjöri í
   landsdóm.
        Enginn, sem ekki fullnægir framangreindum skilyrðum, má sitja í
   landsdómi.
        Skyldir menn eða mægðir að feðgatali eða niðja eða hjón, kjörforeldri
   og kjörbarn, fósturforeldri og fósturbarn eða skyldir eða mægðir að fyrsta
   eða öðrum lið til hliðar mega ekki sitja samtímis í landsdómi.

                                     4. gr.
        Ef einhver hinna kjörnu dómenda fellur frá, flytur af landi brott eða
   missir kjörgengi, tekur varamaður sæti hans þann tíma, sem eftir er af
   kjörtímabilinu.

                                     5. gr.
        Jafnskjótt og kjör landsdómsmanna samkvæmt b-lið 2. gr. hefur farið
   fram, tilkynnir forseti sameinaðs Alþingis hæstaréttarforseta hverjir hafi
   hlotið kosningu sem dómendur og varamenn, en hann tilkynnir þeim það aftur
   hverjum fyrir sig.

                                     6. gr.
        Hæstaréttarforseti er sjálfkjörinn forseti landsdóms. Varaforseti
   hæstaréttar er varaforseti landsdóms. Nú forfallast þeir báðir, forseti og
   varaforseti, og kýs þá dómurinn forseta, er vera skal einn hinna löglærðu
   dómara.

                                     7. gr.
        Dómari í landsdómi skal, áður en hann tekur fyrsta sinn til starfa í
   dómnum, undirrita drengskaparheit um það, að hann skuli rækja starfann af
   samviskusemi og óhlutdrægni í hvívetna og svo sem hann veit helst að
   lögum. Skal dómsforseti gæta þess, að heitvinning fari fram lögum
   samkvæmt.

                                     8. gr.
        Aldrei má setja landsdóm með færri dómendum en 10, enda séu meðal
   þeirra að minnsta kosti 4 hinna löglærðu dómara samkvæmt a-lið 2. gr.

                                     9. gr.
        Ríkissjóður leggur landsdómi til dómbók, er vera skal tölusett,
   gegnumdregin og innsigluð. Skal hún löggilt af forseta sameinaðs Alþingis.

                                    10. gr.
        Hæstaréttarritari er dómritari við landsdóm. Sé hann forfallaður,
   setur dómsforseti mann utan dómsins til að gegna ritarastarfi. Dómsforseti
   ræður og dómritara aðstoðarmann, ef þurfa þykir.

                                    11. gr.
        Landsdómur skal að jafnaði koma saman í Reykjavík. Þó getur
   landsdómur ákveðið að koma saman og heyja dómþing annars staðar, ef ástæða
   þykir til.

                                    12. gr.
        Dómþing landsdóms skulu háð í heyranda hljóði. Landsdómi er þó rétt
   að kveða á um þinghald fyrir luktum dyrum, ef hann telur til þess
   sérstakar ástæður, svo sem horf tiltekinna málsatvika við erlendum ríkjum
   eða hagsmuni ríkisins. Ef landsdómur ákveður þinghald fyrir luktum dyrum,
   kveður hann upp um það sérstakan úrskurð.

                                    13. gr.
        Ákvörðun Alþingis um málshöfðun gegn ráðherra skal gerð með
   þingsályktun í sameinuðu þingi, og skulu kæruatriðin nákvæmlega tiltekin í
   þingsályktuninni, enda sé sókn málsins bundin við þau. Jafnframt kýs
   Alþingi mann til að sækja málið af sinni hendi, og annan til vara, ef hinn
   kynni að forfallast. Enn fremur kýs sameinað Alþingi fimm manna þingnefnd
   með hlutfallskosningu til þess að fylgjast með málinu og vera saksóknara
   Alþingis til aðstoðar.

                                    14. gr.
        Forseti sameinaðs Alþingis sendir hæstaréttarforseta tafarlaust
   tilkynningu um málshöfðunarákvörðun Alþingis, en hann tilkynnir síðan, svo
   fljótt sem tök eru á, ákærðum málshöfðun og sendir honum eftirrit af
   þingsályktun Alþingis.

                                    15. gr.
        Forseti landsdóms skipar ákærðum svo fljótt sem verða má verjanda úr
   hópi hæstaréttarlögmanna, og skal við val á verjanda farið eftir ósk
   ákærða, ef ekkert mælir henni í móti. Rétt er, að ákærður haldi sjálfur
   uppi vörn fyrir sig ásamt verjanda. Skipun verjanda skal tafarlaust
   tilkynnt saksóknara Alþingis.

                                    16. gr.
        Það er skylda saksóknara Alþingis að leita allra fáanlegra sannana
   fyrir kæruatriðum, hann undirbýr gagnasöfnun og rannsókn í málinu og gerir
   tillögur til landsdóms um viðeigandi ráðstafanir til að leiða hið sanna í
   ljós. Hann hefur um starf sitt samráð við saksóknarnefnd Alþingis.
        Það er hlutverk verjanda að draga fram allt, er verða má ákærðum til
   sýknu eða hagsbóta, og að gæta hagsmuna ákærðs í hvívetna.

                                    17. gr.
        Verjandi skal hafa aðstöðu til að fylgjast með öllu, er fram kemur í
   málinu, og á hann rétt á að vera viðstaddur öll dómþing í málinu, hvar sem
   þingað er og hvort sem dómþing er háð í heyranda hljóði eða fyrir luktum
   dyrum, en í síðast nefndu tilviki getur dómur bannað verjanda að skýra
   opinberlega frá því, sem fram hefur komið á dómþingi.

                                    18. gr.
        Þegar er dómsforseti hefur fengið tilkynningu samkvæmt 14. gr., skal
   hann kveðja dómendur saman með hæfilegum fyrirvara.

                                    19. gr.
        Dómsforseti gefur út stefnu á hendur ákærðum og ákveður stefnufrest,
   er aldrei skal vera skemmri en 3 vikur. Stefna skal gefin út í nafni
   landsdóms. Saksóknari Alþingis lætur síðan birta stefnu með venjulegum
   hætti. Ákærðum eða þeim, sem stefna er birt fyrir hans hönd, skal jafnan
   afhent afrit stefnunnar. Um leið skal og afhent eftirrit af ályktun
   Alþingis, nema hún hafi verið tekin orðrétt upp í stefnu.

                                    20. gr.
        Nú er óvíst um dvalarstað ákærðs, og skal þá birta stefnu og ályktun
   Alþingis í Lögbirtingablaði með hæfilegum fyrirvara, er dómsforseti
   ákveður.

                                    21. gr.
        Dómsforseti ákveður í samráði við saksóknara og verjanda stað og
   stund fyrsta þinghalds landsdóms.

                                    22. gr.
        Samkvæmt tilmælum saksóknara, verjanda eða ákærðs getur dómsforseti 
   eða landsdómur eftir að hann er kominn saman  ákveðið, ef hentugt eða
   nauðsynlegt þykir, að rannsókn ákveðinna atriða eða öflun tiltekinna gagna
   skuli fara fram fyrir héraðsdómi. Málsaðilar snúa sér þá til viðkomandi
   héraðsdómara með beiðni um rannsókn eða gagnaöflun og leggja fram ákvörðun
   dómsforseta eða landsdóms. Úrskurði héraðsdómara, er að slíkri rannsókn
   lúta, má kæra til landsdóms.

                                    23. gr.
        Samkvæmt tilmælum saksóknara Alþingis og að fullnægðum skilyrðum laga
   um meðferð opinberra mála ...^1) getur landsdómur úrskurðað, að lagt skuli
   hald á muni, sem ætla má, að hafi sönnunargildi í málinu, að húsleit skuli
   gerð og að ákærður skuli tekinn í gæslu.
        Nú telur saksóknari brýna þörf slíkra aðgerða, áður en landsdómur
   kemur saman og getur þá dómsforseti tekið um þær ákvörðun til bráðabirgða,
   en úrskurður hans skal borinn undir landsdóm svo fljótt sem verða má.

   ^1)[3]L. 19/1991, 194. gr.

                                    24. gr.
        Að liðnum fresti þeim, sem til er tekinn samkvæmt 18. og 19. gr.,
   kemur landsdómur saman á tilgreindum stað og tíma, og er þá settur af
   dómsforseta. Þingfestir saksóknari þá málið, leggur fram stefnu með
   árituðu birtingarvottorði, málshöfðunarályktun Alþingis, ákæruskjal,
   eftirrit af dómprófum þeim, sem þegar kunna að hafa farið fram, og önnur
   þau sakargögn, sem fyrir hendi eru og unnt er að leggja fram á dómþingi.
   Enn fremur leggur hann fram nafnaskrá þeirra manna, sem óskað er eftir að
   skýrsla sé af tekin fyrir landsdómi. Ákæruskjal skal eftir því sem við á
   fullnægja fyrirmælum ...^1) laga ...^1) um meðferð opinberra mála.

   ^1)[4]L. 19/1991, 194. gr.

                                    25. gr.
        Af skjölum þeim, er greinir í 24. gr., skal verjanda fengið endurrit,
   og á hann rétt á hæfilegum fresti til að kynna sér þau og til að leggja
   fram sín gögn og greinargerð. Landsdómur ákveður á þessu dómþingi, hvenær
   næsta þinghald skuli vera.

                                    26. gr.
        Dómsforseti gætir þess, að dómþing sé háð eftir réttum reglum. Honum
   er rétt að áminna þá, sem á þingi eru, ef framkoma þeirra er óviðeigandi.
   Getur hann vísað mönnum úr dómsal, ef nærvera þeirra horfir til truflunar
   á þingfriði eða þeir koma ósæmilega fram við dómendur eða aðra.

                                    27. gr.
        Í fyrsta þinghaldi skorar dómsforseti á málsaðila að segja til þess,
   ef þeir telja nokkurn dómenda vanhæfan til meðferðar málsins. Komi fram
   krafa um, að einhver dómari víki sæti, kveður landsdómur upp úrskurð um þá
   kröfu. Um skyldu dómenda í landsdómi til að víkja sæti gilda sömu reglur
   og um hæstaréttardómendur.
        Nú víkur dómari sæti og kemur þá varamaður í hans stað, ef til er.
   Eigi er landsdómur bær að fara með mál og dæma, nema að minnsta kosti 10
   dómendur, hinir sömu, hlýði á alla sókn og vörn í málinu og taki þátt í að
   dæma það, og skulu þar af vera 4 hinna sjálfkjörnu dómara hið fæsta.

                                    28. gr.
        Að liðnum fresti þeim, sem til er tekinn af landsdómi, skal verjandi
   leggja fram greinargerð af ákærðs hálfu og gögn þau, er hann hyggst bera
   fyrir sig í málflutningi skjólstæðingi sínum til varnar, svo og nafnaskrá
   yfir menn þá, sem hann óskar, að yfirheyrðir séu, enda séu þeir ekki á
   skrá saksóknara.
        Nú óska málsaðilar, annar hvor eða báðir, eftir frekari fresti til
   gagnasöfnunar til undirbúnings málflutningi, og skal þá enn veittur
   hæfilegur frestur, er aðilar skulu nota sameiginlega.

                                    29. gr.
        Nú óskar annar hvor málsaðili síðar að bera fyrir sig önnur sakargögn
   en þau, sem hann hefur lagt fram eða getið er á skrá hans eða í
   greinargerð, eða hann óskar að afla einhvers sönnunargagns á annan hátt en
   þar er til tekið, og er það þá því aðeins hægt, að gagnaðili samþykki eða
   dómurinn leyfi.

                                    30. gr.
        Forseti á, er þess er krafist af öðrum hvorum málsaðila, að gefa út
   stefnu til vitna þeirra, er leiða á fyrir landsdómnum. Um stefnufrest og
   stefnubirtingu gilda almennar reglur.

                                    31. gr.
        Um vitni og vitnaskyldu fyrir landsdómi fer, eftir því sem við getur
   átt, eftir almennum reglum um vitni í refsimálum ...^1)

   ^1)[5]L. 19/1991, 194. gr.

                                    32. gr.
        Að loknum málatilbúnaði samkvæmt 28. gr. hefst sókn máls og vörn
   fyrir landsdómi. Gerir saksóknari fyrst stutta grein fyrir málsatvikum og
   sakargögnum þeim, er hann hyggst styðja ákæru við. Því næst spyr hann
   ákærðan um sakaratriði. Verjandi, dómsforseti og aðrir dómendur geta síðan
   lagt spurningar fyrir ákærðan.
        Sé mál höfðað gegn tveim mönnum eða fleiri, ákveður dómsforseti í
   hvaða röð þeir skuli prófaðir, hvort þeir skuli hlýða á framburð hver
   annars og hvort þeir skuli samprófaðir.
        Hvenær sem vætti, framlögð gögn eða önnur atvik gefa tilefni til,
   skal ákærður yfirheyrður að nýju.
        Engum þvingunaraðgerðum má beita við ákærðan til þess að fá hann til
   að svara. Mál verður jafnt tekið til meðferðar og dæmt, þó að ákærður mæti
   ekki eða neiti alveg að gefa skýrslu.

                                    33. gr.
        Nú er fengin skýlaus játning ákærðs, og ákveður þá landsdómur að
   hverju leyti þörf sé frekari sönnunargagna.

                                    34. gr.
        Þegar lokið er prófun ákærðs, flytur saksóknari fram sakargögn og
   leiðir vitni. Spyr hann þau sjálfur, en verjanda og ákærðum er heimilt að
   leggja fyrir þau gagnspurningar. Auk þess getur dómsforseti og einstakir
   dómendur beint spurningum til vitnis. Síðan flytur saksóknari sókn sína
   munnlega. Gerir hann þar grein fyrir ályktunum þeim, sem dregnar verða af
   gögnum málsins, lagaatriðum og endanlegum kröfum. Því næst færir verjandi
   fram sín gögn og leiðir vitni. Fer sú vitnaleiðsla fram með sama hætti og
   sagt var um vitni, sem leidd eru af saksóknara. Að því búnu flytur
   verjandi munnlega vörn svo og ákærður sjálfur, ef hann vill. Í vörn skal
   gerð grein fyrir ályktunum, sem dregnar verða af sönnunargögnum,
   lagaatriðum, sem máli skipta, og kröfur rökstuddar. Landsdómur ákveður,
   hvort málflytjendur megi tala oftar, en ákærður og verjandi hans skulu
   ætíð hafa tækifæri til að taka eins oft til máls og saksóknari og að taka
   til máls síðast, áður en málið er tekið til dóms.
        Landsdómur sker úr öllum vafa og ágreiningsefnum, sem upp kunna að
   koma í sambandi við vitnaleiðslu.

                                    35. gr.
        Neiti vitni án lögmætra ástæðna að svara, getur landsdómur dæmt það í
   sekt eða varðhald allt að 6 mánuðum.

                                    36. gr.
        Reglum um vitni skal beitt um matsmenn og skoðunarmenn eftir því sem
   við á.

                                    37. gr.
        Verði nauðsynlegt, eftir að sókn máls og vörn fyrir landsdómi er
   byrjuð, að fresta málsmeðferð, ákveður dómurinn, hvort eða að hve miklu
   leyti þurfi að endurtaka það, sem þegar hefur fram farið, er málið er á ný
   tekið fyrir.

                                    38. gr.
        Vitnaskýrslur skulu stuttlega bókaðar í dómbók. Þegar yfirheyrslu er
   lokið, skal bókunin lesin upp og staðfest, að rétt sé bókað. Dómsforseti
   getur ákveðið, að skýrslur vitna og kunnáttumanna skuli hraðritaðar eða
   teknar á talvél. Kröfur og mótmæli skulu nákvæmlega bókuð. Ræður
   saksóknara og verjanda þarf eigi að bóka, nema dómsforseti mæli svo fyrir,
   að einstök atriði úr þeim skuli bókuð. Dómsforseti getur ákveðið, að ræður
   málflytjenda skuli teknar á talvél.

                                    39. gr.
        Að málflutningi loknum skal málið þegar tekið til dóms. Ganga
   dómendur þá á ráðstefnu. Að loknum umræðum dómenda fer fram
   atkvæðagreiðsla. Dómsforseti stjórnar umræðum og atkvæðagreiðslu, ákveður
   í hvaða röð dómendur greiði atkvæði, og sker úr ágreiningi, sem rísa kann
   við atkvæðagreiðsluna.
        Afl atkvæða ræður úrslitum. Séu atkvæði jöfn ræður atkvæði forseta.
   Ráðstefna og atkvæðagreiðsla fer fram fyrir luktum dyrum.

                                    40. gr.
        Ákærður verður aðeins dæmdur fyrir þær sakir, sem tilgreindar eru í
   ályktun Alþingis. Hins vegar er dómurinn ekki bundinn við refsikröfur
   saksóknara.

                                    41. gr.
        Dóm landsdóms skal semja skriflega. Skal hann byggður á forsendum,
   þar sem meðal annars skal greina kröfur málsaðila og mótmæli, málsatvik og
   málsástæður, er máli skipta, sönnunargögn og mat á þeim, að því leyti sem
   þau geta skipt máli, lagaákvæði, sem máli varða, hugleiðingar dómsins og
   niðurstöðu. Aðalniðurstaða dómsins skal, svo sem venja er, dregin saman í
   dómsorð.

                                    42. gr.
        Dómur skal skráður í dómbók. Dóm skal jafnan kveða upp svo fljótt sem
   við verður komið.

                                    43. gr.
        Dómsforseti les dóminn upp í heyranda hljóði á dómþingi. Sé ákærður
   eigi viðstaddur dómsuppsögu, skal saksóknari sjá um, að honum sé birtur
   dómurinn með sama hætti og stefna. Dómseftirrit skulu send forseta
   sameinaðs Alþingis og dómsmálaráðherra. Landsdómur getur ákveðið, að dómur
   skuli prentaður og gefinn út.

                                    44. gr.
        Sératkvæði dómenda í landsdómi skulu samin, skráð og lesin á dómþingi
   með sama hætti og dómur. Sé dómur prentaður, skulu þau einnig prentuð.

                                    45. gr.
        [Um fullnustu dóms fer eftir almennum reglum.]^1)

   ^1)[6]L. 92/1991, 40. gr.

                                    46. gr.
        Málskostnaður allur greiðist úr ríkissjóði, nema að því leyti sem
   ákærður kann að verða dæmdur til að greiða hann. Landsdómur metur það
   eftir grundvallarreglum réttarfarslaga, hvort og að hve miklu leyti
   málskostnaður skuli lagður á ákærðan. Þegar ákærður er dæmdur til að
   greiða málskostnað, skal tekið tillit til þess, hversu sök hans er mikil,
   svo og til efnahags hans.

                                    47. gr.
        Saksóknara og verjanda skal í dómi ákveðin hæfileg þóknun fyrir
   starfa sinn. Þeir eiga og rétt á að fá endurgoldinn útlagðan nauðsynlegan
   kostnað.

                                    48. gr.
        Um þóknun til vitna og matsmanna fer eftir sömu reglum og í öðrum
   dómsmálum.

                                    49. gr.
        Dómendur í landsdómi og dómritarar eiga rétt á ferða- og
   dvalarkostnaði eftir sömu reglum og gilda um alþingismenn. Landsdómur
   ákveður þóknun til dómenda og dómritara fyrir hvert einstakt mál.
        Allur dómskostnaður greiðist úr ríkissjóði.

                                    50. gr.
        Samkvæmt beiðni dómfellds manns getur landsdómur leyft, að mál, sem
   þar hefur verið dæmt, verði tekið til meðferðar að nýju, ef fram eru komin
   ný gögn, sem ljóst eða líklegt gera, að dómfelldi hefði verið sýkn dæmdur,
   eða dæmdur fyrir mun minna brot, ef þau gögn hefðu komið fyrir dómendur,
   áður en dómur gekk, eða ef ætla má, að falsgögn hafi valdið refsidómi að
   einhverju eða öllu leyti.
        Beiðni um endurupptöku skal senda forseta landsdóms, er kveður dóminn
   saman til þess að taka ákvörðun um, hvort endurupptaka skuli leyfð.
        Nú ákveður landsdómur endurupptöku máls, og fer þá um meðferð og
   flutning málsins samkvæmt ákvæðum laga þessara.

                                    51. gr.
        Að því leyti, sem eigi er á annan veg mælt í lögum þessum, skal,
   eftir því sem við getur átt, beita ákvæðum laga um meðferð einkamála
   ...^1) um meðferð máls fyrir landsdómi.

   ^1)[7]L. 91/1991, 160. gr.

References

   Visible links
   1. http://www.althingi.is/dba-bin/lawformpr.pl?lnr=1963003
   2. file:///altext/stjt/1991.092.html
   3. file://1991019.html#g194
   4. file://1991019.html#g194
   5. file://1991019.html#g194
   6. file:///altext/stjt/1991.092.html
   7. file://1991091.html#g160
