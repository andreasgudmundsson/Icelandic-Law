
   --------------------------------------------------------------------------

                                                          Lög um gjald af áfengi

                              1995 nr. 96 28. júní

   --------------------------------------------------------------------------

                                     1. gr.
           Greiða skal til ríkissjóðs sérstakt gjald, áfengisgjald, af áfengi
                                                       samkvæmt lögum þessum.
           Áfengi samkvæmt lögum þessum telst hver sá vökvi sem í er meira en
      2,25% af vínanda að rúmmáli. Áfengismagn og áfengisinnihald skal ákveða
                                                                    við 20°C.
         [Þrátt fyrir ákvæði 1. og 2. mgr. skulu vörur sem innihalda meira en
           2,25% af vínanda, en eru óhæfar til neyslu og ekki er hægt að gera
         neysluhæfar, undanþegnar áfengisgjaldi. Ráðherra getur með reglugerð
                               ákveðið nánar hvaða vörur falla hér undir.]^1)

   ^1)[2]L. 93/1998, 1. gr.

                                     2. gr.
        Gjaldskyldir samkvæmt lögum þessum eru allir þeir sem flytja inn eða
   framleiða áfengi hér á landi til sölu eða vinnslu.
        Gjaldskyldir eru enn fremur þeir sem flytja með sér til landsins
   áfengi til eigin nota, svo og þeir sem fá sent áfengi erlendis frá án þess
   að það sé til sölu eða vinnslu. Heimilt er með reglugerð að takmarka
   innflutning samkvæmt þessari málsgrein við ákveðnar vörutegundir,
   hámarksmagn eða hámarksverðmæti og að setja skilyrði fyrir því hverjir
   megi flytja inn samkvæmt henni.

                                     3. gr.
        [Áfengisgjald skal vera sem hér segir á hvern sentilítra af vínanda í
   hverjum lítra hins áfenga drykkjar samkvæmt flokkun hans í tollskrá:

   1.
           Af öli sem flokkast í vörulið 2203, svo og af vörum sem innihalda
           blöndur af öli og óáfengum drykk og flokkast í vörulið 2206: 58,70
           kr. á hvern sentilítra umfram 2,25 sentilítra.
   2.
           Af víni sem flokkast undir vöruliði 2204 og 2205, svo og af
           gerjuðum drykkjarvörum í vörulið 2206 sem ekki hafa verið
           blandaðar annarri gerjaðri drykkjarvöru eða óáfengri drykkjarvöru,
           enda sé varan að hámarki 15% að styrkleika og innihaldi eingöngu
           vínanda sem myndast við gerjun, án hvers kyns eimingar: 52,80 kr.
           á hvern sentilítra umfram 2,25 sentilítra.
   3.
           Af öðru áfengi: 57,50 kr.

        Gjald skv. 1. mgr. skal reiknast hlutfallslega á brot af sentilítra
   af vínanda og brot af lítra hins áfenga drykkjar.
        Ef umbúðir vöru greina ekki magn eða styrkleika áfengis sem aðilar
   sem tilgreindir eru í 2. mgr. 2. gr. flytja til landsins eða fá sent
   erlendis frá er tollyfirvöldum heimilt að meta magn eða styrkleika áfengis
   og ákvarða gjald samkvæmt því.]^1)

   ^1)[3]L. 93/1998, 2. gr.

                                  [4. gr.]^1)
        Þeir sem eru gjaldskyldir skv. 1. mgr. 2. gr. skulu ótilkvaddir senda
   tilkynningu um starfsemi sína til [ríkisskattstjóra].^2) Þeir sem hefja
   gjaldskylda starfsemi skulu senda tilkynningu áður en starfsemin hefst.
        Í tilkynningu skal tilgreina nafn, firmanafn, heimili og kennitölu
   rekstraraðila og hvers konar framleiðslu eða innflutning sé um að ræða.
        [Ríkisskattstjóri skal]^2) halda skrár yfir alla þá sem eru
   gjaldskyldir skv. 1. mgr. 2. gr. laga þessara.
        Fjármálaráðherra setur í reglugerð nánari ákvæði um upplýsingaskyldu
   þeirra sem eru gjaldskyldir skv. 1. mgr. 2. gr., svo og skyldu þeirra til
   að halda framleiðslu- og birgðabókhald.

   ^1)[4]L. 93/1998, 3. gr.^2)[5]L. 93/1998, 4. gr.

                                  [5. gr.]^1)
        Gjald af innfluttu áfengi skal greitt við tollafgreiðslu þess.
   Fjármálaráðherra er heimilt með reglugerð að veita gjaldfrest á
   áfengisgjaldi við innflutning í allt að tvær vikur enda séu settar
   fullnægjandi tryggingar.
        Af áfengi, sem framleitt er innan lands til sölu þar, reiknast gjald
   við sölu eða afhendingu vörunnar frá verksmiðju eða framleiðanda til
   kaupanda og skiptir ekki máli hvenær eða með hvaða hætti greiðsla fer
   fram.
        Þeir sem skyldir eru til að innheimta gjald skv. 2. mgr. skulu
   ótilkvaddir greiða innheimtumanni ríkissjóðs í umdæmi því þar sem þeir eru
   heimilisfastir áfengisgjald sem þeim ber að standa skil á. Greiðslu skal
   fylgja skýrsla á þar til gerðu eyðublaði um hina gjaldskyldu sölu.
        Hvert uppgjörstímabil vegna gjaldskyldrar innlendrar framleiðslu er
   tvær vikur. Gjalddagi er annar virkur dagur eftir lok uppgjörstímabils.
        Fjármálaráðherra er heimilt að setja í reglugerð nánari ákvæði um
   innheimtu áfengisgjalds, þar á meðal um tryggingar fyrir skilum á gjaldi
   skv. 1. og 2. mgr.

   ^1)[6]L. 93/1998, 3. gr.

                                  [6. gr.]^1)
        [Áfengisgjald skal fellt niður eða endurgreitt í eftirtöldum
   tilvikum]:^2)

   1.
           Við sölu áfengis úr landi.
   2.
           Við innflutning og sölu á áfengi til fríhafnarinnar á
           Keflavíkurflugvelli.
   3.
           Við innflutning og sölu á áfengi til aðila sem njóta skattfrelsis
           hér á landi samkvæmt alþjóðasamningum sem Ísland er aðili að og
           aðila sem ríkisstjórn ákveður.
   4.
           Við innflutning og sölu á áfengi til framleiðslu á vörum sem eru
           gjaldskyldar samkvæmt lögum þessum til framleiðenda sem hafa leyfi
           til að selja áfengi skv. 3. tölul. 1. mgr. 11. gr. áfengislaga.
   5.
           [Af áfengi sem ferðamenn og farmenn hafa með sér inn í landið til
           eigin nota, að tilteknu hámarki sem fjármálaráðherra kveður á um í
           reglugerð.]^2)
   [6.
           Af áfengi, sem talið er upp í lyfjaskrá, til lækna og lyfsala til
           sölu sem lyf.
   7.
           Af áfengi til iðnþarfa samkvæmt nánari skilgreiningu
           fjármálaráðherra.]^2)

        Fjármálaráðherra er heimilt að lækka gjald á áfengi sem flutt er inn
   eða selt til tollfrjálsra verslana og tollfrjálsra forðageymslna, ^2) svo
   og að endurgreiða gjald sem áður hafði verið innheimt af áfengi, sem
   ráðstafað er samkvæmt þessari grein eða er endursent úr landi.
        [Fjármálaráðherra setur með reglugerð nánari ákvæði um framkvæmd
   þessarar greinar, m.a. um skilyrði niðurfellingar eða endurgreiðslu.]^2)

   ^1)[7]L. 93/1998, 3. gr.^2)[8]L. 93/1998, 5. gr.

                                  [7. gr.]^1)
        [Af innheimtu áfengisgjaldi þeirra sem eru gjaldskyldir skv. 1. mgr.
   2. gr. skal 1% renna í Forvarnasjóð. Tilgangur sjóðsins skal vera að
   stuðla að forvörnum gegn áfengis- og fíkniefnaneyslu. Styrki skal veita úr
   sjóðnum til forvarnastarfa á verkefnagrundvelli. Áfengis- og vímuvarnaráð
   gerir tillögur til heilbrigðisráðherra um veitingu styrkja úr
   Forvarnasjóði.
        Af innheimtu áfengisgjaldi þeirra sem eru gjaldskyldir skv. 1. mgr.
   2. gr. skulu 0,3% renna til áfengiseftirlits lögregluyfirvalda.]^2)

   ^1)[9]L. 93/1998, 3. gr.^2)[10]L. 93/1998, 6. gr.

                                  [8. gr.]^1)
        Áfengisgjald skv. 3. ^2) gr. er grunngjald sem fjármálaráðherra er
   heimilt með reglugerð að víkja frá um allt að 5% til hækkunar eða
   lækkunar.

   ^1)[11]L. 93/1998, 3. gr.^2)[12]L. 93/1998, 7. gr.

                                  [9. gr.]^1)
        Að því leyti sem eigi er ákveðið í lögum þessum um gjaldskyldu,
   gjaldfrelsi, úrskurð um flokkun til gjaldskyldu, álagningu, innheimtu,
   lögvernd, sektir, viðurlög, refsingar og aðra framkvæmd varðandi gjald af
   innfluttu áfengi samkvæmt lögum þessum skulu gilda eftir því sem við getur
   átt ákvæði tollalaga.
        Að því leyti sem ekki eru ákvæði í lögum þessum um álagningu,
   innheimtu, tilhögun bókhalds, framtöl, eftirlit, stöðvun atvinnurekstrar,
   viðurlög, sektir, refsingar og aðra framkvæmd varðandi gjald samkvæmt
   lögum þessum af áfengi, sem er framleitt eða unnið að einhverju leyti hér
   á landi, skulu gilda eftir því sem við getur átt ákvæði laga um
   virðisaukaskatt og ákvæði reglugerða og annarra fyrirmæla settra samkvæmt
   þeim lögum, svo og ákvæði laga um vörugjald.

   ^1)[13]L. 93/1998, 3. gr.

                                  [10. gr.]^1)
        Ráðherra er heimilt að setja með reglugerð^2) nánari fyrirmæli um
   framkvæmd laga þessara.

   ^1)[14]L. 93/1998, 3. gr.^2)Rg. 477/1995, sbr. 480/1995, 613/1995,
   334/1996 og 548/1996.

                                  [11. gr.]^1)
        Lög þessi öðlast gildi 1. september 1995.

   ^1)[15]L. 93/1998, 3. gr.

                            Ákvæði til bráðabirgða.
        Greiða skal áfengisgjald samkvæmt lögum þessum af framleiðslubirgðum
   og ótollafgreiddum innflutningsvörum 1. júlí 1995.

References

   Visible links
   1. http://www.althingi.is/dba-bin/lawformpr.pl?lnr=1995096
   2. file:///altext/stjt/1998.093.html
   3. file:///altext/stjt/1998.093.html
   4. file:///altext/stjt/1998.093.html
   5. file:///altext/stjt/1998.093.html
   6. file:///altext/stjt/1998.093.html
   7. file:///altext/stjt/1998.093.html
   8. file:///altext/stjt/1998.093.html
   9. file:///altext/stjt/1998.093.html
  10. file:///altext/stjt/1998.093.html
  11. file:///altext/stjt/1998.093.html
  12. file:///altext/stjt/1998.093.html
  13. file:///altext/stjt/1998.093.html
  14. file:///altext/stjt/1998.093.html
  15. file:///altext/stjt/1998.093.html
