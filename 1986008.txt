
   --------------------------------------------------------------------------

   --------------------------------------------------------------------------

                                   I. kafli.
                                 Almenn ákvæði.
                                     1. gr.
         Byggðin í landinu skiptist í staðbundin sveitarfélög sem stýra sjálf
                                               málefnum sínum á eigin ábyrgð.
          Sveitarfélög eru lögaðilar og nefnast hreppar, bæir eða kaupstaðir.
                 Hver maður er í því sveitarfélagi þar sem hann á lögheimili.

                                     2. gr.
                          Félagsmálaráðuneytið fer með málefni sveitarfélaga.
            Engu málefni, sem varðar sérstaklega hagsmuni sveitarfélags, skal
                            ráðið til lykta án umsagnar sveitarstjórnarinnar.

                                     3. gr.
            Sveitarfélag hefur ákveðin staðarmörk. Óheimilt er að breyta þeim
                                                              nema með lögum.
               Þó getur ráðuneytið breytt mörkum sveitarfélaga í sambandi við
                  sameiningu þeirra eða til staðfestingar á samkomulagi milli
                                                           sveitarstjórna.^1)
           Nú eiga íbúar tiltekins sveitarfélags upprekstrarrétt í afrétt sem
   ekki hefur verið skipað innan staðarmarka neins sveitarfélags og skal hann
     þá teljast til þess sveitarfélags. Ef íbúar fleiri en eins sveitarfélags
        eiga upprekstrarrétt í afréttinn og ekki næst samkomulag um til hvers
                                þeirra hann skuli teljast sker ráðuneytið úr.

   ^1)Augl. 257/1987, 116/1989, 435/1990, 186/1991, 664/1994 og 16/1995.

                                     4. gr.
        Eigi má breyta nafni sveitarfélags nema með staðfestingu
   ráðuneytisins.
        Heimilt er sveitarstjórn að ákveða byggðarmerki fyrir sveitarfélag.
   Tilkynna skal um þá ákvörðun til ráðuneytisins sem setur almennar
   reglur^1) um gerð þeirra.
        Birta skal staðfestingu á nafnbreytingu sveitarfélags og ákvörðun um
   byggðarmerki í Stjórnartíðindum.

   ^1)Rg. 74/1992.

                                     5. gr.
        Lágmarksíbúatala sveitarfélags er 50 íbúar.
        Nú hefur íbúafjöldi sveitarfélags verið lægri en 50 í þrjú ár
   samfleytt og skal ráðuneytið þá eiga frumkvæði að því að sameina það
   nágrannasveitarfélagi. Einnig má þá skipta hinu fámenna sveitarfélagi
   milli nágrannasveitarfélaga.
        Undantekningu frá þessu ákvæði skal gera ef sérstakar aðstæður hindra
   það að mati ráðuneytisins að íbúar hins fámenna sveitarfélags geti myndað
   félagslega heild með íbúum nágrannasveitarfélags.

                                     6. gr.
        Skylt er sveitarfélögum að annast þau verkefni sem þeim eru falin í
   lögum.
        Sveitarfélög skulu vinna að sameiginlegum velferðarmálum íbúanna
   eftir því sem fært þykir á hverjum tíma.
        Sveitarfélög geta tekið að sér hvert það verkefni sem varðar íbúa
   þeirra, enda sé það ekki falið öðrum til úrlausnar að lögum.
        Verkefni þau, sem sýslunefndum eru nú falin með lögum, skulu falla
   til sveitarfélaga. Héraðsnefndir skulu myndaðar um lausn þeirra verkefna
   og annarra verkefna sem sveitarfélögin fela þeim eða þeim eru falin með
   lögum. Héraðsnefndir taka við eignum og skuldum sýslufélaga við gildistöku
   laga þessara nema sveitarfélög, sem aðild áttu að sýslufélagi, óski að
   yfirtaka þær. Kaupstaðir geta átt aðild að héraðsnefndum og heimilt er að
   sameina þær með samkomulagi viðkomandi sveitarstjórna. Um héraðsnefndir
   gilda ákvæði IX. kafla eftir því sem við getur átt.
        Sveitarfélög skulu hafa sjálfstæða tekjustofna og sjálfsforræði á
   gjaldskrá eigin fyrirtækja og stofnana til þess að mæta kostnaði við
   framkvæmd þeirra verkefna sem þau annast.
        Meðal verkefna sveitarfélaga eru:

   1.
           Félagsmál, þar á meðal framfærslumál, aðstoð við aldraða og
           fatlaða, barnaverndarmál, varnir gegn notkun vímugjafa, rekstur
           dagvista fyrir börn, rekstur dvalarheimila aldraðra, rekstur
           heimilishjálpar, [varnir gegn slysum].^1)
   2.
           Atvinnumál, þar á meðal atvinnuleysisskráning, vinnumiðlun.
   3.
           Menntamál, þar á meðal bygging og rekstur skóla,
           fullorðinsfræðsla, tónlistarfræðsla.
   4.
           Húsnæðismál, þar á meðal bygging verkamannabústaða, bygging
           leiguíbúða sveitarfélaga, útrýming heilsuspillandi húsnæðis.
   5.
           Skipulags- og byggingarmál, þar á meðal gerð aðal- og
           svæðaskipulags, gerð deiliskipulags, framkvæmd byggingarlaga og
           byggingareftirlit.
   6.
           Almannavarnir og öryggismál, þar á meðal eldvarnir og
           eldvarnaeftirlit, staðbundnar almannavarnir.
   7.
           Hreinlætismál, þar á meðal sorphreinsun og sorpeyðing,
           holræsalagnir og skolpeyðing, heilbrigðiseftirlit, meindýraeyðing.
   8.
           Heilsugæsla, þar á meðal rekstur heilsugæslustöðva, rekstur
           sjúkrastofnana.
   9.
           Menningarmál, þar á meðal rekstur bókasafna, rekstur annarra
           safna, rekstur félagsheimila, stuðningur við áhugamannafélög um
           listir og listsköpun.
   10.
           Íþróttir og útivera, þar á meðal bygging og rekstur íþróttavalla,
           bygging og rekstur íþróttahúsa, gerð aðstöðu fyrir vetraríþróttir
           og ýmsar aðrar greinar íþrótta, rekstur fólkvanga og annarra
           útivistarsvæða.
   11.
           Landbúnaðarmál, þar á meðal umsjón með forðagæslu, eyðing refa,
           minka og vargfugls, fjallskilamál.
   12.
           Bygging og viðhald mannvirkja, þar á meðal gatna, vega og torga,
           veitukerfa, hafna o.s.frv.
   13.
           Ráðstafanir til þess að koma í veg fyrir almennt atvinnuleysi og
           bjargarskort.

   ^1)[2]L. 51/1990, 1. gr.

                                   II. kafli.
                                Sveitarstjórnir.
                                     7. gr.
        Í hverju sveitarfélagi skal vera kjörin sveitarstjórn.
        Sveitarstjórn fer með stjórn sveitarfélagsins samkvæmt ákvæðum laga
   þessara og annarra laga.
        Sveitarstjórnir skulu gera sérstaka samþykkt um stjórn og stjórnsýslu
   sveitarfélagsins og um meðferð þeirra málefna sem sveitarfélagið annast.
   Slík samþykkt skal send ráðuneyti til staðfestingar.

                                     8. gr.
        Sveitarstjórn kýs oddvita úr sínum hópi, kýs nefndir,
   framkvæmdastjóra og ræður aðra starfsmenn til þess að annast framkvæmd
   ákvarðana sveitarstjórnar og verkefni sveitarfélagsins.

                                     9. gr.
        Sveitarstjórnir hafa ákvörðunarvald um nýtingu tekjustofna
   sveitarfélaga og um framkvæmd þeirra verkefna sem sveitarfélagið annast,
   að svo miklu leyti sem ekki eru settar um það reglur í löggjöf.
        Sveitarstjórn skal sjá um að lögbundin verkefni sveitarfélagsins séu
   rækt og að fylgt sé þeim reglum um meðferð sveitarstjórnarmála sem
   ákveðnar eru í samþykktum sveitarfélagsins, lögum og reglugerðum.
        Sveitarstjórn getur ályktað um hvert það málefni sem hún telur að
   varði sveitarfélagið.

                                    10. gr.
        Í hreppum nefnist sveitarstjórn hreppsnefnd. Ef ráðinn er
   framkvæmdastjóri sveitarfélagsins nefnist hann sveitarstjóri og ef sett er
   á fót byggðarráð sveitarstjórnar nefnist það hreppsráð.
        [Í kaupstöðum og bæjum nefnist sveitarstjórn bæjarstjórn,
   framkvæmdastjóri sveitarfélagsins bæjarstjóri og byggðarráð
   sveitarfélagsins bæjarráð. Ákveða má í samþykkt um stjórn sveitarfélags,
   þar sem meiri hluti íbúanna býr í þéttbýli og íbúafjöldi hefur náð a.m.k.
   1000 í þrjú ár samfellt, að sveitarfélag nefnist kaupstaður eða bær þótt
   annað heiti sé notað í einstökum lögum. Réttarstaða bæja skal vera sú sama
   og kaupstaða samkvæmt sérlögum.]^1)
        Í Reykjavík nefnist sveitarstjórn borgarstjórn, framkvæmdastjóri
   sveitarfélagsins borgarstjóri og byggðarráð sveitarstjórnar borgarráð.
        Byggðarráð skal kjörið úr hópi aðalfulltrúa í sveitarstjórn.
        Stöðuheiti oddvita sveitarstjórnar má ákveða í samþykkt um stjórn
   sveitarfélagsins.

   ^1)[3]L. 26/1988, 1. gr.

                                    11. gr.
        Í sveitarstjórn skal fjöldi sveitarstjórnarmanna standa á oddatölu og
   vera innan þeirra marka sem hér greinir:

           þar sem íbúar eru innan við 200, 35 aðalmenn,
           þar sem íbúar eru 200999, 57 aðalmenn,
           þar sem íbúar eru 10009999, 711 aðalmenn,
           þar sem íbúar eru 10.00050.000, 1115 aðalmenn,
           þar sem íbúar eru 50.000 eða fleiri, 1527 aðalmenn.
           Þrátt fyrir þessi ákvæði er ekki skylt að fækka eða fjölga
           sveitarstjórnarfulltrúum fyrr en íbúatala sveitarfélags hefur
           verið hærri eða lægri en viðmiðunarmörkin í 8 ár samfellt.

        Um fjölda fulltrúa í sveitarstjórn skal kveðið á í samþykkt um stjórn
   sveitarfélagsins.

                                  III. kafli.
                            Kosning sveitarstjórna.
                                    12. gr.
        Lög um kosningar til Alþingis gilda um kosningar til sveitarstjórna
   eftir því sem við á með þeim frávikum sem lög þessi ákveða.

                                    13. gr.
        Kjörtímabil sveitarstjórnar er fjögur ár. Almennar
   sveitarstjórnarkosningar fara fram síðasta laugardag í maímánuði sem ekki
   ber upp á laugardag fyrir hvítasunnu. Heimilt er, að ósk sveitarstjórna,
   að fresta kosningum í sveitarfélögum, þar sem færri en ^3/[4] hlutar
   íbúanna eru búsettir í kauptúnum, til annars laugardags í júní. Ósk um
   frestun kosninga skal hafa borist ráðuneytinu fyrir 1. apríl
   kosningaársins.
        Nýkjörin sveitarstjórn tekur við störfum 15 dögum eftir kjördag.

                                    14. gr.
        Fulltrúar í sveitarstjórnum skulu kjörnir í leynilegum almennum
   kosningum sem eru með tvennu móti:

   a.
           Bundnar hlutfallskosningar þar sem kosning er bundin við framboð á
           listum og fulltrúar á hverjum lista ná kjöri í hlutfalli við það
           atkvæðamagn sem listinn fær.
   b.
           Óbundnar kosningar þar sem kosning er ekki bundin við framboð en
           allir kjósendur eru í kjöri nema þeir sem löglega eru undanþegnir
           skyldu til að taka kjöri og hafa fyrir fram skorast undan því.

                                    15. gr.
        Í sveitarfélögum, þar sem íbúar eru fleiri en 300, skal kjósa
   bundinni hlutfallskosningu.
        Í öðrum sveitarfélögum skulu kosningar vera óbundnar. Þó skal einnig
   þar kjósa bundinni hlutfallskosningu ef 20 kjósendur eða einn tíundi hluti
   kjósenda krefjast þess í bréfi stíluðu til oddvita yfirkjörstjórnar eigi
   síðar en sex vikum fyrir kjördag.
        Nú kemur enginn framboðslisti fram áður en framboðsfresti lýkur eða
   svo fá nöfn eru á framboðslistum að sveitarstjórn verður ekki fullskipuð í
   bundinni kosningu og skal þá kosning verða óbundin.
        Nú kemur aðeins fram einn framboðslisti og skal þá yfirkjörstjórn
   framlengja framboðsfrest um tvo sólarhringa. Komi ekki fram nýr
   framboðslisti áður en þeim fresti lýkur verður fram kominn framboðslisti
   sjálfkjörinn.

                                    16. gr.
        Þegar kosning er hlutbundin skal telja öll atkvæði sem hver listi
   hefur hlotið og er þá fundin atkvæðatala hvers lista.
        Til þess að finna hve margir frambjóðendur hafa náð kosningu af
   hverjum lista skal fara þannig að:

   1.
           Deila skal atkvæðatölum listanna með tölunum 1, 2, 3, 4 o.s.frv.
           Útkomutölur eru skráðar fyrir hvern lista.
   2.
           Fyrsta fulltrúa fær sá listi kjörinn sem hæsta útkomutölu hefur.
           Sú tala er síðan felld niður. Annan fulltrúa fær sá listi sem nú
           hefur hæsta útkomutölu. Þessu skal fram haldið uns úthlutað hefur
           verið jafnmörgum fulltrúum og kjósa á.
   3.
           Nú eru of fá nöfn á lista þegar til úthlutunar kemur skv. 2.
           tölul. og skal þá ganga fram hjá þeim lista við frekari úthlutun.
   4.
           Nú eru tvær eða fleiri útkomutölur jafnháar þegar að þeim kemur
           skv. 2. tölul. og skal þá hluta um röð þeirra.

                                    17. gr.
        Til þess að finna hverjir frambjóðendur hafa náð kosningu á hverjum
   lista skal kjörstjórn reikna frambjóðendum atkvæðatölu á þennan hátt:

           Kjörstjórn tekur saman þá kjörseðla þar sem engin breyting hefur
           verið gerð á listanum. Þar telst efsta nafn listans vera í fyrsta
           sæti, næsta nafn í öðru sæti o.s.frv. Næst tekur kjörstjórn alla
           þá kjörseðla þar sem kjósendur hafa gert einhverjar breytingar á
           röð frambjóðenda og telur atkvæði hvers frambjóðanda í hvert sæti
           listans.
           Nöfnum frambjóðenda á listanum er nú raðað þannig að sá sem hlotið
           hefur flest atkvæði í 1. sæti, samkvæmt næstu málsgrein hér á
           undan, hlýtur það sæti. Sá frambjóðandi, að þessum slepptum, sem
           hlotið hefur flest atkvæði í 1. og 2. sæti samanlagt, hlýtur 2.
           sætið o.s.frv. uns raðað hefur verið í sæti svo mörgum
           frambjóðendum listans að ljóst sé hverjir teljast fulltrúar hans
           og hverjir varafulltrúar.

                                    18. gr.
        Nú ferst fyrir kosning til sveitarstjórnar á tilskildum tíma vegna
   óveðurs eða af öðrum ástæðum, kosning fer fram vegna sameiningar
   sveitarfélaga, kjósa þarf í sveitarstjórn einn eða fleiri fulltrúa vegna
   varanlegra forfalla kjörinna fulltrúa eða kosning hefur verið úrskurðuð
   ógild og skal þá kosning fara fram svo fljótt sem við verður komið.

                                    19. gr.
        Kosningarrétt til sveitarstjórna eiga allir sem:

   a.
           eru 18 ára þegar kosning fer fram,
   b.
           eru íslenskir ríkisborgarar,
   c.
           eiga lögheimili á Íslandi.

        Nú eiga ákvæði [[4]9. gr. lögheimilislaga, nr. 21/1990],^1) við um
   hagi manns og telst hann þá ekki hafa firrt sig kosningarrétti við
   sveitarstjórnarkosningar þótt hann hafi tilkynnt flutning samkvæmt
   Norðurlandasamningi um almannaskráningu, enda fullnægi hann að öðru leyti
   skilyrðum 1. mgr.
        Enn fremur eiga kosningarrétt danskir, finnskir, norskir og sænskir
   ríkisborgarar sem fullnægja skilyrðum a- og c-liða 1. mgr., enda hafi þeir
   átt lögheimili á Íslandi í þrjú ár samfellt ...^1) fyrir kjördag.
        [Hver maður á kosningarrétt í því sveitarfélagi þar sem hann er
   skráður með lögheimili samkvæmt íbúaskrá þjóðskrár fimm vikum fyrir
   kjördag í maí í almennum sveitarstjórnarkosningum, hvort sem þær fara fram
   í maí eða júní, sbr. 1. mgr. 13. gr.]^1)

   ^1)[5]L. 19/1994, 1. gr.

                                    20. gr.
        Kjörgengir í sveitarstjórn eru allir þeir sem kosningarrétt eiga í
   sveitarfélaginu og hafa ekki verið sviptir lögræði.
        Missi fulltrúi í sveitarstjórn kjörgengi skal hann víkja úr
   sveitarstjórninni, sbr. þó ákvæði 35. gr.
        Þeim sem er kjörgengur, heill og hraustur og yngri en 65 ára er skylt
   að taka kjöri í sveitarstjórn. Ekki verður nafn manns þó sett á
   framboðslista án skriflegs samþykkis hans.
        Þeim sem setið hefur í sveitarstjórn eitt kjörtímabil eða lengur er
   ekki skylt að taka kjöri fyrr en liðinn er jafnlangur tími og hann átti
   þar samfellt sæti síðast, enda tilkynni hann yfirkjörstjórn eigi síðar en
   fjórum vikum og sex dögum fyrir kjördag að hann skorist undan endurkjöri.

                                    21. gr.
        Á kjörskrá skal taka þá sem fullnægja öllum skilyrðum 19. gr. laga
   þessara.
        [Sveitarstjórnir skulu gera kjörskrár á grundvelli kjörskrárstofna
   sem Hagstofa Íslands (þjóðskrá) lætur þeim í té.]^1)
        ...^1)

   ^1)[6]L. 19/1994, 2. gr.

                                    22. gr.
        Nú ber nauðsyn til að sveitarstjórnarkosningar, aðrar en almennar
   sveitarstjórnarkosningar, fari fram með svo stuttum fyrirvara að ekki er
   unnt að láta kjörskrá liggja frammi eða veita þá fresti og fyrirvara sem
   annars er gert ráð fyrir og má þá sveitarstjórn stytta fresti
   hlutfallslega, enda auglýsi hún það nákvæmlega jafnframt því sem kosningin
   er auglýst.
        Nú fara aukakosningar fram vegna þess að kosningar hafa verið
   úrskurðaðar ógildar og síðari kosningarnar fara fram innan hálfs árs frá
   þeim fyrri og skal þá kosið samkvæmt fyrri kjörskrá.
        Fari kosning síðar fram skal gerð ný kjörskrá [samkvæmt reglum 19.
   gr.]^1)

   ^1)[7]L. 19/1994, 3. gr.

                                    23. gr.
        Kjörstjórnir skulu kosnar á fyrsta fundi nýkjörinnar sveitarstjórnar
   til fjögurra ára í senn. Í hverri kjörstjórn eiga sæti þrír aðalmenn og
   þrír varamenn. Kjörstjórn kýs sér oddvita og ritara úr sínum hópi.
        Í sveitarfélagi, sem skipt er í kjördeildir, skal kjósa eina
   yfirkjörstjórn og undirkjörstjórnir jafnmargar og fjöldi kjördeilda er.
   Heimilt er að kjósa undirkjörstjórnir síðar. Þar sem kosning fer fram í
   fleiri en einni kjördeild á sama kjörstað er rétt að kjósa
   hverfiskjörstjórnir til þess að hafa umsjón með kosningastarfi á
   kjörstaðnum í umboði yfirkjörstjórnar.
        Í sveitarfélagi, sem ekki er skipt í kjördeildir, gegnir kjörstjórn
   störfum yfir- og undirkjörstjórna.
        Sveitarstjórn getur falið kjörstjórn, sem kjörin er samkvæmt lögum um
   kosningar til Alþingis, að stýra einnig kosningum til sveitarstjórnar.

                                    24. gr.
        Í sveitarfélögum, þar sem íbúar eru færri en 500, mega frambjóðendur
   eiga sæti í kjörstjórn ef það sætir ekki ágreiningi í sveitarstjórn.

                                    25. gr.
        Sveitarstjórnir skulu láta kjörstjórnum í té gerðabækur sem skulu
   vera gegnumdregnar og löggiltar af hlutaðeigandi lögbókanda (notario
   publico).

                                    26. gr.
        Yfirkjörstjórn lætur gera kjörseðla sem notaðir verða á kjörfundi.
   Efst á seðlinum skal standa sem fyrirsögn: Kjörseðill við bæjarstjórnar-
   (hreppsnefndar-) kosningar í ... kaupstað (hreppi), dagsetning og ártal.
        Kjörseðlar skulu vera úr haldgóðum pappír sem skrift sést ekki í
   gegnum.
        Ef um óbundnar kosningar er að ræða skal kjörseðill vera tvískiptur.
   Efri hluti kjörseðils skal ætlaður fyrir nöfn og heimilisföng aðalmanna en
   neðri hluti hans fyrir nöfn og heimilisföng varamanna. Á neðri hluta
   kjörseðils skal vera töluröð miðuð við fjölda þeirra sem kjósa á.

                                    27. gr.
        [Þegar almennar sveitarstjórnarkosningar eiga að fara fram skulu öll
   framboð tilkynnt skriflega yfirkjörstjórn þeirri sem í hlut á eigi síðar
   en kl. 12 á hádegi þann dag þegar fjórar vikur eru til kjördags.]^1)
        Til þess að framboðslisti teljist réttilega fram borinn þarf
   tiltekinn fjöldi kjósenda að mæla með listanum.
        Lágmarksfjöldi meðmælenda skal vera sem hér segir:

           í sveitarfélagi með færri en 500 íbúa 10 meðmælendur,
           í sveitarfélagi með 5012000 íbúa 20 meðmælendur,
           í sveitarfélagi með 200116.000 íbúa 40 meðmælendur,
           í sveitarfélagi með 16.000 og fleiri íbúa 100 meðmælendur.

        Hámarkstala meðmælenda skal vera tvöföld tilskilin lágmarkstala.
        Yfirkjörstjórn úrskurðar um kjörgengi. Úrskurði hennar má skjóta til
   sveitarstjórnar. Úrskurði sveitarstjórnar má áfrýja á sama hátt sem fyrir
   er mælt í 37. gr. ef úrskurður fellur um að fulltrúaefni hafi misst
   kjörgengi.

   ^1)[8]L. 19/1994, 4. gr.

                                    28. gr.
        Ef framboðslistar eru ekki bornir fram af stjórnmálaflokkum merkir
   yfirkjörstjórn þá í stafrófsröð eftir því sem þeir hafa borist henni eða
   eftir samkomulagi við umboðsmenn listanna.
        Þegar yfirkjörstjórn hefur úrskurðað framboðin gerir hún þau kunn
   almenningi með auglýsingu sem birt er á sama hátt sem á hverjum stað er
   títt að birta opinberar auglýsingar.
        Greina skal í auglýsingu bókstaf framboðslista og nöfn frambjóðenda á
   hverjum lista í réttri röð.
        Nú fer bundin hlutfallskosning fram eða framboðsfrestur framlengist
   samkvæmt ákvæðum 15. gr. eða maður skorast undan endurkjöri skv. 4. mgr.
   20. gr. og skal þá yfirkjörstjórn auglýsa það með sama hætti og framboð.

                                    29. gr.
        Atkvæðakassa, tilheyrandi poka og innsigli, er notuð eru við
   kosningar til Alþingis, er og heimilt að nota við
   sveitarstjórnarkosningar.

                                    30. gr.
        Atkvæðagreiðsla við óbundnar kosningar fer fram með þeim hætti að
   kjósandi skrifar í kjörklefa á kjörseðilinn fullt nafn og heimilisfang
   aðalmanna á þann hluta kjörseðilsins sem ætlaður er fyrir kjör aðalmanna.
        Á þann hluta seðilsins, sem ætlaður er fyrir kjör varamanna, skal
   hann rita nöfn varamanna og heimilisföng þeirra í þeirri röð sem hann kýs
   að þeir taki sæti allt að þeirri tölu sem kjósa á.
        Kjósandi skal brjóta seðilinn saman þannig að það sem á hann var
   ritað snúi inn og skal kjósandi sjálfur stinga kjörseðli í atkvæðakassann.
        Ekki skal meta atkvæði ógilt ef greinilegt er hver vilji kjósanda er
   nema á kjörseðlinum séu áletranir eða annarleg merki sem ætla má að sett
   séu til að gera seðilinn auðkennilegan eða ef eitthvað er innan í
   utankjörfundarseðli sem ætla má að hafi verið sett þar í því skyni.

                                    31. gr.
        Þegar kosning er óbundin fer talning atkvæða fram með þeim hætti að
   formaður yfirkjörstjórnar les upp nöfnin sem á kjörseðlinum standa og
   réttir hann svo meðkjörstjórum til athugunar en þeir skrá atkvæðin
   jafnóðum.
        Þeir, sem flest atkvæði fá sem aðalmenn, eru réttkjörnir aðalmenn.
   Hafi tveir eða fleiri hlotið jafnmörg atkvæði og geta ekki báðir eða allir
   náð kjöri ræður hlutkesti.

                                    32. gr.
        Þegar kosning er óbundin skal kjósa jafnmarga varamenn sem aðalmenn.
   Varamenn eru þeir sem ekki hljóta atkvæðamagn sem aðalmenn þannig:

   1.
           varamaður er sá sem flest atkvæði hlýtur samanlagt í 1. sæti á
           lista yfir varamenn að viðbættum þeim atkvæðum sem hann hlaut í
           sæti aðalmanns. 2. varamaður er kosinn sá sem flest atkvæði hlýtur
           í 2. sæti lista varamanna að viðbættum þeim atkvæðum sem hann
           hlaut í sæti aðalmanns og í 1. sæti á lista varamanna. Kosning
           annarra varamanna ákvarðast á sama hátt uns fyllt er í sæti þau
           sem kjósa skal í. Nú fá tveir menn jafnmörg atkvæði samanlagt í
           sæti varamanns og skal þá hlutkesti ráða hvor hlýtur sætið. Sá sem
           ekki hlýtur sætið tekur sæti næsta varamanns og færast þá þeir
           varamenn sem á eftir koma um set.

        Þegar kosið er bundinni hlutfallskosningu og listi fær einn eða
   fleiri aðalmenn kjörna verða þeir varamenn sem ekki hlutu kosningu á
   listanum.

                                    33. gr.
        Þegar kosning er óbundin er yfirkjörstjórn skylt, að talningu
   lokinni, að setja alla notaða kjörseðla undir innsigli.
        Að kærufresti loknum eða að fullnaðarúrskurði upp kveðnum varðandi
   kosninguna, ef kosning hefur verið kærð, skal yfirkjörstjórn eyða hinum
   innsigluðu kjörseðlum og skrá yfirlýsingu þar um í gerðabók kjörstjórnar.

                                    34. gr.
        Kjörstjórn skal gefa út kjörbréf til aðalfulltrúa í sveitarstjórn og
   varamanna þeirra.
        Jafnframt skal kjörstjórn senda nýkjörinni sveitarstjórn greinargerð
   um úrslit kosninganna.

                                    35. gr.
        Varamenn taka sæti í sveitarstjórn í þeirri röð sem þeir eru kosnir
   þegar aðalfulltrúar þess lista, sem þeir eru kosnir af, falla frá,
   flytjast burtu eða forfallast varanlega á annan hátt frá því að sitja í
   sveitarstjórn.
        Nú er framboðslisti borinn fram af tveimur eða fleiri
   stjórnmálaflokkum eða samtökum og geta þá aðalmenn listans komið sér saman
   um mismunandi röð varamanna eftir því hver aðalmanna hefur forfallast.
   Yfirlýsing um slíkt samkomulag skal lögð fram á fyrsta eða öðrum fundi
   sveitarstjórnar eftir kosningar.
        Nú næst ekki samkomulag milli stjórnmálaflokka eða samtaka, sem
   standa að sameiginlegum lista, og skulu þá þeir varamenn listans, sem eru
   úr sama stjórnmálaflokki eða samtökum og aðalmaður sá sem um er að ræða,
   taka sæti hans í sveitarstjórn í þeirri röð sem þeir voru kosnir án
   tillits til þess hvar þeir annars eru í röð varamanna. Sé enginn úr hópi
   varamanna slíks lista í sama stjórnmálaflokki eða samtökum og
   aðalfulltrúinn, sem í hlut á, var þegar kosning fór fram taka varamenn
   listans sæti samkvæmt venjulegum reglum.
        Þegar aðalmaður flytur úr sveitarfélaginu um stundarsakir má ákveða
   að hann skuli víkja úr sveitarstjórn þar til hann tekur aftur búsetu í
   sveitarfélaginu. Tekur þá varamaður hans sæti samkvæmt framangreindum
   reglum. Nú forfallast aðalmaður um stundarsakir vegna veikinda eða af
   öðrum ástæðum og er honum þá rétt að tilnefna þann af varamönnum sínum sem
   taka skal sæti hans á meðan. Hafi hann engan tilnefnt úr hópi varamanna
   skal varamaður taka sæti hans samkvæmt ákvæðum 1. og 2. mgr. þessarar
   greinar.

                                    36. gr.
        Gallar á framboði eða kosningu leiða ekki til ógildis kosninga, nema
   ætla megi að þeir hafi haft áhrif á úrslit kosninganna.

                                    37. gr.
        [Sá sem vill kæra sveitarstjórnarkosningu skal afhenda kæru sína
   hlutaðeigandi sýslumanni innan sjö daga frá því að lýst var úrslitum
   kosninga.]^1)
        Viðkomandi yfirvald skal skipa þriggja manna nefnd til að úrskurða um
   kæruefnið þegar er því hefur borist kæra. Skal leita umsagnar
   yfirkjörstjórnar um kæru og skal hún láta uppi álit sitt innan viku frá
   því að hún fékk kæruna og kjörnefnd kveða upp úrskurð sinn innan viku þar
   frá.
        Úrskurði nefndarinnar má skjóta til ráðuneytisins og skal tilkynning
   um málskotið komin til ráðuneytisins innan viku og skjöl þau, er
   áfrýjuninni kunna að fylgja, sett í póst innan sama tíma.
        Nú kemur fram kæra innan kærufrests skv. 1. mgr. og nefndin úrskurðar
   kosningu ógilda og lætur þá fráfarandi sveitarstjórn ekki af störfum fyrr
   en kosning hefur farið fram að nýju og nefndin úrskurðað kærur sem fram
   kunna að koma vegna þeirra.
        Jafnskjótt og fráfarandi sveitarstjórn lætur af störfum tekur
   nýkjörin sveitarstjórn við, sbr. 2. mgr. 13. gr.
        Fulltrúi í sveitarstjórn getur krafist frestunar á framkvæmd
   ákvarðana sveitarstjórnar sem teknar eru frá kjördegi og þar til nýkjörin
   sveitarstjórn tekur við störfum og skal þá leggja mál að nýju fyrir hana á
   fyrsta fundi hennar. Nú er mál þannig vaxið að framkvæmd ákvörðunar þolir
   enga bið og verður þessa úrræðis þá ekki neytt, enda sé heimild til
   afgreiðslu málsins í fjárhagsáætlun, lögum, almennum fyrirmælum
   stjórnvalda eða með leyfi ráðuneytisins.
        Nú ógildir ráðuneytið kosningar eftir að nýkjörin sveitarstjórn hefur
   tekið við störfum og skal hún þá sitja þar til nýjar kosningar hafa farið
   fram og kærur sem fram kunna að koma hafa verið úrskurðaðar.
        Eftir að kjörtímabili fráfarandi sveitarstjórnar er lokið og þar til
   löglega kjörin sveitarstjórn tekur við störfum samkvæmt ákvæðum þessarar
   greinar getur starfandi sveitarstjórn ekki innt af hendi neinar greiðslur
   eða gengist undir nokkrar skuldbindingar fyrir hönd sveitarfélagsins nema
   samkvæmt heimild í fjárhagsáætlun, lögum, almennum fyrirmælum stjórnvalda
   eða með leyfi ráðuneytisins.

   ^1)[9]L. 92/1991, 86. gr.

                                    38. gr.
        Sveitarstjórn úrskurðar hvort sveitarstjórnarmaður hafi misst
   kjörgengi eða hvort veita skuli honum lausn.
        Skjóta má úrskurði sveitarstjórnar til ráðuneytisins og úrskurði þess
   má skjóta til dómstóla.

                                    39. gr.
        Kostnaður við sveitarstjórnarkosningar greiðist úr sveitarsjóði.

                                   IV. kafli.
                   Skyldur og réttindi sveitarstjórnarmanna.
                                    40. gr.
        Sveitarstjórnarmanni ber skylda til að sækja alla
   sveitarstjórnarfundi og fundi í nefndum á vegum sveitarstjórnar nema
   lögmæt forföll hamli.
        Sveitarstjórnarmaður er einungis bundinn af lögum og sannfæringu
   sinni um afstöðu til einstakra mála og honum ber að gegna störfum af alúð
   og samviskusemi.
        Við nafnakall er sveitarstjórnarmanni skylt að taka þátt í
   atkvæðagreiðslu. Vilji sveitarstjórnarmaður eigi una úrskurði oddvita
   getur hann skotið úrskurðinum til sveitarstjórnar sem sker úr án umræðna.
        Hver sveitarstjórnarmaður er skyldur til að inna af hendi störf sem
   sveitarstjórn felur honum og varða verkefni sveitarstjórnarinnar.

                                    41. gr.
        Sveitarstjórnarmenn hafa málfrelsi á fundum sveitarstjórna og nefnda
   eftir því sem nánar er ákveðið í fundarsköpum. Þeir hafa og tillögurétt,
   atkvæðisrétt, kjörgengi í nefndir og aðgang að bókum og skjölum
   sveitarfélagsins og óhindraðan aðgang að stofnunum þess og starfsemi.
        Þeir sem rétt eiga til að taka þátt í umræðum í sveitarstjórn og
   nefndum hennar eiga rétt á að fá bókaðar stuttar athugasemdir sínar um
   afstöðu til þeirra mála sem til umræðu eru.

                                    42. gr.
        Sveitarstjórnarmenn skulu gæta þagnarskyldu um það sem þeir verða
   áskynja í starfi sínu og leynt á að fara samkvæmt lögum, eðli máls eða
   samkvæmt sérstakri ákvörðun sem samþykkt er með a.m.k. ^2/[3] hlutum
   atkvæða í sveitarstjórn eða nefnd.

                                    43. gr.
        Kjörnum fulltrúum í sveitarstjórn og varamönnum þeirra er skylt að
   taka kjöri í nefnd, ráð eða stjórn á vegum sveitarfélagsins.
        Sá sem verið hefur oddviti heilt kjörtímabil eða lengur eða gegnt
   ákveðnu starfi innan sveitarstjórnar jafnlangan tíma eða lengur getur
   skorast undan kosningu til þess starfs jafnlangan tíma og hann hefur haft
   starfið með höndum.
        Nú telur sveitarstjórnarmaður sig ekki geta gegnt skyldum sínum í
   sveitarstjórn án óhæfilegs álags og getur sveitarstjórn þá létt af honum
   störfum eða veitt honum lausn að eigin ósk um tiltekinn tíma eða til loka
   kjörtímabils.

                                    44. gr.
        Skylt er sveitarstjórn að ákveða hæfilega þóknun til
   sveitarstjórnarmanna fyrir störf þeirra. Sé um langan veg að fara milli
   heimilis sveitarstjórnarmanns og fundarstaðar sveitarstjórnar getur
   sveitarstjórn auk þess ákveðið honum hæfilega greiðslu ferðakostnaðar.
        Nú tekst sveitarstjórnarmaður ferð á hendur í þágu sveitarfélagsins
   samkvæmt ákvörðun sveitarstjórnar og á hann þá rétt til greiðslu hæfilegs
   ferða- og dvalarkostnaðar.
        Sveitarstjórnarmenn eiga rétt á að störfum sveitarstjórnar sé þannig
   hagað að þeir geti tekið sér hæfilegt orlof árlega.

                                    45. gr.
        Sveitarstjórnarmanni ber að víkja sæti við meðferð og afgreiðslu máls
   þegar það varðar hann eða nána venslamenn hans svo sérstaklega að almennt
   má ætla að viljaafstaða hans mótist að einhverju leyti þar af. Honum er þó
   heimilt að gera stuttlega grein fyrir afstöðu sinni. Sveitarstjórn sker
   umræðulaust úr hvort mál er svo vaxið. Sveitarstjórnarmaður, sem hlut á að
   máli, má taka þátt í atkvæðagreiðslu um hæfi sitt. Sveitarstjórnarmanni,
   sem veit hæfi sitt orka tvímælis, ber að vekja athygli á því.
        Sveitarstjórnarmaður, sem vanhæfur er við úrlausn máls, skal yfirgefa
   fundarsal sveitarstjórnar við afgreiðslu þess.

                                   V. kafli.
                             Sveitarstjórnarfundir.
                                    46. gr.
        Aldursforseti nýkjörinnar sveitarstjórnar kveður hana til fyrsta
   fundar eigi síðar en 15 dögum eftir að hún tekur við störfum eftir
   kosningar og stýrir fundi þar til oddviti hefur verið kjörinn.
        Á fyrsta fundi nýkjörinnar sveitarstjórnar kýs sveitarstjórn oddvita
   og einn eða fleiri varaoddvita. Kjörtímabil oddvita og varaoddvita er eitt
   ár, en heimilt er þó sveitarstjórn að ákveða í samþykkt um stjórn
   sveitarfélagsins að kjörtímabilið skuli vera hið sama og sveitarstjórnar.
   Sá er rétt kjörinn oddviti eða varaoddviti sem hefur fengið atkvæði meiri
   hluta þeirra sem sæti eiga í sveitarstjórn.
        Verði þeim atkvæðafjölda eigi náð skal kjósa að nýju og skal þá kjósa
   um þá tvo er flest fengu atkvæðin. Ef þrír eða fleiri, sem um skyldi
   kjósa, hafa fengið jafnmörg atkvæði skal varpa hlutkesti um hverja tvo
   skuli kjósa. Verður þá sá rétt kjörinn sem fleiri atkvæði fær þó að hann
   fái ekki helming atkvæða. Verði atkvæði jöfn ræður hlutkesti.
        Hinn nýkjörni oddviti skal þegar í stað tilkynna kjör sitt og
   varaoddvita til ráðuneytisins.

                                    47. gr.
        Ef oddviti deyr eða verður varanlega forfallaður frá
   sveitarstjórnarstörfum áður en kjörtími hans er á enda skal kjósa oddvita
   í hans stað það sem eftir er kjörtímabilsins.

                                    48. gr.
        Sveitarstjórnir skulu halda reglulega fundi eftir því sem
   sveitarstjórn ákveður fyrir fram eða fyrir er mælt um í samþykkt um stjórn
   sveitarfélagsins. Fundi skal halda eigi sjaldnar en ársfjórðungslega og
   sveitarstjórnir, þar sem byggðarráð er kjörið, skulu halda fundi eigi
   sjaldnar en mánaðarlega. Heimilt er þó sveitarstjórn að fella niður fundi
   í allt að tvo mánuði á hverju sumri. Aukafundi skal halda eftir þörfum.
        Skylt er að kveðja sveitarstjórn saman til fundar þegar a.m.k.
   þriðjungur sveitarstjórnarmanna krefst þess.
        Sveitarstjórnarfundir skulu haldnir fyrir opnum dyrum en
   sveitarstjórn getur ákveðið að einstök mál skuli rædd fyrir luktum dyrum.

                                    49. gr.
        Sveitarstjórnir skulu setja sér fundarsköp. Ráðuneytið skal láta
   semja fyrirmynd að fundarsköpum fyrir sveitarstjórnir og birta hana í
   Stjórnartíðindum. Gilda þau fyrir sveitarstjórn þar til staðfest hafa
   verið sérstök fundarsköp fyrir hana.^1)

   ^1)Augl. 106/1987 (um stjórn sveitarfélaga og fundarsköp fyrir
   sveitarstjórnir).

                                    50. gr.
        Oddviti sveitarstjórnar, borgarstjóri, bæjarstjóri eða sveitarstjóri
   boðar sveitarstjórnarfundi á þann hátt sem sveitarstjórn ákveður. Hann
   ákveður og fundarstað og fundartíma hafi sveitarstjórn eigi gert það.
        Kunngert skal íbúum sveitarfélags með auglýsingu hvar og hvenær
   sveitarstjórn heldur fundi.
        Greina skal dagskrá í fundarboði.

                                    51. gr.
        Sveitarstjórn getur enga ályktun gert nema meira en helmingur
   sveitarstjórnarmanna sé viðstaddur á fundi.
        Á sveitarstjórnarfundum ræður afl atkvæða úrslitum mála.
        Ef jafnmörg atkvæði eru með málefni og móti því fellur það en við
   kosningar ræður hlutkesti.
        Þegar um meirihlutakosningu er að ræða, svo sem við kjör eins
   fulltrúa eða starfsmannaráðningar sveitarfélags, skal kosning fara fram
   eins og við oddvitakjör.

                                    52. gr.
        Sveitarstjórnir skulu hafa tvær umræður með a.m.k. einnar viku
   millibili um eftirtalin málefni:

   a.
           Hina árlegu fjárhagsáætlun sveitarfélagsins.
   b.
           Ársreikninga sveitarfélagsins og fyrirtækja þess.
   c.
           Reglugerðir sem hljóta eiga staðfestingu ráðherra.
   d.
           Áætlanir fyrir sveitarfélagið sem gilda eiga til lengri tíma, svo
           sem skipulags- og framkvæmdaáætlanir.
   e.
           Beiðni um aðstoð skv. 90. gr. laga þessara.

                                    53. gr.
        Oddviti stjórnar umræðum á fundum sveitarstjórnar. Hann sér um að
   fundargerðir séu skipulega færðar í gerðabók sveitarstjórnar og að allar
   ályktanir og samþykktir séu rétt og nákvæmlega bókaðar.
        Rétt er sveitarstjórn að ráða sér fundarritara.
        Allir fulltrúar, sem mættir eru, skulu undirrita fundargerðir
   sveitarstjórnar nema sveitarstjórn ákveði annað í einstökum tilvikum.

                                    54. gr.
        Heimilt er sveitarstjórn að efna til almennrar atkvæðagreiðslu um
   einstök mál og að boða til almennra borgarafunda um málefni
   sveitarfélagsins.
        Í sveitarfélagi með færri en 500 íbúa er skylt að halda almennan
   sveitarfund ef ^1/[4] hluti atkvæðisbærra manna í sveitarfélaginu óskar
   þess.
        Til almenns borgarafundar eða sveitarfundar skal boðað með opinberri
   auglýsingu og skal þar taka fram hverjir hafi atkvæðisrétt á fundinum ef
   ætlunin er að atkvæðagreiðsla fari þar fram.
        Ályktanir slíkra funda eru ekki bindandi fyrir sveitarstjórn.
        Sveitarstjórn getur efnt til almennrar atkvæðagreiðslu í
   sveitarfélagi eða hluta þess til þess að kanna vilja kosningabærra íbúa um
   tiltekið málefni. Niðurstaða atkvæðagreiðslunnar er ekki bindandi um
   afgreiðslu málsins fyrir sveitarstjórn nema hún hafi fyrir fram ákveðið að
   svo skuli vera.

                                   VI. kafli.
                           Nefndir, ráð og stjórnir.
                                    55. gr.
        [Sveitarstjórn er heimilt að ákveða í samþykkt um stjórn
   sveitarfélagsins að kosið skuli byggðarráð. Í bæjum og kaupstöðum nefnist
   byggðarráðið bæjarráð, í hreppum hreppsráð og í Reykjavík nefnist það
   borgarráð.]^1)
        Byggðarráð skal kjörið til eins árs í senn nema annað sé ákveðið í
   samþykkt um stjórn sveitarfélagsins.
        Í sveitarstjórnum, sem skipaðar eru þremur eða fimm aðalfulltrúum,
   verður þó eigi kosið sérstakt byggðarráð.
        [Í sveitarstjórnum, sem skipaðar eru sjö eða níu fulltrúum, skal
   byggðarráð skipað þremur aðalmönnum úr hópi aðalfulltrúa í sveitarstjórn,
   en fimm eða sjö aðalmönnum þar sem ellefu eða fleiri fulltrúar eru í
   sveitarstjórn. Jafnmargir varamenn skulu kosnir. Sveitarstjórn er þó
   heimilt að ákveða í samþykkt um stjórn sveitarfélagsins að þeir
   aðalfulltrúar og varafulltrúar, sem kosningu hafa hlotið af sama
   framboðslista og hinn kjörni byggðarráðsmaður, verði varamenn hans í
   þeirri röð sem þeir skipuðu listann.]^2)
        Sveitarstjórn, sem kjörin er bundinni hlutfallskosningu, getur
   heimilað framboðsaðila, sem fulltrúa á í sveitarstjórn en eigi nær kjöri í
   byggðarráð, að tilnefna fulltrúa til að sitja fundi ráðsins með málfrelsi
   og tillögurétti. Skal heimila framboðsaðila, sem fulltrúa á í
   sveitarstjórn en eigi í byggðarráði, slíkan rétt þann tíma sem
   sveitarstjórn fellir niður fundi sína vegna sumarleyfa.
        Framkvæmdastjóri sveitarfélags situr fundi byggðarráðs með málfrelsi
   og tillögurétti en atkvæðisrétt hefur hann því aðeins að hann sé kjörinn
   fulltrúi í sveitarstjórn og kosinn í byggðarráðið.

   ^1)[10]L. 49/1990, 1. gr.^2)[11]L. 49/1990, 2. gr.

                                    56. gr.
        Byggðarráð fer ásamt framkvæmdastjóra sveitarfélags með
   framkvæmdastjórn þess og fjármálastjórn, að því leyti sem þessi mál eru
   ekki öðrum falin. Það hefur umsjón með stjórnsýslu sveitarfélagsins
   almennt og fjárstjórn þess sérstaklega, undirbýr fjárhagsáætlanir og sér
   um að reikningar sveitarfélagsins séu samdir reglum samkvæmt.
        Heimilt er að láta byggðarráð taka að meira eða minna leyti við
   starfi fastra nefnda.
        Byggðarráði er heimil fullnaðarákvörðun mála sem eigi varða verulega
   fjárhag sveitarsjóðs eða stofnana hans enda sé eigi ágreiningur innan
   ráðsins eða við framkvæmdastjóra um ákvörðunina.
        Um byggðarráð gilda að öðru leyti ákvæði þessa kafla.

                                    57. gr.
        Sveitarstjórn kýs menn í nefndir, ráð og stjórnir eftir því sem fyrir
   er mælt í lögum og samþykkt um stjórn sveitarfélagsins og veitir þeim
   lausn frá störfum. Kjörtímabil slíkra nefnda skal vera hið sama og
   kjörtímabil sveitarstjórnar nema annað sé ákveðið í lögum eða af
   sveitarstjórn.
        Kosningar í byggðarráð, nefndir, ráð og stjórnir skulu vera
   leynilegar, bundnar hlutfallskosningar ef þess er óskað.
        Sveitarstjórn kýs nefndir til að fara með einstaka málaflokka á
   kjörtímabilinu.
        Þá kýs sveitarstjórn menn í nefndir, ráð og stjórnir sem sveitarfélag
   á aðild að samkvæmt samþykktum eða lögum um viðkomandi stjórnvald.
        Sveitarstjórn getur kosið nefndir til að vinna að einstökum
   afmörkuðum verkefnum. Umboð slíkra nefnda getur sveitarstjórn afturkallað
   hvenær sem er og fellur það sjálfkrafa niður þegar liðin eru 4 ár frá því
   að nefndin var kosin.

                                    58. gr.
        Heimilt er sveitarstjórn að sameina nefndir þannig að ein nefnd fari
   með verkefni á fleiri en einu sviði þótt svo sé kveðið á í lögum að kjósa
   skuli sérstaka nefnd til þess að fara með tiltekin verkefni.
        Í sveitarfélögum þar sem íbúar eru færri en 500 er sveitarstjórn
   heimilt að fara sjálf með verkefni lögskipaðrar nefndar nema verkefni
   nefndarinnar sé ósamrýmanlegt störfum sveitarstjórnar að mati
   ráðuneytisins.
        Sveitarstjórn getur kosið nefnd til að fara með afmörkuð málefni í
   hluta sveitarfélags. Ákveða má í samþykkt um stjórn sveitarfélagsins að
   slíka nefnd skuli kjósa í almennum kosningum í sveitarhlutanum.

                                    59. gr.
        Forstöðumenn og aðrir stjórnendur fyrirtækja og stofnana
   sveitarfélags eru ekki kjörgengir í stjórnir þeirra stofnana er þeir
   starfa hjá.

                                    60. gr.
        Þegar aðalmaður í nefnd forfallast um stundarsakir skal varamaður
   hans taka sæti í nefndinni. Þegar aðalmaður í nefnd fellur frá, flyst burt
   eða forfallast varanlega á annan hátt tekur varamaður sæti hans sbr. fyrri
   málsl., nema sveitarstjórn ákveði að kjósa aðalmann að nýju.
        Ef tveir eða fleiri flokkar eða framboðsaðilar hafa haft samstarf um
   nefndarkosningar skal þó sá aðili, sem tilnefndi viðkomandi mann til setu
   í nefnd, einnig tilnefna eftirmann hans sé eigi öðruvísi ákveðið í
   yfirlýsingu, sbr. 35. gr.

                                    61. gr.
        Sveitarstjórn ákveður valdsvið nefnda, ráða og stjórna sem hún kýs
   nema slíkt sé ákveðið í lögum.
        Sveitarstjórn getur falið nefnd, ráði eða stjórn fullnaðarafgreiðslu
   mála nema lög mæli á annan veg.

                                    62. gr.
        Oddviti sveitarstjórnar boðar nefndir, ráð og stjórnir saman til
   fyrsta fundar eftir að þær hafa verið kjörnar eða ákveður hver annist
   fundarboðun nema sveitarstjórn hafi kjörið formann sérstaklega. Ákveður þá
   formaðurinn um fundarboðun til fyrsta fundar.
        Oddviti getur kallað saman tvær eða fleiri nefndir til að ræða mál er
   varða starfssvið fleiri nefnda en einnar.

                                    63. gr.
        Á fyrsta fundi nýkjörinnar nefndar skal kjósa formann, varaformann og
   ritara sé ekki annað ákveðið í lögum eða af sveitarstjórn.
        Formaður nefndar boðar nefndarfundi eða lætur boða með hæfilegum
   fyrirvara.
        Nefndarformaður stjórnar fundi. Fundir skulu að jafnaði haldnir fyrir
   luktum dyrum. Nefnd getur kvatt á sinn fund starfsmenn sveitarfélags ef
   hún telur þess þörf. Hún getur einnig boðið öðrum aðilum að koma á fund
   nefndarinnar til viðræðna um tiltekin mál.
        Nefndarmönnum er skylt að sækja fundi nefndar.
        Ákvæði IV. og V. kafla laga þessara gilda að öðru leyti um fulltrúa í
   nefndum, ráðum og stjórnum á vegum sveitarfélags, eftir því sem við á.

                                    64. gr.
        Nefndir, ráð og stjórnir á vegum sveitarfélags skulu halda gerðabók
   sem fundargerðir eru færðar í.
        Þar skal greina inntak mála, málsaðila og hverja afgreiðslu mál fær.
        Sé um ráðgefandi nefnd að ræða teljast ályktanir hennar tillögur til
   sveitarstjórnar, enda þótt þær séu orðaðar sem ákvarðanir eða samþykktir
   nefndar.

                                    65. gr.
        Fundargerðir nefnda, ráða og stjórna skulu lagðar fyrir byggðarráð og
   fullskipaða sveitarstjórn eftir því hver háttur er hafður á
   fullnaðarafgreiðslu í viðkomandi málaflokki.
        Fundargerðir skulu fylgja dagskrá reglulegra sveitarstjórnarfunda.
        Ályktun nefndar, sem hefur fjárútlát í för með sér, skal lögð fyrir
   sveitarstjórn eða byggðarráð hennar eftir því sem fyrir er mælt í samþykkt
   um stjórn sveitarfélagsins.

                                    66. gr.
        Fulltrúar í nefndum, ráðum og stjórnum á vegum sveitarfélags eiga
   rétt á þóknun fyrir þau störf samkvæmt almennum reglum er sveitarstjórn
   setur, svo og greiðslu ferða- og dvalarkostnaðar í samræmi við 44. gr.
   laga þessara.

                                  VII. kafli.
                  Framkvæmdastjórn og starfslið sveitarfélaga.
                                    67. gr.
        Sé eigi ráðinn sérstakur framkvæmdastjóri sveitarfélags hefur oddviti
   með höndum daglega stjórn sveitarfélagsins, undirbýr fundi sveitarstjórnar
   og byggðarráðs, ef kosið er, annast framkvæmd ákvarðana hennar og annarra
   málefna sveitarfélagsins, svo sem bréfaskipti, gjaldheimtu og
   reikningshald.

                                    68. gr.
        Laun oddvita, þar sem eigi er starfandi framkvæmdastjóri eða annar
   starfsmaður við stjórn sveitarfélagsins, skulu ákveðin sérstaklega af
   sveitarstjórn, og skal þá ýmist miðað við fast hlutfall af tekjum
   sveitarfélagsins og stofnana þess, sem oddviti hefur umsjón með, eða við
   áætlaðan vinnutíma oddvita við stjórnsýslustörf. Launin skulu endurskoðuð
   reglulega í samræmi við almennar launabreytingar í landinu.
        Ef um er að ræða sérstakar, umfangsmiklar og tímabundnar framkvæmdir
   á vegum sveitarfélags sem oddviti sér um skal hann eiga rétt á sérstakri
   þóknun fyrir þau störf samkvæmt ákvörðun sveitarstjórnar.
        Láti oddviti í té húsnæði og aðra aðstöðu vegna skrifstofuhalds og
   fundarhalda í þágu sveitarfélags á hann rétt á sérstakri greiðslu fyrir þá
   þjónustu.

                                    69. gr.
        Í þéttbýlissveitarfélögum, sem hafa fleiri íbúa en 500, er rétt að
   ráða framkvæmdastjóra sveitarfélags. Í öðrum sveitarfélögum er
   sveitarstjórn heimilt að ráða slíkan starfsmann.
        Heimilt er tveimur sveitarfélögum eða fleiri að ráða sameiginlega
   framkvæmdastjóra.
        Í hreppum nefnist framkvæmdastjóri sveitarstjóri, í bæjum og
   kaupstöðum nefnist hann bæjarstjóri og í Reykjavík nefnist
   framkvæmdastjóri borgarstjóri.

                                    70. gr.
        Ráðningartími framkvæmdastjóra sveitarfélags skal að jafnaði vera
   hinn sami og kjörtími sveitarstjórnar.
        Heimilt er að ráða framkvæmdastjóra sveitarfélags til óákveðins tíma
   en uppsagnarfrestur skal þá vera þrír mánuðir af beggja hálfu miðað við
   mánaðamót.
        Taka skal sérstaklega fram við ráðningu framkvæmdastjóra hvort
   ráðningin miðist við kjörtíma sveitarstjórnar eða gildi um óákveðinn tíma.

                                    71. gr.
        Framkvæmdastjóri sveitarfélags skal sitja fundi sveitarstjórnar og
   hefur hann þar málfrelsi og tillögurétt en eigi atkvæðisrétt nema hann sé
   kjörinn fulltrúi í sveitarstjórninni. Hann hefur og rétt til setu á fundum
   nefnda sveitarfélags með sömu réttindum.
        Framkvæmdastjóri undirbýr fundi sveitarstjórnar og byggðarráðs og
   hefur á hendi framkvæmd þeirra ákvarðana sem sveitarstjórn tekur.
        Framkvæmdastjóri er prókúruhafi sveitarsjóðs og hann er æðsti
   yfirmaður annars starfsliðs sveitarfélagsins.
        Framkvæmdastjóri undirritar skjöl varðandi kaup og sölu fasteigna
   sveitarfélagsins, lántökur og ábyrgðir, svo og önnur skjöl sem fela í sér
   skuldbindingar eða ráðstafanir sem samþykki sveitarstjórnar þarf til.
        Í samþykkt um stjórn sveitarfélags skal setja nánari ákvæði um
   verksvið framkvæmdastjóra og mörk milli þess og ákvörðunarvalds
   sveitarstjórnar og byggðarráðs hennar.
        Starfskjör framkvæmdastjóra skal ákveða í ráðningarsamningi.

                                    72. gr.
        Sveitarstjórn ræður starfsmenn í helstu stjórnunarstöður hjá
   sveitarfélagi og stofnunum þess og veitir þeim lausn frá starfi.
        Um ráðningu annarra starfsmanna fer eftir ákvæðum í samþykkt um
   stjórn sveitarfélags. Séu þar eigi sérstök ákvæði þessa efnis gefur
   sveitarstjórn eða byggðarráð almenn fyrirmæli til stjórnenda
   sveitarfélagsins og stofnana þess um hvernig staðið skuli að ráðningu
   starfsmanna.

                                    73. gr.
        Starfsmenn við stjórnsýslu sveitarfélags hafa réttindi og skyldur
   opinberra starfsmanna. Um starfskjör annarra starfsmanna sveitarfélags fer
   eftir ákvæðum kjarasamninga.
        Uppsagnarfrestur fastráðinna starfsmanna sveitarfélags er þrír
   mánuðir sé ekki annað ákveðið í kjarasamningum eða í ráðningarsamningi.

                                  VIII. kafli.
                             Fjármál sveitarfélaga.
                                    74. gr.
        Reikningsár sveitarfélaga skal vera almanaksárið.

                                    75. gr.
        Fyrir lok janúarmánaðar skal sveitarstjórn gera fjárhagsáætlun
   sveitarsjóðs, stofnana og fyrirtækja sveitarfélagsins fyrir yfirstandandi
   ár. Ráðuneyti getur veitt sveitarstjórnum lengri frest þegar brýnar
   ástæður eru fyrir hendi.
        Fjárhagsáætlun skal rædd á tveimur fundum með a.m.k. einnar viku
   millibili. Í fjárhagsáætlun skal koma fram rekstrar- og framkvæmdaáætlun,
   enn fremur áætlaðar fjármagnshreyfingar. Form fjárhagsáætlunar skal vera í
   samræmi við form ársreikninga.
        Fjárhagsáætlun samkvæmt þessari grein skal vera meginregla um
   tekjuöflun, ráðstöfun fjármuna og fjármálastjórn sveitarfélagsins á
   reikningsárinu.

                                    76. gr.
        Á fyrsta ári hvers kjörtímabils skal sveitarstjórn semja og fjalla um
   þriggja ára áætlun um rekstur, framkvæmdir og fjármál sveitarfélagsins.
        Áætlunin skal vera rammi um árlegar fjárhagsáætlanir sveitarfélagsins
   og skal endurskoða hana hverju sinni í tengslum við afgreiðslu
   fjárhagsáætlunar.

                                    77. gr.
        Hyggist sveitarstjórn ráðast í eða taka þátt í framkvæmd og áætlaður
   heildarkostnaður eða hlutur sveitarfélagsins í honum nemur hærri fjárhæð
   en sveitarsjóðsgjöld yfirstandandi reikningsárs er skylt að leggja fyrir
   sveitarstjórn umsögn sérfróðs aðila um kostnaðaráætlunina, væntanleg áhrif
   hennar á fjárhagsafkomu sveitarsjóðs á fyrirhuguðum verktíma, áætlun um
   árlegan rekstrarkostnað fyrir sveitarsjóð, sé um hann að ræða, og
   jafnframt skal gerð grein fyrir því hvernig framkvæmdin samræmist þriggja
   ára áætlun sveitarfélagsins.

                                    78. gr.
        Við gerð fjárhagsáætlunar skal hafa hliðsjón af veltufjárstöðu
   sveitarfélagsins í byrjun fjárhagsárs og áætla fyrir þeim breytingum sem
   nauðsynlegt er talið að gera á henni.

                                    79. gr.
        Heimilt er að endurskoða fjárhagsáætlun sveitarsjóðs og gera á henni
   nauðsynlegar breytingar ef í ljós koma breytingar á forsendum
   fjárhagsáætlunarinnar. Sveitarstjórn afgreiðir slíkar breytingar á árlegri
   fjárhagsáætlun við eina umræðu, enda séu breytingartillögur sendar öllum
   fulltrúum í sveitarstjórn a.m.k. fimm sólarhringum fyrir
   sveitarstjórnarfund.

                                    80. gr.
        Til útgjalda, sem ekki eru lögbundin, samningsbundin eða leiðir af
   fyrri samþykkt sveitarstjórnar, má ekki stofna nema til komi samþykki
   sveitarstjórnar. Samþykki sveitarstjórn fjárveitingu utan fjárhagsáætlunar
   skal hún jafnframt kveða á um hvernig útgjöldunum skuli mætt.

                                    81. gr.
        Sveitarfélög og fyrirtæki þeirra eru bókhaldsskyld.
        Um bókhald sveitarfélaga gilda lög um bókhald, eftir því sem við á.
        Ráðuneytið setur með reglugerð^1) nánari ákvæði um bókhald
   sveitarfélaga og ársreikning þeirra að höfðu samráði við Hagstofu Íslands
   og Samband íslenskra sveitarfélaga. Þar skal m.a. kveðið á um reglur
   varðandi gjaldfærslu fjárfestinga sveitarfélaga.

   ^1)Rg. 280/1989.

                                    82. gr.
        Semja skal ársreikning fyrir sveitarsjóð, stofnanir sveitarfélagsins
   og fyrirtæki þess. Jafnframt skal semja samstæðureikning fyrir
   sveitarfélagið, stofnanir þess og fyrirtæki með sjálfstætt reikningshald.
        Ársreikningur skal sýna yfirlit um rekstur og framkvæmdir á
   reikningsárinu og efnahagsreikning í lok reikningsárs ásamt skýringum.
   Yfirlit yfir allar fjárhagsábyrgðir sveitarfélagsins skal vera hluti
   ársreikningsins og í honum skal sýna fjárhagsáætlun reikningsársins til
   samanburðar.
        Ársreikningurinn skal gerður samkvæmt lögum, reglum og góðri
   reikningsskilavenju.

                                    83. gr.
        Ársreikningur sveitarfélags skal fullgerður fyrir lok aprílmánaðar.

                                    84. gr.
        Endurskoðun hjá sveitarfélagi, stofnunum þess og fyrirtækjum skal
   unnin af tveimur skoðunarmönnum. Í sveitarfélögum, þar sem íbúar eru 500
   eða fleiri, skal sveitarstjórn jafnframt fela löggiltum endurskoðanda eða
   endurskoðunarstofu að annast endurskoðun.
        Á fyrsta eða öðrum fundi nýkjörinnar sveitarstjórnar skal hún kjósa
   tvo skoðunarmenn til eins árs í senn og jafnmarga til vara. Fulltrúar í
   sveitarstjórn og starfsmenn sveitarfélagsins eru eigi kjörgengir sem
   skoðunarmenn hjá sveitarfélaginu, stofnunum þess eða fyrirtækjum.
        Sveitarstjórn er heimilt að starfrækja endurskoðunardeild sem annast
   innri endurskoðun undir stjórn forstöðumanns. Innri endurskoðun er hluti
   af skipulagi sveitarfélags og þáttur í eftirlitskerfi þess.

                                    85. gr.
        Skoðunarmenn skulu haga endurskoðun í samræmi við góðar
   endurskoðunarvenjur eins og þær eru hjá sveitarfélögum á hverjum tíma. Með
   endurskoðun sinni skulu þeir komast að rökstuddri niðurstöðu um
   áreiðanleika ársreikningsins og skulu ganga úr skugga um að hann sé gerður
   í samræmi við góða reikningsskilavenju og að fylgt hafi verið ákvæðum
   laga, reglna og samþykkta um meðferð fjármuna og upplýsingaskyldu
   sveitarfélaga.

                                    86. gr.
        Skylt er að veita skoðunarmönnum aðstöðu til að gera þær athuganir
   sem þeir telja nauðsynlegar. Þeir skulu fá aðgang að öllum eignum, bókum,
   fylgiskjölum og öðrum gögnum sveitarfélagsins og skulu sveitarstjórn og
   starfsmenn sveitarfélagsins veita þeim allar þær upplýsingar sem þeir
   æskja og unnt er að láta í té.
        Endurskoðun skal lokið eigi síðar en 30. júní ár hvert.

                                    87. gr.
        Skoðunarmenn skulu árita ársreikninginn og greina frá niðurstöðum
   endurskoðunarinnar. Þeir skulu gefa yfirlýsingu um að ársreikningurinn
   hafi verið endurskoðaður og að hann hafi verið saminn í samræmi við ákvæði
   laga, reglna og samþykkta. Þeir skulu láta í ljós álit á ársreikningnum og
   greina frá niðurstöðum endurskoðunarinnar að öðru leyti.
        Telji skoðunarmenn að í ársreikningi séu ekki þær upplýsingar sem þar
   eiga að koma fram skulu þeir geta þess í áritun sinni og veita
   viðbótarupplýsingar ef þess er kostur. Að öðru leyti geta skoðunarmenn
   greint frá þeim atriðum í áritun sinni sem þeir telja eðlilegt að fram
   komi í ársreikningi.
        Ábendingar og athugasemdir, sem skoðunarmenn vilja koma á framfæri
   við sveitarstjórn, framkvæmdastjóra eða forstöðumenn, skal bera fram
   skriflega og skal aðilum veittur hæfilegur frestur til svara.
        Ef skoðunarmönnum þykir ástæða til skulu þeir gera tillögur til
   sveitarstjórnar um endurbætur varðandi meðferð fjármuna hjá sveitarsjóði,
   stofnunum hans eða fyrirtækjum, um breytingar á innra eftirliti,
   stjórnsýslu og öðru því sem þeir telja að geti verið til bóta í rekstri
   sveitarfélagsins.
        Sveitarstjórn skal varðveita á öruggan hátt öll gögn um
   endurskoðunina og samskiptin við skoðunarmenn.
        Skoðunarmanni er ekki heimilt að gefa óviðkomandi upplýsingar um hag
   sveitarfélags eða annað það er hann kemst að í starfi sínu.
        Ráðherra setur með reglugerð nánari ákvæði um endurskoðun hjá
   sveitarfélögum og verksvið skoðunarmanna.

                                    88. gr.
        Sveitarstjórnir skulu hafa lokið fullnaðarafgreiðslu ársreikninga
   sveitarsjóðs og fyrirtækja hans eigi síðar en í júlímánuði. Eintak af
   ársreikningum skal senda ráðuneytinu og Hagstofu Íslands fyrir 31. júlí ár
   hvert.
        Vanræki sveitarstjórn að afgreiða eða skila ársreikningum sínum innan
   tilskilins frests getur ráðuneytið stöðvað greiðslur úr Jöfnunarsjóði
   sveitarfélaga til viðkomandi sveitarfélags og með lögsókn komið fram
   ábyrgð á hendur þeim aðila sem ábyrgð ber á vanrækslunni.

                                    89. gr.
        [Sveitarfélag getur veitt Lánasjóði sveitarfélaga tryggingar í tekjum
   sínum vegna lána sem það tekur hjá sjóðnum. Eigi má sveitarfélag veðsetja
   öðrum tekjur sínar né heldur fasteignir sem nauðsynlegar eru til þess að
   sveitarfélagið geti rækt lögskyld verkefni sín. Aðrar eignir getur
   sveitarfélag veðsett og heildareignir sveitarfélags standa til tryggingar
   skuldbindingum þess. Félagsmálaráðherra getur sett í reglugerð nánari
   ákvæði um tryggingar sjóðsins í tekjum sveitarfélaga.]^1)
        Eigi má framkvæma aðför í þeim eignum sveitarfélaga sem nauðsynlegar
   eru til framkvæmda á lögskyldum verkefnum þeirra og sveitarfélög verða
   eigi tekin til gjaldþrotaskipta.
        Kröfur á hendur sveitarsjóði má eigi nota til skuldajafnaðar við
   kröfu sveitarfélags um lögboðin gjöld til sveitarsjóðs eða stofnana
   sveitarfélagsins.
        Eigi má binda sveitarsjóð við sjálfskuldarábyrgð á skuldbindingum
   annarra aðila en stofnana sveitarfélagsins.
        Sveitarstjórn getur veitt einfalda ábyrgð til annarra aðila gegn
   tryggingum sem hún metur gildar.

   ^1)[12]L. 42/1990, 1. gr.

                                    90. gr.
        Komist sveitarfélag í fjárþröng, þannig að sveitarstjórn telur sér
   eigi unnt að standa í skilum, skal hún tilkynna það til ráðuneytisins.
        Ákvörðun um slíka tilkynningu skal tekin eftir tvær umræður í
   sveitarstjórn.
        Ráðuneytið skal þá tafarlaust láta fara fram rannsókn á fjárreiðum og
   rekstri sveitarfélagsins og leggja síðan fyrir sveitarstjórn að bæta það
   sem áfátt kann að reynast innan hæfilegs frests.
        Komi í ljós að fjárhagur sveitarfélags er slíkur að það getur ekki
   með eðlilegum rekstri staðið straum af lögboðnum útgjöldum eða öðrum
   skuldbindingum sínum er ráðuneytinu heimilt að veita sveitarfélaginu styrk
   eða lán úr Jöfnunarsjóði sveitarfélaga til þess að koma fjárhag
   sveitarfélagsins á réttan kjöl með þeim skilyrðum sem ráðuneytið setur.
        Ráðuneytið getur heimilað eða lagt fyrir sveitarstjórn í því tilviki
   sem hér um ræðir að leggja álag á útsvör, aðstöðugjöld og fasteignaskatta
   sem nemi allt að 25%.

                                    91. gr.
        Nú er greiðslubyrði sveitarfélags umfram greiðslugetu svo mikil að
   ljóst er að eigi mun úr rætast í bráð og getur ráðuneytið þá svipt
   sveitarstjórn fjárforráðum sveitarfélags og skipað því fjárhaldsstjórn,
   enda hafi fjármálastjórn sveitarfélagsins verið í ólestri, ráðstafanir
   skv. 90. gr. muni fyrirsjáanlega eigi duga til úrbóta eða sveitarstjórn
   hafi vanrækt svo skyldur sínar samkvæmt lögum þessum að vandræði hafi af
   hlotist.
        Áður en sveitarstjórn verður svipt fjárforráðum sveitarfélags
   samkvæmt þessari grein skal ráðuneytið þó skora á sveitarstjórn að koma
   fjármálum sveitarfélagsins á réttan kjöl og er ráðuneytinu heimilt að
   veita sveitarstjórn allt að 6 mánaða frest í því skyni. Ráðuneytið getur
   þá jafnframt [óskað eftir að sveitarfélaginu verði veitt heimild til
   greiðslustöðvunar eða til að leita nauðasamnings eftir almennum
   reglum].^1)
        Fjárhaldsstjórn skal skipuð til tiltekins tíma og eigi lengur en til
   eins árs í senn.
        Heimilt er sveitarstjórn að höfða mál fyrir dómi til ógildingar
   úrskurði ráðherra um sviptingu fjárforræðis.

   ^1)[13]L. 21/1991, 182. gr.

                                    92. gr.
        Fjárhaldsstjórn sveitarfélags skal skipuð þremur mönnum, þar af einum
   samkvæmt tilnefningu Sambands íslenskra sveitarfélaga. Formaður skal
   skipaður af ráðherra.
        Þóknun til fjárhaldsmanna skal ákveðin af ráðuneytinu og greiðist úr
   ríkissjóði.
        Birta skal ákvörðun um sviptingu fjárforræðis og skipun
   fjárhaldsstjórnar í Lögbirtingablaði og í B-deild Stjórnartíðinda.

                                    93. gr.
        Fjárhaldsstjórn tekur við stjórn fjármála sveitarfélags og má enga
   greiðslu inna af hendi úr sveitarsjóði nema með samþykki hennar. Ályktanir
   sveitarstjórnar og ákvarðanir lægra settra stjórnvalda hennar, sem hafa
   útgjöld í för með sér, eru ógildar nema til komi samþykki
   fjárhaldsstjórnar.
        Að öðru leyti fer sveitarstjórn áfram með málefni sveitarfélagsins.
        Fjárhaldsstjórn skal rannsaka fjárreiður sveitarfélagsins og allan
   rekstur þess og gera nýja áætlun um tekjur og gjöld sveitarfélagsins fyrir
   næstu tvö fjárhagsár.
        Áætlun þessa skal senda ráðuneytinu til staðfestingar ásamt umsögn
   sveitarstjórnar. Að lokinni staðfestingu ráðuneytis gildir áætlunin sem
   fjárhagsáætlun sveitarfélagsins, a.m.k. meðan sveitarfélagið er undir
   fjárhaldsstjórn.

                                    94. gr.
        Fjárhaldsstjórn getur með samþykki ráðuneytisins selt eigur
   sveitarfélagsins til lúkningar skuldum, þó eigi þær eigur sem nauðsynlegar
   eru til framkvæmda á lögskyldum verkefnum, sbr. 89. gr.
        Með sama móti getur fjárhaldsstjórn ákveðið að færa tiltekna
   starfsemi, sem rekin hefur verið á vegum sveitarfélagsins, í hendur
   einkaaðila.

                                    95. gr.
        Nú duga eigi framangreindar ráðstafanir til þess að koma fjárhag
   sveitarsjóðs og stofnana hans á réttan kjöl og getur þá ráðuneytið einnig
   ákveðið að leita samninga við nágrannasveitarfélög um sameiningu við það
   sveitarfélag, sem undir fjárhaldsstjórn er, eða hluta þess gegn yfirtöku
   eigna og skulda.

                                    96. gr.
        Svipting fjárforræðis og skipun fjárhaldsstjórnar fellur niður eftir
   ákvörðun ráðuneytisins þegar telja má að fjárhagur sveitarfélagsins sé
   kominn í viðunandi horf. Auglýsing þar að lútandi skal birt á sama hátt og
   auglýsing um sviptingu fjárforræðis.

                                   IX. kafli.
                            Samvinna sveitarfélaga.
                                    97. gr.
        Sveitarfélög geta haft samvinnu sín á milli um framkvæmd einstakra
   verkefna, á vettvangi héraðsnefnda, byggðasamlaga eða í
   landshlutasamtökum.

                                    98. gr.
        Sé um að ræða varanlegt samvinnuverkefni sveitarfélaga, svo sem
   rekstur skóla og heilbrigðisstofnana eða brunavarnir, geta sveitarfélög
   myndað byggðasamlag sem tekur að sér framkvæmd verkefnisins.
        Í samningi, sem gera skal um byggðasamlag, skulu vera ákvæði m.a. um
   stjórn samlagsins og kjör fulltrúa til hennar, fjölda þeirra, kjörtímabil,
   um varafulltrúa og annað sem máli skiptir í því sambandi.
        Í samningnum skulu vera ákvæði um hvenær stjórnarfundur er
   ályktunarhæfur og um umboð stjórnar til að skuldbinda sveitarsjóði. Þá
   skulu vera ákvæði um í hvaða tilvikum þörf er staðfestingar sveitarstjórna
   á samþykktum sem gerðar eru í stjórn byggðasamlags.
        Þar sem eigi er öðruvísi ákveðið í samþykktum byggðasamlags gilda
   eftir því sem við eiga meginreglur laga þessara um meðferð mála, skyldur
   og réttindi stjórnarmanna, starfslið, meðferð fjármála og endurskoðun
   reikninga.
        Sveitarsjóðir bera einfalda ábyrgð á fjárhagslegum skuldbindingum
   byggðasamlags sem þeir eru aðilar að en innbyrðis skiptist ábyrgðin í
   hlutfalli við íbúatölu.

                                    99. gr.
        Sé sveitarfélögum ætluð í lögum verkefni sem þeim er um megn að leysa
   hverju fyrir sig skulu mynduð byggðasamlög um framkvæmd þeirra, sbr. þó 4.
   mgr. 6. gr.
        Ákvæði þessa kafla gilda um byggðasamlög samkvæmt fyrri málsgrein
   þessarar greinar með þeim frávikum sem kunna að felast í öðrum lögum.

                                    100. gr.
        Sé um að ræða samvinnu sveitarfélaga um áhættusaman atvinnurekstur án
   hlutdeildar annarra aðila skal stofna félag í samræmi við ákvæði [14]laga
   nr. 24/1972, um heimild sveitarfélaga til stofnunar og starfrækslu
   atvinnu- og þjónustufyrirtækja með takmarkaðri ábyrgð.

                                    101. gr.
        Samþykktir byggðasamlaga skulu teknar til endurskoðunar í síðasta
   lagi þegar liðin eru 10 ár frá stofnun þeirra og síðan á a.m.k. 10 ára
   fresti. Við slíka endurskoðun skal meta reynslu af starfsemi viðkomandi
   byggðasamlags og stjórnskipulagi þess og skal við fulltrúatölu í stjórn
   samlagsins taka tillit til breytinga sem leiðir af breyttum aðstæðum, þar
   á meðal af breytingum á fólksfjölda aðildarsveitarfélaga og af breytingum
   á skipan þeirra eða starfsemi héraðsnefndar.
        Til þess að breyting á samþykktum fyrir byggðasamlag nái fram að
   ganga þurfa ^2/[3] hlutar sveitarstjórna aðildarsveitarfélaga að staðfesta
   hana eða hún hafi verið samþykkt í almennri atkvæðagreiðslu á starfssvæði
   byggðasamlagsins, en ^2/[3] hlutar stjórnarmanna geta krafist þess að slík
   atkvæðagreiðsla fari fram um tillögu til breytinga á samþykktunum.

                                    102. gr.
        Nú óskar sveitarstjórn að ganga úr byggðasamlagi og er henni það þá
   heimilt enda fari þá jafnframt fram endurskoðun á samþykktum fyrir
   byggðasamlagið, sbr. 101. gr.
        Óski sveitarstjórnin eftir því að fá nettóeignarhluta sinn í
   byggðasamlagi innleystan er eigi skylt að greiða hann á skemmri tíma en 20
   árum. Náist eigi samkomulag um verðmæti eignarhlutans eða greiðslukjör
   skal það úrskurðað af þremur dómkvöddum, hæfum og óvilhöllum mönnum sem
   m.a. skulu taka tillit til áframhaldandi hagræðis íbúa viðkomandi
   sveitarfélags af starfsemi byggðasamlagsins og greiðslugetu
   byggðasamlagsins eða þeirra sveitarfélaga sem halda rekstri þess áfram.

                                    103. gr.
        Tillaga um að hætta starfsemi byggðasamlags nær því aðeins fram að
   ganga að hún sé staðfest í samræmi við ákvæði 101. gr.
        Nú er ákveðið að hætta starfsemi byggðasamlags eða svo er fyrir mælt
   í lögum og skal þá skipa því sérstaka skiptastjórn er gerir upp eignir
   þess og skuldir og slítur rekstri þess. Heimilt er skiptastjórn að auglýsa
   eftir kröfum á hendur byggðasamlaginu með opinberri innköllun. Eftir að
   kröfur hafa verið greiddar skal afgangi eigna eða eftirstöðvum skulda
   jafnað á viðkomandi sveitarsjóði í hlutfalli við íbúatölu.
        Skiptastjórn skal kjörin af stjórn byggðasamlags.

                                    104. gr.
        Sveitarfélög geta stofnað til staðbundinna landshlutasamtaka
   sveitarfélaga er vinni að hagsmunamálum íbúa í hverjum landshluta.
   Starfssvæði slíkra samtaka fer eftir ákvörðun aðildarsveitarfélaga sem
   staðfest hefur verið af ráðuneytinu.
        Sveitarstjórnir kjósa fulltrúa á ársfund landshlutasamtaka eftir þeim
   reglum sem ákveðnar eru í lögum samtakanna.

                                    105. gr.
        Ríkisvaldið viðurkennir Samband íslenskra sveitarfélaga sem
   sameiginlegan málsvara sveitarfélaga í landinu.

                                   X. kafli.
                             Stækkun sveitarfélaga.
                                    106. gr.
        Ráðuneytið skal vinna að stækkun sveitarfélaga með samruna fámennra
   sveitarfélaga í stærri og öflugri heildir. Skal ráðuneytið vinna að þessu
   í samráði við einstök sveitarfélög, Samband íslenskra sveitarfélaga og
   landshlutasamtök sveitarfélaga.

                                    107. gr.
        Þegar skylt er að sameina sveitarfélag öðru sveitarfélagi, sbr. 2.
   mgr. 5. gr., skal ráðuneytið skipa nefnd er í sitji tveir menn samkvæmt
   tilnefningu sveitarstjórnar í því sveitarfélagi sem um ræðir og tvo menn
   samkvæmt tilnefningu viðkomandi héraðsnefndar. Þá skipar ráðuneytið
   formann nefndarinnar án tilnefningar.
        Nefndin skal gera tillögu um hverra kosta skuli leita varðandi
   sameiningu sveitarfélagsins við annað eða önnur sveitarfélög.
        Þegar tillaga nefndarinnar liggur fyrir skal ráðuneytið fara þess á
   leit við viðkomandi sveitarfélag eða sveitarfélög að þau tilnefni til
   viðbótar fulltrúa í nefndina þannig að hvort eða hvert sveitarfélag eigi
   þar tvo fulltrúa.
        Kostnaður við störf nefndarinnar greiðist úr ríkissjóði.
        Nú berst ráðuneytinu eigi tilnefning í nefndina innan tilskilins
   frests og skal þá ráðuneytið skipa fulltrúa í nefndina án tilnefningar.
        Nefndin skal síðan gera tillögu til viðkomandi sveitarstjórna um það
   hvernig að sameiningu sveitarfélaganna skuli staðið.
        Sé um fleiri en eina tillögu að ræða getur ráðuneytið ákveðið að láta
   fara fram almenna atkvæðagreiðslu meðal íbúa viðkomandi sveitarfélaga um
   tillögurnar.
        Ráðuneytið skal óska eftir umsögn viðkomandi sveitarstjórna um
   sameiningarmálið en síðan ákveður ráðuneytið hvernig að sameiningu
   sveitarfélaganna skuli staðið.
        Heimilt er ráðuneytinu að fresta sameiningu sveitarfélaga þar sem svo
   stendur á sem segir í 2. mgr. 5. gr.

                                    108. gr.
        Þegar tvær eða fleiri sveitarstjórnir hafa ákveðið að kanna möguleika
   á sameiningu skulu þær kjósa samstarfsnefnd til þess að annast athugun
   málsins.
        Skal hvor eða hver sveitarstjórn kjósa tvo fulltrúa eða fleiri í
   nefndina eftir samkomulagi. Nefndin kýs formann úr sínum hópi.
        Samstarfsnefnd skal starfa í samráði við ráðuneytið og skal það láta
   henni í té þá aðstoð er það telur nauðsynlega og úrskurða um vafaatriði er
   upp kunna að koma.
        Þegar samstarfsnefnd hefur skilað áliti sínu um sameiningu skulu
   viðkomandi sveitarstjórnir taka málið á dagskrá. Skal hafa tvær umræður um
   málið án atkvæðagreiðslu.
        Að lokinni umræðu sveitarstjórna skal síðan fara fram atkvæðagreiðsla
   innan sveitarfélaganna um sameininguna. Viðkomandi sveitarstjórnir ákveða
   sameiginlega hvenær atkvæðagreiðsla fer fram og skal kosið sama dag í
   sveitarfélögunum.
        Sveitarstjórn lætur gera atkvæðaseðil til afnota við
   atkvæðagreiðsluna í samráði við ráðuneytið. Um atkvæðagreiðslur samkvæmt
   þessari málsgrein fer eftir ákvæðum III. kafla laga þessara, eftir því sem
   við getur átt.

                                    109. gr.
        [Sveitarfélag verður eigi sameinað öðrum sveitarfélögum nema fleiri
   kjósendur í atkvæðagreiðslu skv. 108. gr. séu fylgjandi sameiningu en
   andvígir.]^1)
        Hafi sameiningin hlotið samþykki skulu sveitarstjórnir þær, sem hlut
   eiga að máli, taka ákvarðanir um fjárhagsmálefni sveitarfélaganna, fjölda
   fulltrúa í nýrri sveitarstjórn, nafn hins sameinaða sveitarfélags og önnur
   atriði. Ákvarðanir þessar skulu sendar ráðuneytinu sem ákveður hvenær
   sameining skuli fara fram.
        Séu sveitarfélög þau, sem sameinuð eru, sitt í hvoru lögsagnarumdæmi
   skal ráðuneytið leita umsagnar dómsmálaráðuneytisins áður en ákvörðun um
   sameiningu er tekin.

   ^1)[15]L. 20/1994, 1. gr.

                                    110. gr.
        Sameining sveitarfélaga yfir mörk kjördæma verður ekki ákveðin nema
   með lögum.

                                    111. gr.
        Ráðuneytið skal hlutast til um að samþykktir og reglugerðir, sem
   gilda í þeim sveitarfélögum sem sameina skal, verði endurskoðaðar og
   samræmdar og síðan lagðar fyrir sveitarstjórn í hinu sameinaða
   sveitarfélagi.

                                    112. gr.
        Þegar ráðuneytið hefur staðfest sameiningu sveitarfélaga samkvæmt
   framanskráðu skal það gefa út tilkynningu um sameininguna sem birta skal í
   B-deild Stjórnartíðinda. Þar skal greint frá nafni hins nýja
   sveitarfélags, hvaða sveitarfélög hafi verið sameinuð, frá hvaða tíma
   sameiningin taki gildi, tölu sveitarstjórnarmanna, svo og hvort kosning
   skv. 113. gr. skuli fram fara og hvenær.

                                    113. gr.
        Ráðuneyti getur ákveðið að kosningar skuli fara fram til
   sveitarstjórnar hins sameinaða sveitarfélags þegar við sameiningu, svo og
   kjördag slíkra aukakosninga.

                                    114. gr.
        Ráðuneytið getur, að fenginni umsögn Sambands íslenskra
   sveitarfélaga, sett almennar reglur þess efnis að Jöfnunarsjóður
   sveitarfélaga veiti fjárhagslega aðstoð til þess að greiða fyrir
   sameiningu sveitarfélaga. Slíka aðstoð má veita í allt að fimm ár eftir
   sameiningu.^1)

   ^1)Rg. 619/1994

                                    115. gr.
        Þegar sveitarfélag í dreifbýli og sveitarfélag í þéttbýli sameinast
   er sveitarstjórn hins sameinaða sveitarfélags heimilt að ákveða að um
   tiltekinn tíma, þó ekki lengur en 10 ár frá sameiningu, megi veita
   tiltekinn afslátt af fasteignaskatti af eignum í dreifbýli vegna
   mismunandi þjónustu við fasteignaeigendur í dreifbýli og þéttbýli.

                                   XI. kafli.
                       Samskipti ríkis og sveitarfélaga.
                                    116. gr.
        Ríkisstjórninni er rétt að koma á formlegu samstarfi við samtök
   sveitarfélaga með gerð samstarfssáttmála ríkis og sveitarfélaga og með
   öðrum hætti. Ríkisstjórnin skal hafa náið samráð við Samband íslenskra
   sveitarfélaga um þau mál er varða verkaskiptingu ríkis og sveitarfélaga og
   önnur samskipti þessara aðila.

                                    117. gr.
        Ráðuneytið getur falið umboðsmönnum ríkisins í héraði að annast
   verkefni sem því eru falin með lögum þessum.
        Umboðsmenn ríkisins skulu vera sveitarfélögum og samtökum þeirra til
   ráðuneytis við störf þeirra, eftir því sem óskað er og við verður komið.
   Skulu þeir veita ráðgjöf, að því leyti sem það samrýmist öðrum
   embættisskyldum þeirra, og aðstoða við samvinnu og stækkun sveitarfélaga.
        Óski héraðsnefnd eftir er umboðsmaður ríkisins skyldur að annast
   framkvæmdastjórn fyrir nefndina enda sé kostnaður greiddur af héraðsnefnd.
        Setja skal nánari ákvæði um þessi atriði í reglugerð.

                                    118. gr.
        Ráðuneytið skal hafa eftirlit með því að sveitarstjórnir gegni
   skyldum sínum samkvæmt lögum þessum og öðrum löglegum fyrirmælum.
        Vanræki sveitarstjórn skyldur sínar skal ráðuneytið veita henni
   áminningu og skora á hana að bæta úr vanrækslunni.
        Verði sveitarstjórn eigi við áskorun ráðuneytisins innan frests sem
   ráðuneytið tiltekur er því heimilt að stöðva greiðslur til sveitarsjóðs úr
   Jöfnunarsjóði sveitarfélaga þar til bætt hefur verið úr vanrækslunni.
   Jafnframt getur ráðuneytið með lögsókn krafist dagsekta af þeim sem ábyrgð
   bera á vanrækslunni og mega dagsektir nema allt að fimmföldum daglaunum
   viðkomandi manns.

                                    119. gr.
        Ráðuneytið skal úrskurða um ýmis vafaatriði sem upp kunna að koma við
   framkvæmd sveitarstjórnarmálefna en það skerðir þó eigi rétt aðila til
   þess að höfða mál fyrir dómstólum.
        Ráðuneytið skal kveða upp úrskurð innan tveggja mánaða frá því að því
   berst mál til úrskurðar. Ráðuneytið skal árlega gefa út úrskurði sína í
   sveitarstjórnarmálefnum.

                                    120. gr.
        Ráðuneytið skal í samráði við Samband íslenskra sveitarfélaga semja
   fyrirmynd að samþykkt um stjórn sveitarfélaga^1) og senda hana öllum
   sveitarstjórnum.
        Sveitarstjórnir skulu setja nýjar samþykktir um stjórn sveitarfélaga
   eða endurskoða eldri samþykktir innan eins árs frá gildistöku laga
   þessara.

   ^1)Augl. 106/1987.

                                  XII. kafli.
                               Gildistökuákvæði.
                                    121. gr.
        I. kafli og III. kafli laga þessara öðlast þegar gildi. VIII. kafli
   laganna tekur gildi 1. janúar 1987. Aðrir kaflar laganna taka gildi þegar
   að loknum almennum sveitarstjórnarkosningum árið 1986.
        ...

                            Ákvæði til bráðabirgða.
                                     I.II.
        ...
                                     [III.
        ...]^1)

   ^1)[16]L. 75/1993, 1. gr.

                                      [IV.
        Þrátt fyrir ákvæði 1. mgr. 109. gr. laganna, sbr. [17]lög nr.
   20/1994, skal um atkvæðagreiðslu um sameiningu sex sveitarfélaga á
   Vestfjörðum 2. desember 1995 gilda eftirfarandi:

   Hljóti tillaga samstarfsnefndar skv. 108. gr. ekki samþykki í öllum
   hlutaðeigandi sveitarfélögum, en þó meiri hluta greiddra atkvæða í a.m.k.
   ^2/[3] þeirra og í þeim sveitarfélögum búi a.m.k. ^2/[3] íbúa á svæðinu,
   er viðkomandi sveitarstjórnum heimilt að ákveða sameiningu þeirra
   sveitarfélaga sem samþykkt hafa sameininguna.]^1)

   ^1)[18]L. 123/1995, 1. gr.

                                      [V.
        Sléttuhreppur í Norður-Ísafjarðarsýslu skal sameinaður
   Ísafjarðarkaupstað.]^1)

   ^1)[19]L. 131/1995, 1. gr.

References

   Visible links
   1. http://www.althingi.is/dba-bin/lawformpr.pl?lnr=1986008
   2. file:///altext/stjt/1990.051.html
   3. file:///altext/stjtnr.html#1988026?g1
   4. file://1990021.html#g9
   5. file:///altext/stjt/1994.019.html
   6. file:///altext/stjt/1994.019.html
   7. file:///altext/stjt/1994.019.html
   8. file:///altext/stjt/1994.019.html
   9. file:///altext/stjt/1991.092.html
  10. file:///altext/stjt/1990.049.html
  11. file:///altext/stjt/1990.049.html
  12. file:///altext/stjt/1990.042.html
  13. file://1991021.html#g182
  14. file://1972024.html
  15. file:///altext/stjt/1994.020.html
  16. file:///altext/stjt/1993.075.html
  17. file:///altext/stjt/1994.020.html
  18. file:///altext/stjt/1995.123.html
  19. file:///altext/stjt/1995.131.html
