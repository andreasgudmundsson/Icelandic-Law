
   --------------------------------------------------------------------------

                                                                         Námulög

                             1973 nr. 24 17. apríl

   --------------------------------------------------------------------------

                                     1. gr.
            Landareign hverri, sem háð er einkaeignarrétti, fylgir réttur til
      hagnýtingar hvers konar jarðefna, sem þar finnast í jörðu eða á, þó með
                                   þeim takmörkunum, sem lög þessi tilgreina.
              Nú er jörð í ábúð, og fer þá um rétt ábúanda til jarðefna eftir
                                                                 ábúðarlögum.

                                     2. gr.
        Á öðrum landssvæðum en í 1. gr. segir, sem ekki eru í einkaeign, eign
    félaga, sveitarfélaga eða landshluta, hefur ríkið eitt rétt til jarðefna.
        Um námuréttindi á landgrunninu umhverfis Ísland fer eftir sérlögum og
                                                  að öðru eftir þessum lögum.

                                     3. gr.
          Landeiganda samkvæmt 1. gr. er innan þeirra marka, sem síðar segir,
    rétt að vinna án leyfis á eða í landareign sinni jarðefni, svo sem grjót,
                           möl, mó, surtarbrand, leir og önnur slík jarðefni.
          Við nám jarðefna skal gæta þess vandlega, að framkvæmdin valdi eigi
       hættu mönnum, munum né búpeningi. Sama gildir um frágang námu að verki
                                                                       loknu.
               Sveitarstjórn sú, sem í hlut á, skal hafa eftirlit með því, að
     fyrirmælum þessum sé hlítt, og er henni rétt að kippa því, sem ábótavant
                  er í þessu efni af hendi námueiganda, í lag á hans kostnað.

                                     4. gr.
        Nú vill landeigandi vinna málma eða málmblendinga úr jörðu, framkvæma
       jarðboranir eftir jarðefnum, grafa námubrunn, 10 m eða dýpri, eða gera
             námugöng, og skal hann senda ráðherra frumdrætti að fyrirhuguðum
                framkvæmdum, námuteigum og mannvirkjagerð og gera grein fyrir
     fjárhagslegri og tæknilegri aðstöðu sinni til framkvæmdanna. Landeigandi
             skal, ef ráðuneytið óskar þess, leggja fram sérfræðilegt álit um
    mengunarhættu, sem kynni að vera samfara leit og vinnslu jarðefna, svo og
           jarðfræðilega álitsgerð um áhrif borana eftir jarðefnum á verðmæti
       hagnýtingar, sem hafin er á jarðhita í nágrenninu. Ráðherra er rétt að
    setja landeiganda þau skilyrði, sem hann telur nauðsynleg frá öryggislegu
                                                     og tæknilegu sjónarmiði.
               Námueiganda ber að kaupa tryggingu hjá vátryggingarfélagi, sem
                ráðherra metur gilt, til greiðslu á hvers konar fébótum vegna
             skaðabótaverka, sem unnin eru á vegum námueiganda í sambandi við
                                               námureksturinn og málmleitina.

                                     5. gr.
          Námueiganda er skylt að hlíta á sinn kostnað því eftirliti með leit
           og vinnslu jarðefna, sem mælt er fyrir um í lögum, reglugerðum eða
                                               sérstökum ákvörðunum ráðherra.
         Ráðherra fer með eftirlit með málmleit og námurekstri og fylgist með
      því, að sveitarfélög vanræki ekki skyldur sínar samkvæmt 3. mgr. 3. gr.

                                     6. gr.
          Nú vill landeigandi selja eða leigja námuréttindi í landi sínu, þau
              er í 1. mgr. 4. gr. segir, í hendur félagsskap, þar sem hann er
                                þátttakandi, og þarf til þess leyfi ráðherra.
            Nú vill landeigandi í öðrum tilvikum en þeim, er í 1. mgr. segir,
   selja eða leigja námuréttindi ásamt afmörkuðum námuteigi, hvort sem er frá
       jörð eða sér í lagi með öðrum hætti, og skal sveitarfélag það, þar sem
    námuréttindi eru, hafa forkaupsrétt eða forleigurétt, en að því frágengnu
                                                                       ríkið.
                  Að öðru leyti skal beita ákvæðum laga um kauprétt á jörðum.
              Eigi er heimilt að selja eða leigja námuréttindi í landareignum
           kaupstaða, sveitarfélaga, sjóða né almannastofnana, nema að fengnu
                                                           samþykki ráðherra.

                                     7. gr.
          Rétt er ráðherra að láta leita jarðefna hvar sem er á landi hér. Er
           landeiganda eða umráðaaðilja lands skylt að veita þeim mönnum, sem
   ráðherra gerir út í því skyni, óhindraðan aðgang að landareign þeirri, sem
    í hlut á, og ber honum að hlíta hvers konar afnotum af landi, takmörkunum
   á umráðarétti og óþægindum, sem nauðsynleg eru vegna framkvæmdar verksins,
    gegn fullu endurgjaldi, sem ákveða skal með eignarnámsmati, ef samkomulag
                                                                   næst ekki.

                                     8. gr.
         Ráðherra er rétt, þá er almannahagur krefst þess, að taka eignarnámi
         námuréttindi til eignar eða afnota ásamt nauðsynlegum landssvæðum og
                               mannvirkjum til athafna vegna námurekstrarins.
           Ef eignarnám á hluta af eign hefur í för með sér verulega rýrnun á
       notagildi hins hluta eignarinnar, er skylt, ef eigandi krefst þess, að
                                láta eignarnámið taka til allrar eignarinnar.
          Við ákvörðun eignarnámsbóta skal taka sérstakt tillit til óvissu um
                                    jarðefni og kostnaðar af leit og vinnslu.
           Rétt er, ef námueigandi krefst þess og ráðherra samþykkir, að meta
                                             endurgjald fyrir vinnsluréttinn:

   a.
           Tiltekinn hluta óskírs (brúttó) verðmætis þess, sem unnið er.
   b.
           Tiltekinn hluta skírs (nettó) verðmætis þess, sem unnið er.

         Er ráðherra hefur tekið landareign eignarnámi, skal þó fyrri eigandi
                           eiga forgangsrétt að sérleyfi næst á eftir ríkinu.
        Sveitarstjórn er heimilt með samþykki ráðherra að taka eignarnámi til
     eignar eða afnota malar- og grjótnámur ásamt nauðsynlegu landi, ef brýna
                     nauðsyn ber til vegna almannahagsmuna í sveitarfélaginu.

                                     9. gr.
               Nú stundar aðili, hvort heldur er almannaaðili eða einkaaðili,
     löglega leit og vinnslu jarðefna, og eru þá landeigendur og leiguliðar á
      þeim svæðum, sem nauðsynleg eru til vinnslu og hagnýtingar jarðefnanna,
            skyldir eftir úrskurði ráðherra að þola mannvirki, lagningu vega,
           vatnstöku og vatnsleiðslur og svo önnur afnot af löndum sínum, sem
                                          nauðsynleg eru vegna framkvæmdanna.
          Nú næst ekki samkomulag um fullt endurgjald, og skal ákveða það með
                                                              eignarnámsmati.

                                    10. gr.
           [Rétt er ráðherra að veita sérleyfi til leitar og vinnslu jarðefna
    hér á landi, enda sé fullnægt ákvæðum 7., 8. og 9. gr. laga þessara ef um
    einkaeign er að ræða. Sé um að ræða erlendan aðila eða íslenskan lögaðila
       sem erlendur aðili á hlut í skal enn fremur fullnægt skilyrðum laga um
                            fjárfestingu erlendra aðila í atvinnurekstri.]^1)

   ^1)[2]L. 23/1991, 10. gr.

                                    11. gr.
        Sérleyfi má eigi veita, fyrr en ráðherra hefur fengið í hendur
   fullkomna frumdrætti að fyrirhuguðum framkvæmdum og sannað hefur verið
   fyrir honum, að tryggð hafi verið öflun fjár, sem að mati hans nægir til
   framkvæmdanna, og að væntanlegur sérleyfishafi njóti aðstoðar manna með
   nægilega sérþekkingu til framkvæmdanna.
        Rétt er ráðherra að setja það skilyrði, að sérleyfishafi undirgangist
   að hlíta varnarþingi á Íslandi og setji tryggingu, sem ráðherra metur
   gilda, fyrir fjárskuldbindingum sínum við íslenska aðilja.
        Ákvæði 2. mgr. 4. gr. eiga hér við.

                                    12. gr.
        Í sérleyfi skal tilgreina:

   a.
           Að samþykktir sérleyfishafa, ef um félag er að tefla, séu
           viðurkenndar af ráðherra.
   b.
           Tímalengd sérleyfis, sem má vera allt að 40 árum.
   c.
           Staðarmörk leitar- og vinnslusvæðis.
   d.
           Hvort sérleyfi tekur til allra jarðefna eða tiltekinna tegunda og
           þá hverra.
   e.
           Að ráðherra samþykki frumdrætti að fyrirhuguðum mannvirkjum.
   f.
           Að sérleyfishafi noti íslenskt vinnuafl, nema ráðherra veiti leyfi
           til annars.
   g.
           Hvenær leitarstarfsemi skuli hefjast í síðasta lagi og hvenær
           henni skal vera lokið.
   h.
           Að vinnslustarfsemi skuli hefjast fyrir lok leitartímabils og að
           sérleyfi skuli vera fyrirgert, ef hún stöðvast samfleytt í þrjú
           ár, nema ráðherra veiti undanþágu.
   i.
           Að sérleyfishafi sendi ráðherra tilkynningu um jarðboranir, sem
           hann lætur framkvæma, um þykkt og gerð berglaga og svo um fundin
           jarðefni, enda fylgi sýnishorn af jarðefnum og berglögum.
   j.
           Að sérleyfishafa beri að hlíta því eftirliti, sem ráðherra
           ákveður, og greiða kostnað af því.
   k.
           Að sérleyfi verði eigi framselt, nema að fengnu samþykki ráðherra.
   l.
           Um greiðslur til ríkisins fyrir námurekstur á ríkislendum, sbr. 8.
           gr.
   m.
           Um opinber gjöld.
   n.
           Hvernig skuli ráðstafa vinnslumannvirkjum og vinnslutækjum að
           sérleyfistíma loknum.
   o.
           Um frágang á starfsstöðvum að vinnslutíma loknum.

                                    13. gr.
        Leyfishafi hefur fyrirgert leyfi sínu, ef einhverju skilyrði, sem
   greinir í lögum þessum, er eigi fullnægt. Sama er og, ef sérstakir
   skilmálar í sérleyfi eða samningum í sambandi við leyfið eru eigi haldnir
   eða bú sérleyfishafa er tekið til skuldaskila eða gjaldþrotameðferðar.
        Rétt er ráðherra að veita undanþágu frá ákvæðum greinar þessarar, ef
   sérstakar ástæður mæla með því.

                                    14. gr.
        Ráðherra er rétt að banna útflutning óunninna jarðefna, ef hann
   telur, að útflutningur þeirra efna skaði íslenska framleiðsluhagsmuni eða
   vinnsla efnanna sé æskileg í landinu.
        Ráðherra er rétt að setja reglugerð um þau efni, sem greinir í lögum
   þessum.

                                    15. gr.
        Brot gegn lögum þessum varða fésektum eða varðhaldi, nema þyngri
   refsing liggi við eftir öðrum lögum. Við framkvæmd 3. mgr. 3. gr. má beita
   dagsektum.

References

   Visible links
   1. http://www.althingi.is/dba-bin/lawformpr.pl?lnr=1973024
   2. file:///altext/stjt/1991.023.html
