
   --------------------------------------------------------------------------

                             Lög um Námsmatsstofnun

                           2000 nr. 168 21. desember

   --------------------------------------------------------------------------

                 Ferill málsins á Alþingi.   Frumvarp til laga.

                         Tóku gildi 29. desember 2000.
 1. gr. Námsmatsstofnun er sjálfstæð stofnun sem heyrir stjórnarfarslega undir
                              menntamálaráðherra.
   Hlutverk stofnunarinnar er að annast framkvæmd samræmdra prófa á grunn- og
     framhaldsskólastigi, svo sem mælt er fyrir um í lögum, reglugerðum og
 aðalnámskrám, auk annarra verkefna á sviði námsmats og rannsókna sem tengjast
               því svo sem nánar er mælt fyrir um í lögum þessum.
                2. gr. Helstu verkefni Námsmatsstofnunar eru að:
   a. sjá um samningu, framkvæmd og úrvinnslu samræmdra prófa og könnunarprófa í
                           grunn- og framhaldsskólum,
    b. sjá um birtingu niðurstaðna samræmdra prófa gagnvart nemendum, skólum og
 fræðsluyfirvöldum og útgáfu heildaryfirlits með niðurstöðum í hverju prófi og
     prófþáttum eftir skólum og á landsvísu og öðrum upplýsingum sem skýra
                          niðurstöður samræmdra prófa,
     c. miðla upplýsingum til skóla um nýtingu og túlkun á niðurstöðum prófa í
      einstökum skólum þannig að þau nýtist til þróunar skólastarfs þar og
        d. vinna að námsmatsrannsóknum og samanburðarrannsóknum við árangur
                          skólastarfs í öðrum löndum.
   Stofnunin getur unnið að öðrum verkefnum á sviði námsmats og prófagerðar á
     grundvelli sérstakra samninga við menntamálaráðuneytið og aðra aðila.
Menntamálaráðherra er heimilt að setja í reglugerð nánari fyrirmæli um verkefni
                                stofnunarinnar.
  3. gr. Forstöðumaður Námsmatsstofnunar er skipaður af menntamálaráðherra til
   fimm ára að fenginni umsögn stjórnar stofnunarinnar. Hann skal hafa lokið
meistaraprófi eða hafa jafngilda þekkingu og reynslu og skal jafnframt hafa sýnt
     þann árangur í starfi að hann njóti viðurkenningar á starfssviði sínu.
   Forstöðumaðurinn annast yfirstjórn stofnunarinnar og daglegan rekstur, ber
ábyrgð á fjárreiðum hennar og ræður aðra starfsmenn. Forstöðumaðurinn kemur fram
                      fyrir hönd stofnunarinnar út á við.
4. gr. Forstöðumanni er heimilt að semja við aðra aðila um að sinna þjónustu sem
                    stofnuninni er að lögum falið að annast.
5. gr. Menntamálaráðherra skipar þrjá menn í stjórn stofnunarinnar til fjögurra
    ára í senn svo sem hér segir: einn samkvæmt tilnefningu samstarfsnefndar
 háskólastigsins, einn samkvæmt tilnefningu Kennarasambands Íslands og einn án
tilnefningar og skal hann vera formaður. Varamenn skulu skipaðir með sama hætti.
   Stjórnin staðfestir starfsáætlanir stofnunarinnar og fylgist með framkvæmd
  þeirra. Stjórnin veitir menntamálaráðherra umsögn um ráðningu forstöðumanns.
                      6. gr. Lög þessi öðlast þegar gildi.
  Ákvæði til bráðabirgða. Umboð núverandi ráðgjafarnefndar Rannsóknastofnunar
       uppeldis- og menntamála fellur niður við gildistöku laga þessara.
   Núverandi forstöðumaður Rannsóknastofnunar uppeldis- og menntamála gegnir
  embætti sínu út yfirstandandi skipunartímabil sitt. Að því loknu skal skipa
       forstöðumann Námsmatsstofnunar í samræmi við ákvæði laga þessara.
   Starfsmenn Rannsóknastofnunar uppeldis- og menntamála við gildistöku laga
                  þessara skulu halda óbreyttum starfskjörum.
     Námsmatsstofnun tekur við skuldbindingum sem gerðar hafa verið í nafni
    Rannsóknastofnunar uppeldis- og menntamála við gildistöku laga þessara.
