
   --------------------------------------------------------------------------

             Lög um frístundabyggð og leigu lóða undir frístundahús

                              2008 nr. 75 11. júní

   --------------------------------------------------------------------------

                 Ferill málsins á Alþingi.   Frumvarp til laga.

                            Tóku gildi 1. júlí 2008.

                            I. kafli. Almenn ákvæði.
                               1. gr. Gildissvið.
Ákvæði laga þessara eru ófrávíkjanleg nema annað sé tekið fram eða leiði af eðli
                                     máls.
Ákvæði II. kafla laga þessara gilda um leigu á lóðum undir frístundahús enda sé
hin leigða lóð tveir hektarar að stærð eða minni og leigusamningur er annaðhvort
                      ótímabundinn eða til a.m.k. 20 ára.
      Lög þessi gilda um innbyrðis réttindi og skyldur umráðamanna lóða í
         frístundabyggð án tillits til stærðar lóðar, sbr. III. kafla.
                              2. gr. Orðskýringar.
         Í lögunum er merking eftirtalinna orða og orðasambanda þessi:
    1. Frístundabyggð: Afmarkað svæði innan jarðar eða jarða þar sem eru a.m.k.
                          10 lóðir undir frístundahús.
     2. Frístundahús: Hús utan þéttbýlis sem aðallega er nýtt til að fólk geti
  dvalist þar tímabundið til að eyða frítíma sínum og þar sem að öðru jöfnu er
      óheimilt að hafa skráð lögheimili. Mannvirki sem stendur á lóð fyrir
   frístundahús, svo sem geymsla, en er ekki samtengt frístundahúsi, er hluti
    hússins í skilningi laga þessara. Þó teljast eftirfarandi mannvirki ekki
    frístundahús í skilningi laga þessara: fjallaskálar, gangnamannaskálar,
   aðstöðuhús, neyðarskýli, kofar og önnur slík mannvirki utan þéttbýlis. Enn
  fremur teljast hús og önnur mannvirki, sem standa á landi sem fellur utan 3.
              tölul., ekki frístundahús í skilningi laga þessara.
     3. Lóð undir frístundahús: Skiki lands utan þéttbýlis sem afmarkaður er í
samningi eða skipulagi, sem á grundvelli sérgreindrar hagnýtingar, auðkenna eða
   landamerkja getur talist sjálfstæð eind og hefur a.m.k. að hluta til verið
        nýttur undir frístundahús eða heimilt er að reisa slíkt hús þar.
     4. Umráðamaður lóðar undir frístundahús: Nú er lóð ekki leigð út og er þá
eigandi lóðar umráðamaður. Nú er lóð leigð út og er þá leigutaki umráðamaður. Nú
      hefur lóð verið framleigð til a.m.k. eins árs og er þá framleigutaki
                                  umráðamaður.

                   II. kafli. Leiga á lóð undir frístundahús.
        3. gr. Form og efni samnings um leigu á lóð undir frístundahús.
 Leigusamningur um lóð undir frístundahús skal vera skriflegur. Óheimilt er að
 gera tímabundinn leigusamning um lóð undir frístundahús til skemmri tíma en 20
                                      ára.
               Í leigusamningi skv. 1. mgr. skal m.a. koma fram:
                1. nöfn, heimilisföng og kennitölur samningsaðila,
                     2. staðsetning og hnit hins leigða lands,
                3. hvort samningur sé tímabundinn eða ótímabundinn,
       4. fjárhæð leigu, þar á meðal ákvæði um verðtryggingu og endurskoðun
                leigufjárhæðar á leigutíma ef því er að skipta,
                     5. hvar og hvernig skuli greiða leiguna,
                6. réttur leigutaka til að framlengja leigusamning,
                 7. hvort leigutaki njóti forkaupsréttar við sölu,
   8. hvort leigusali öðlist forkaupsrétt við framsal leiguréttinda leigutaka og
                         við framsal mannvirkja á lóð,
          9. hvort leigutaki skuli setja tryggingu og með hvaða hætti og
     10. hvort senda megi orðsendingar í rafrænu formi og þá á hvaða netfang.
  Í samningnum skal enn fremur ákvarða hvort og að hve miklu leyti skal greiða
                                 kostnað vegna:
                               1. aðgangs að vatni,
                              2. aðgangs að rafmagni,
                         3. lagningar og viðhalds vega og
                       4. uppsetningar og viðhalds girðinga.
                              4. gr. Orðsendingar.
  Þurfi aðili leigusamnings vegna fyrirmæla þessa kafla að koma á framfæri við
 gagnaðila skriflegri orðsendingu, hverju nafni sem hún nefnist, skal hún send
 með sannanlegum og tryggilegum hætti og innan þeirra tímamarka eða fresta sem
mælt er fyrir um ef því er að skipta. Sé þess gætt hefur orðsendingin þá þýðingu
og þau réttaráhrif sem henni er ætlað að hafa, jafnvel þótt hún komi afbökuð, of
                      seint eða alls ekki til viðtakanda.
 Aðilar geta samið um að senda megi orðsendingar skv. 1. mgr. á rafrænu formi,
                         sbr. 10. tölul. 2. mgr. 3. gr.
                           5. gr. Ástand hins leigða.
 Lóð undir frístundahús skal, þegar hún er afhent leigutaka, vera í því ástandi
 sem um var samið og almennt er talið fullnægjandi miðað við fyrirhugaða notkun
                            hennar og staðsetningu.
Leigutaka ber að sjá til þess að landamerki lóðar séu greinileg nema um annað sé
                                     samið.
       6. gr. Viðhald og rekstur hins leigða. Greiðsla opinberra gjalda.
  Leigutaka er skylt að fara vel með hið leigða og í samræmi við umsamin afnot
 þess. Sé ekki um annað samið skal leigutaki bera allan kostnað af viðhaldi og
rekstri hins leigða. Leigutaka ber einnig að greiða opinber gjöld af hinu leigða
                            nema um annað sé samið.
                             7. gr. Greiðsla leigu.
 Leigu fyrir afnot lóðar í eitt ár undir frístundahús skal greiða eigi síðar en
                    1. júlí ár hvert nema um annað sé samið.
                          8. gr. Framleiga og framsal.
Framleiga og framsal leiguréttinda á lóð undir frístundahús er leigutaka heimil
án samþykkis leigusala, sbr. þó 2. tölul. lokamálsgreinar 30. gr. Leigutaki skal
 tilkynna leigusala um framleigu lóðarleiguréttinda til lengri tíma en eins árs
  eða framsal lóðarleiguréttinda innan fjögurra vikna frá slíkum aðilaskiptum.
                     9. gr. Veðsetning leigulóðarréttinda.
Leigutaka er heimilt, án samþykkis leigusala, að veðsetja leigurétt sinn að lóð
 undir frístundahús í heild ásamt mannvirkjum þeim sem á henni standa eða reist
                                     verða.
             10. gr. Uppsögn samnings og tilkynningar um leigulok.
Uppsögn ótímabundins leigusamnings er heimil báðum aðilum hans. Uppsagnarfrestur
                   slíks samnings er eigi skemmri en tvö ár.
  Tímabundnum leigusamningi lýkur á umsömdum degi án sérstakrar uppsagnar eða
               tilkynningar af hálfu aðila, sbr. þó 3. og 4. mgr.
 Nú er í gildi tímabundinn leigusamningur um lóð þar sem frístundahús stendur.
   Skal þá leigusali eigi síðar en tveimur árum fyrir lok leigusamnings senda
 leigutaka tilkynningu þar sem bent er á áætluð samningslok og efni 11.14. gr.
  Leigusala er heimilt í tilkynningu þessari að hvetja leigutaka til að hefja
    viðræður við sig við fyrsta tækifæri um áframhald leigu eða lok hennar.
Nú hefur leigusali ekki sent tilkynningu skv. 3. mgr. og skal þá leigutaki, eigi
  síðar en 18 mánuðum fyrir leigulok, senda leigusala tilkynningu sambærilegs
                                     efnis.
     Uppsögn, sbr. 1. mgr., og tilkynningar, sbr. 3. og 4. mgr., skulu vera
                                  skriflegar.
   11. gr. Samningsfrelsi, framlenging samnings um eitt ár og tómlætisverkan.
          Aðilar geta ávallt samið um áframhald leigu eða lok hennar.
   Nú hafa samningar ekki náðst á milli aðila einu ári fyrir lok tímabundins
leigusamnings og tilkynningar skv. 3. og 4. mgr. 10. gr. hafa ekki verið sendar
innan þeirra fresta sem þar er getið og gildir leigusamningurinn þá í tvö ár frá
   því tímamarki, þ.e. samningurinn framlengist um eitt ár miðað við umsamin
                                   leigulok.
Nú er eitt ár eftir af framlengdum samningi, þ.e. komið er að því tímamarki sem
upphaflega hafði verið samið um að yrðu leigulok, sbr. 2. mgr. Skal þá leigusali
 eiga málskotsrétt til úrskurðarnefndar frístundahúsamála. Um þann málskotsrétt
                   gilda að öllu leyti ákvæði 1. mgr. 12. gr.
 Nú er hálft ár eftir af framlengdum samningi, sbr. 2. mgr., og leigusali hefur
glatað sínum málskotsrétti, sbr. 3. mgr. og 1. mgr. 12. gr., og getur leigutaki
þá skotið máli til úrskurðarnefndar frístundahúsamála í samræmi við 8. mgr. 12.
                                      gr.
 Framlengdur leigusamningur, sbr. 2. mgr., rennur út á tilsettum tíma enda hafi
     aðilar hvorki náð samningum né heldur skotið máli til úrskurðarnefndar
  frístundahúsamála. Er þá enginn leigusamningur í gildi og hafa báðir aðilar
          glatað málskotsrétti til úrskurðarnefndar frístundahúsamála.
                   12. gr. Málskotsréttur aðila og kröfugerð.
  Eingöngu er hægt að skjóta máli samkvæmt þessari grein til úrskurðarnefndar
  frístundahúsamála að frístundahús standi á lóð tveimur árum áður en uppsögn
 ótímabundins samnings tekur gildi, sbr. 1. mgr. 10. gr., eða tveimur árum áður
      en tímabundinn samningur hefði fallið úr gildi skv. 2. mgr. 10. gr.
Leigusali getur skotið máli til úrskurðarnefndar frístundahúsamála allt frá því
  að eitt ár er eftir af leigusamningi. Hafi aðilar vanrækt tilkynningarskyldu
skv. 3. eða 4. mgr. 10. gr. grundvallast málskotsheimild leigusala á 3. mgr. 11.
 gr. Málskotsréttur leigusala fellur niður hafi málskot hans ekki verið sent í
               síðasta lagi sex mánuðum fyrir lok leigusamnings.
 Nú er málskotsréttur leigusala niður fallinn og getur þá leigutaki skotið máli
 til úrskurðarnefndar frístundahúsamála. Málskotsréttur leigutaka fellur niður
   hafi málskot hans ekki verið sent í síðasta lagi fyrir lok leigusamnings.
    Hafi annar hvor aðilinn nýtt sér málskotsrétt sinn, sbr. 2. eða 3. mgr.,
framlengist leigusamningur sjálfkrafa um 20 ár frá lokum samnings að telja. Það
 gildir þó ekki ef leigusali krefst innlausnar, sbr. 2. tölul. 5. mgr., eða ef
 leigutaki unir því að leigusamningur falli úr gildi og fjarlægir mannvirki sín
                      af lóð á sinn kostnað, sbr. 6. mgr.
      Nú hefur leigusali nýtt sér málskotsrétt sinn og getur hann þá fyrir
              úrskurðarnefnd frístundahúsamála haft uppi kröfu um:
     1. hver skuli vera fjárhæð ársleigu í framlengdum leigusamningi, sbr. 13.
                                      gr.,
    2. innlausn og hvert skuli vera innlausnarverð fyrir mannvirki leigutaka og
  eftir atvikum um fjárhæð greiðslu sérstakra bóta eða lækkun innlausnarverðs
                vegna ástands lóðar í samningslok, sbr. 14. gr.
 Nú er krafa komin fram skv. 5. mgr og getur leigutaki þá lokið máli með því að
tilkynna úrskurðarnefnd og leigusala að hann uni því að leigusamningur falli úr
 gildi í samræmi við 2. mgr. 10. gr. eða 5. mgr. 11. gr. og að hann fjarlægi á
sinn kostnað mannvirki á lóðinni innan tilhlýðilegs frests en þó aldrei síðar en
                      tveimur mánuðum eftir lok samnings.
 Hafi máli skv. 5. mgr. ekki verið lokið fyrir úrskurðarnefndinni með úrskurði
  eða sátt og rekja má það til athafna eða athafnaleysis leigusala framlengist
     eldri leigusamningur, óbreyttur, um 20 ár frá samningslokum að telja.
      Nú hefur leigutaki nýtt sér málskotsrétt sinn og getur hann þá fyrir
  úrskurðarnefnd frístundahúsamála haft uppi kröfu um hver skuli vera fjárhæð
               ársleigu í framlengdum leigusamningi, sbr. 13. gr.
 Hafi máli skv. 8. mgr. ekki verið lokið fyrir úrskurðarnefndinni með úrskurði
    eða sátt og rekja má það til athafna eða athafnaleysis leigutaka fellur
                            leigusamningur úr gildi.
  Hafi aðilar samnings hvenær sem er á leigutíma gert samning um áframhaldandi
 leigu, um kaup leigutaka á lóð eða um innlausn leigusala en ekki náð samningum
  um verð geta þeir sameiginlega skotið máli sínu til úrskurðarnefndar og haft
  uppi kröfur um fjárhæð leigu, innlausnarverð eða kaupverð, sbr. 13.15. gr.
                13. gr. Mat á ársleigu framlengds leigusamnings.
     Nú hefur annar hvor aðili leigusamnings hafið mál fyrir úrskurðarnefnd
frístundahúsamála um hver skuli vera ársleiga í framlengdum leigusamningi, sbr.
1. tölul. 5. mgr. eða 8. mgr. 12. gr., eða báðir aðilar, sbr. 10. mgr. 12. gr.,
og skal þá ákvörðun um ársleigu taka mið af kröfum aðila og hvað nefndin álítur
                      vera markaðsverðmæti á hverjum tíma.
            Við mat á markaðsverðmæti skal m.a. hafa til viðmiðunar:
      1. hver sé ársleiga lóða sem eru svipaðar að stærð og búa yfir svipuðum
eiginleikum á sömu jörð eða aðliggjandi jörðum; einnig má líta til ársleigu lóða
    sem eru svipaðar að stærð og búa yfir sams konar eiginleikum innan þess
    sveitarfélags sem lóðin er á eða þá eftir atvikum innan sveitarfélaga í
                                  nágrenninu,
   2. legu, útsýni, gróðursæld, staðsetningu og önnur slík atriði sem áhrif geta
                         haft á fjárhæð ársleigu lóðar,
   3. hvert hið eldra leigugjald hafi verið og hvort það hafi fylgt breytingum á
                vísitölu neysluverðs eða vísitölu byggingaverðs.
     Leigutími framlengds leigusamnings er 20 ár frá lokum eldri samnings.
  Ákvæði eldri leigusamnings, sem ekki eru í andstöðu við ófrávíkjanleg ákvæði
      laga, halda gildi sínu um önnur atriði en nefnd eru í 2. og 3. mgr.
        14. gr. Réttaráhrif innlausnar, innlausnarverð, lóðarbætur o.fl.
 Í innlausn felst að leigusali eignast mannvirki leigutaka og eftir atvikum þær
   endurbætur sem orðið hafa á lóðinni á leigutímanum gegn greiðslu peninga.
           Úrskurðarnefnd ákveður nánari greiðsluskilmála innlausnar.
 Þegar kveðið er á um innlausn með úrskurði skulu öll takmörkuð eignarréttindi
 jafnframt afnumin, nema annað sé sérstaklega ákveðið. Almennar reglur gilda um
rétt handhafa takmarkaðra eignarréttinda til að þeir fái innlausnarverðið greitt
                               í heild eða hluta.
Nú hefur leigusali skotið máli til úrskurðarnefndar frístundahúsamála í samræmi
 við 2. tölul. 5. mgr. 12. gr. eða báðir aðilar samnings í samræmi við 10. mgr.
            12. gr. og gildir þá þessi grein um skilmála innlausnar.
Ákvörðun um innlausnarverð fyrir mannvirki skal taka mið af kröfum aðila og hvað
 nefndin álítur vera markaðsverðmæti á hverjum tíma. Við mat á markaðsverðmæti
                   mannvirkja skal m.a. hafa til viðmiðunar:
   1. nýlegt söluverð á mannvirkjum sem eru af svipaðri stærð og gerð og standa
  á lóðum á sömu jörð eða nálægum jörðum í sveitarfélaginu; einnig má líta til
nýlegra söluverða sambærilegra frístundahúsa og annarra mannvirkja á lóðum undir
   frístundahús innan sveitarfélaga í nágrenninu; heimilt er að líta til sölu
    mannvirkja þar sem lóðarleiguréttindi eru til a.m.k. 20 ára og til sölu
                           mannvirkja á eignarlóðum,
                      2. ástand, gerð og skipulag mannvirkja,
       3. fasteignamat, brunabótamat og annað er til leiðbeiningar má verða.
Nú hefur í tíð eldri leigusamnings leigutaki eða fyrirrennari hans staðið fyrir
umbótum á lóð, svo sem með trjá- og garðrækt. Getur leigutaki þá krafist þess að
  leigusali greiði sér bætur vegna þeirrar verðmætaaukningar sem orðið hefur á
landinu. Svo að bætur verði úrskurðaðar til handa leigutaka verður að vera sýnt
  fram á að umbæturnar hafi aukið verðgildi lóðar verulega umfram það sem við
    mátti búast miðað við ástand hennar í upphafi eldri leigusamnings og að
         venjulegri umhirðu lóðar hefði verið sinnt allan leigutímann.
  Hafi umhirðu leigutaka á lóð á leigutíma verið verulega ábótavant og ástand
 lóðar er ófullnægjandi þegar leigusamningur rennur út getur leigusali krafist
               lækkunar á innlausnarverði mannvirkja skv. 4. mgr.
                         15. gr. Mat á kaupverði lóðar.
Nú hafa aðilar leigusamnings hafið mál fyrir úrskurðarnefnd frístundahúsamála um
 hvert skuli vera kaupverð lóðar, sbr. 10. mgr. 12. gr., og skal þá ákvörðun um
kaupverð taka mið af kröfum aðila og hvað nefndin álítur vera markaðsverðmæti á
                                 hverjum tíma.
            Við mat á markaðsverðmæti skal m.a. hafa til viðmiðunar:
     1. hvert sé kaupverð lóða sem eru svipaðar að stærð og búa yfir svipuðum
  eiginleikum á sömu jörð eða aðliggjandi jörðum; einnig má líta til kaupverðs
  lóða sem eru svipaðar að stærð og búa yfir sams konar eiginleikum innan þess
    sveitarfélags sem lóðin er á eða þá eftir atvikum innan sveitarfélaga í
                                  nágrenninu,
   2. legu, útsýni, gróðursæld, staðsetningu og önnur slík atriði sem áhrif geta
                        haft á fjárhæð kaupverðs lóðar.
Nú hefur í tíð eldri leigusamnings leigutaki eða fyrirrennari hans staðið fyrir
umbótum á lóð, svo sem með trjá- og garðrækt, og getur leigusali þá ekki krafist
þess að umbæturnar leiði til hækkunar kaupverðs vegna þeirrar verðmætaaukningar
                           sem orðið hefur á landinu.
  Hafi umhirðu leigutaka á lóð á leigutíma verið verulega ábótavant og ástand
   lóðar er ófullnægjandi þegar leigusamningur rennur út getur leigutaki ekki
                         krafist lækkunar á lóðarverði.
                         16. gr. Riftun leigusamnings.
                 Almennar reglur gilda um riftun leigusamnings.

               III. kafli. Réttindi og skyldur í frístundabyggð.
                        17. gr. Félag í frístundabyggð.
 Í frístundabyggð er umráðamönnum lóða undir frístundahús skylt að hafa með sér
félagsskap um sameiginlega hagsmuni. Þó er ekki skylt að hafa slíkan félagsskap
                                     þegar:
             1. umráðamenn lóða undir frístundahús eru fimm eða færri,
    2. einn og sami aðilinn hefur umráð yfir helmingi lóða í frístundabyggðinni
                                      eða
            3. engir eða afar takmarkaðir sameiginlegir hagsmunir eru í
                              frístundabyggðinni.
    Félagssvæði ræðst af jarðarmörkum. Heimilt er að sérstakir sameiginlegir
hagsmunir eða önnur landfræðileg mörk afmarki umdæmi félags þannig að fleiri en
  eitt félag geti starfað á sömu jörð eða félagssvæði nái til fleiri en einnar
                                    jarðar.
  Nú er félag í frístundabyggð stofnað fyrir gildistöku laga þessara og skulu
 samþykktir þess halda gildi sínu að því leyti sem þær samrýmast lögum þessum.
                              18. gr. Stofnfundur.
 Einn eða fleiri umráðamenn lóða undir frístundahús geta boðað til stofnfundar
 félags í frístundabyggð. Stofnfund skal boða bréflega með a.m.k. tveggja vikna
                                   fyrirvara.
Á stofnfundi skal setja félaginu samþykktir sem hafa a.m.k. að geyma ákvæði um:
                                  1. nafn félags,
                          2. heimilisfang og varnarþing,
          3. félagssvæði og skulu þar taldar upp allar lóðir í viðkomandi
                                frístundabyggð,
                              4. verkefni félagsins,
                      5. skipun og starfssvið félagsstjórnar,
         6. málsmeðferðarreglur, reikninga félags og skoðunarmenn þeirra,
               7. skyldu til framlagningar endurskoðaðra reikninga,
                       8. árgjald vegna starfsemi félagsins.
Stjórn félags í frístundabyggð skal hlutast til um að samþykktum félagsins verði
     þinglýst á allar þær fasteignir sem taldar eru upp í samþykktum þess.
                            19. gr. Hlutverk félags.
   Sé ekki á annan veg samið er hlutverk félags í frístundabyggð m.a. að taka
                                 ákvarðanir um:
          1. lagningu og viðhald akvega og göngustíga að og innan svæðis,
      2. gerð og rekstur á sameiginlegum svæðum í frístundabyggðinni, svo sem
                           leiksvæðum og bílastæðum,
             3. gerð og rekstur á sameiginlegum aðveitum og fráveitum,
              4. gerð og viðhald sameiginlegrar girðingar um svæðið,
                      5. uppsetningu og rekstur öryggiskerfa,
      6. almennar samskipta- og umgengnisreglur innan frístundabyggðarinnar.
                              20. gr. Um aðalfund.
Aðalfund skal halda árlega fyrir 1. september. Hafi félagsstjórn ekki boðað til
  fundar 1. október er þeim félagsmönnum sem vilja halda fund heimilt að boða
                                     hann.
  Aðalfund skal boða bréflega með a.m.k. tveggja vikna fyrirvara. Í fundarboði
skal greina fundartíma, fundarstað og dagskrá. Þá skal geta þeirra mála sem ræða
          á og meginefnis tillagna þeirra sem leggja á fyrir fundinn.
            Á aðalfundi skulu a.m.k. vera eftirtalin mál á dagskrá:
                    1. skýrsla stjórnar um starfsemi félagsins,
     2. endurskoðaðir reikningar lagðir fram til samþykktar og umræður um þá,
                               3. kosning formanns,
                         4. kosning annarra stjórnarmanna,
                               5. kosning varamanna,
              6. kosning skoðunarmanna reikninga og varamanna þeirra,
          7. framlagning rekstrar- og framkvæmdaáætlunar fyrir næsta ár,
                       8. ákvörðun um árgjald til félagsins,
                      9. mál sem tiltekin eru í fundarboði og
                                  10. önnur mál.
                  21. gr. Vægi atkvæða og skipting kostnaðar.
Á félagssvæði frístundabyggðar fylgir eitt atkvæði hverri lóð undir frístundahús
                 og fer umráðamaður lóðar með atkvæðisréttinn.
    Kostnaður skiptist að jöfnu og ræðst af fjölda lóða undir frístundahús á
  félagssvæðinu. Umráðamanni lóðar undir frístundahús er skylt að greiða sinn
      hluta kostnaðar sem hlýst af ákvörðun sem löglega hefur verið tekin.
Greiði félagsmaður ekki hlutdeild sína í sameiginlegum kostnaði og í félagssjóð
  eignast félagið lögveð í eign hans á félagssvæðinu til tryggingar kröfunni.
  Lögveðið nær einnig til vaxta og innheimtukostnaðar af kröfunni ef því er að
                                    skipta.
Lögveð stofnast þegar félag innir greiðslu af hendi eða á gjalddaga félagsgjalds
                         ef um slík vanskil er að ræða.
  Lögveð fellur niður ef því er ekki fylgt eftir með lögsókn eða því lýst við
nauðungarsölu innan árs frá stofnun þess. Viðurkenning eiganda utan réttar nægir
                          ekki til að rjúfa fyrningu.
                22. gr. Þátttaka í ákvörðunum og lögmæti þeirra.
      Rétt til fundarsetu hafa félagsmenn, makar þeirra og sambúðaraðilar.
Sambúðaraðili í skilningi laga þessara er einstaklingur sem er í skráðri sambúð
   með leigutaka eða umráðamanni lóðar undir frístundahús, í frístundabyggð.
   Félagsmaður má veita sérhverjum lögráða manni umboð til að mæta á fundi og
  greiða atkvæði. Skal umboðsmaður leggja fram á fundinum skriflegt og dagsett
                umboð. Slíkt umboð má hvenær sem er afturkalla.
 Afl atkvæða ræður úrslitum mála annarra en þeirra sem fjallað er um í 4. og 5.
                                      mgr.
  Nú hefur þeirrar tillögu verið getið í fundarboði að greidd skuli atkvæði um
hvort ráðast eigi í framkvæmdir eða stofna til kostnaðar sem leiðir til útgjalda
   sem eru umfram venjulegan rekstrarkostnað félagsins. Skal sú tillaga talin
   samþykkt hljóti hún samþykki minnst ^2/3 hluta greiddra atkvæða og minnst
                     þriðjungur félagsmanna sækir fundinn.
 Ákvörðun um gerð samþykkta skv. 17. gr. eða breytingu á þeim verður því aðeins
    gild að hún hljóti samþykki minnst ^2/3 hluta greiddra atkvæða og minnst
                      helmingur félagsmanna sæki fundinn.
                             23. gr. Félagsstjórn.
Stjórn fer með æðsta vald í málefnum félags í frístundabyggð á milli aðalfunda.
Stjórn getur boðað til félagsfunda eins oft og þurfa þykir. Til funda skal boða
  bréflega með tveggja vikna fyrirvara nema annað leiði af samþykktum félags.

                            IV. kafli. Ýmis ákvæði.
           24. gr. Samráð sveitarstjórna og félaga í frístundabyggð.
Nú sameinast a.m.k. helmingur félaga í frístundabyggð í sveitarfélagi um að óska
eftir því við sveitarstjórn eða sveitarstjóra að haldinn sé fundur til að veita
 upplýsingar um sameiginleg hagsmunamál frístundabyggðanna og sveitarfélagsins.
 Skal þá sveitarstjórn, eða eftir atvikum sveitarstjóri, að öðru jöfnu bjóðast
     til að halda slíkan fund með fulltrúum allra félaga í sveitarfélaginu.
  Sveitarstjórn, eða eftir atvikum sveitarstjóri, þarf ekki að bjóðast til að
              halda slíkan fund oftar en einu sinni á hverju ári.
                   25. gr. Úrskurðarnefnd frístundahúsamála.
 Í úrskurðarnefnd frístundahúsamála eiga sæti þrír menn sem ráðherra skipar til
fjögurra ára í senn. Varamenn skulu skipaðir á sama hátt. Formaður nefndarinnar
     og varamaður hans skulu fullnægja skilyrðum laga til að gegna embætti
   héraðsdómara. Aðrir nefndarmenn skulu hafa reynslu og þekkingu á málefnum
 frístundabyggðar og frístundahúsa, m.a. á markaði með sölu frístundahúsa ásamt
  tilheyrandi lóðarleiguréttindum. Við skipan nefndarinnar getur ráðherra haft
   samráð við helstu samtök sem hafa hagsmuna að gæta við framkvæmd laganna.
   Sá sem vísar ágreiningi til úrskurðarnefndar frístundahúsamála skal greiða
   15.000 króna gjald til ríkissjóðs. Að öðru leyti skal kostnaður við störf
                    úrskurðarnefndar greiðast úr ríkissjóði.
     Álit og úrskurðir úrskurðarnefndar frístundahúsamála eru endanlegir á
                               stjórnsýslustigi.
                      26. gr. Meðferð kæru og gagnaöflun.
Nú hefur máli verið skotið með kæru til úrskurðarnefndar frístundahúsamála skv.
 12. gr., sbr. 13.15. gr., og skulu þar koma fram upplýsingar um kæranda, þann
sem kæra beinist að (gagnaðila), landnúmer lóðar undir frístundahús sem deilt er
  um og fasteignanúmer mannvirkja á lóð. Í kæru skulu koma fram kröfur kæranda
 ásamt stuttri lýsingu málsatvika og málsástæðna sem og rökstuðningur. Með kæru
 skal ávallt fylgja afrit af eldri leigusamningi og ef því er að skipta uppsögn
     eða tilkynningum skv. 10. gr. Kröfugerð kæranda skal lúta að valdsviði
                         nefndarinnar skv. 13.15. gr.
  Ef kæra fullnægir ekki skilyrðum 1. mgr. skal úrskurðarnefndin beina því til
 kæranda að bæta úr annmörkum innan hæfilegs frests. Verði kærandi ekki við því
  skal úrskurðarnefndin vísa máli frá. Máli skal vísað frá ef kæra berst utan
          tímafresta skv. 12. gr. Upplýsa skal gagnaðila um frávísun.
 Nú er kæra tæk til efnismeðferðar og gefur nefndin þá gagnaðila kost á að tjá
       sig um efni kærunnar. Skal gefa honum hæfilegan frest í því skyni.
  Þegar báðir aðilar hafa komið sínum sjónarmiðum að skal úrskurðarnefnd leita
 sátta með aðilum nema hún telji víst að sáttatilraun verði árangurslaus vegna
                atvika máls, afstöðu aðila eða annarra ástæðna.
Málflutningur skal vera skriflegur, en heimilt er nefndinni að gefa aðilum kost
                     á að færa fram athugasemdir munnlega.
 Nú skortir upplýsingar um atriði sem máli kunna að skipta og getur þá nefndin
óskað eftir því við málsaðila að þeir afli gagna sem varpa ljósi á þessi atriði.
Þegar nauðsyn krefur framkvæmir úrskurðarnefnd frístundahúsamála vettvangsgöngu
                           að tilkvöddum málsaðilum.
  Þegar gagnaöflun er lokið skal úrskurðarnefnd kveða upp úrskurð um kæru eins
                              fljótt og auðið er.
 Afl atkvæða nefndarmanna ræður niðurstöðu máls. Minnihlutaatkvæði skal fylgja
   nefndaráliti ef því er að skipta. Formaður eða varaformaður stýrir störfum
nefndarinnar. Þegar nefndarmenn eru ekki sammála um niðurstöðu ræður meiri hluti
  niðurstöðu máls. Ef nefndin þríklofnar í afstöðu sinni, eða niðurstaða getur
              eigi ráðist af atkvæðamagni, ræður atkvæði formanns.
                  27. gr. Um réttaráhrif sáttar og úrskurðar.
Náist sátt á milli aðila skal hún færð til bókar og skal þar greina fjárhæðir og
                                 aðra skilmála.
  Hvorugur aðila getur borið kröfur sínar um fjárhæð ársleigu skv. 13. gr. eða
   fjárhæð innlausnarverðs eða bóta skv. 14. gr. undir dómstóla nema úrlausn
        úrskurðarnefndar frístundahúsamála um þessi atriði liggi fyrir.
 Nú er felldur úrskurður um skilmála framlengds leigusamnings skv. 13. gr. Skal
 þá eldri leigusamningur falla úr gildi og hinn framlengdi leigusamningur taka
                                      við.
 Nú er felldur úrskurður um skilmála innlausnar skv. 14. gr. Skal þá leigutaki
skila lóðinni, ásamt öllum mannvirkjum og tilheyrandi fylgifé, að teknu tilliti
 til eðlilegrar notkunar og viðhalds, í ekki lakara ástandi en þegar honum var
kunnugt eða mátti vera kunnugt um kæru leigusala skv. 2. tölul. 5. mgr. 12. gr.,
                                  sbr. 14. gr.
      Sátt skv. 1. mgr. og úrskurðir skv. 3. og 4. mgr. eru aðfararhæfir.
        Nú vill kærandi eða gagnaðili ekki una úrskurði úrskurðarnefndar
frístundahúsamála og getur hann þá höfðað mál til að ógilda hann fyrir dómstólum
eða að honum verði breytt um efni fjárhæða. Mál skal höfðað innan sex mánaða frá
    því að aðilinn fékk eða mátti fá vitneskju um úrskurð úrskurðarnefndar.
       28. gr. Álit úrskurðarnefndar um frístundahúsamál og málsmeðferð.
    Nú greinir aðila á um framkvæmd ákvæða III. kafla og geta þeir þá borið
 ágreiningsefnið undir úrskurðarnefnd frístundahúsamála sem lætur í té rökstutt
                                     álit.
  Erindi til úrskurðarnefndar skal vera skriflegt og í því skal skilmerkilega
        greina ágreiningsefnið, kröfu aðila og rökstuðning fyrir henni.
 Úrskurðarnefnd skal gefa gagnaðila kost á að tjá sig og koma sjónarmiðum sínum
 og kröfum á framfæri. Skal gefa honum hæfilegan frest í því skyni. Heimilt er
 úrskurðarnefnd að kalla eftir öllum nauðsynlegum upplýsingum og gögnum og óska
 umsagnar frá öðrum sem málið snertir eða við kemur. Um málsmeðferð fer að öðru
                        leyti samkvæmt stjórnsýslulögum.
                          29. gr. Reglugerðarheimild.
 Ráðherra getur með reglugerð sett nánari ákvæði og fyrirmæli um framkvæmd laga
                                    þessara.
    Úrskurðarnefnd frístundahúsamála getur sett nánari reglur, sem ráðherra
   staðfestir, um erindi til úrskurðarnefndar, störf hennar, starfsskilyrði,
   sáttatilraunir, málsmeðferð fyrir nefndinni, framlagningu gagna, birtingu
                                 úrskurða o.fl.
                        30. gr. Gildistaka og lagaskil.
                      Lög þessi öðlast gildi 1. júlí 2008.
Lög þessi taka ekki til samninga um leigu á lóðum undir frístundahús sem fallið
                    hafa úr gildi fyrir gildistöku laganna.
 Lög þessi taka til samninga um leigu á lóð undir frístundahús sem eru í gildi
 við gildistöku laga þessara. Ákvæði slíkra samninga, sem brjóta í bága við lög
   þessi, eru ógild nema annað sé tekið fram eða leiði af eðli máls. Þó skulu
                    ákvæði slíkra samninga vera óhögguð um:
    1. leigutíma, sbr. þó ákvæði til bráðabirgða um samninga sem falla úr gildi
                              fyrir 1. júlí 2010,
       2. að framleiga og framsal leiguréttinda á lóð undir frístundahús sé
                   leigutaka óheimil án samþykkis leigusala.
  Ákvæði til bráðabirgða. Nú fellur tímabundinn samningur um leigu á lóð undir
 frístundahús úr gildi innan tveggja ára frá gildistöku laga þessara og skal þá
    leigutaki lóðar, sem frístundahús stendur á, hafa rétt til að framlengja
leigusamning um eitt ár frá samningslokum að telja en þó aldrei lengur en til 1.
                                   júlí 2010.
Leigutaki skal tilkynna leigusala þessa fyrirætlan sína skriflega innan tveggja
mánaða frá því að lög þessi taka gildi, en að öðrum kosti fellur réttur hans til
að framlengja samning niður og leigutími og aðrir skilmálar leigusamnings halda
                                  gildi sínu.
Nú fellur leigusamningur úr gildi á tímabilinu 1. júlí til 1. september 2008 án
      þess að leigutaki hafi tilkynnt leigusala að rétti til að framlengja
 leigusamning um eitt ár verði beitt og getur leigutaki þá eigi að síður öðlast
slíkan rétt enda hafi hann sent leigusala tilkynningu um beitingu hans fyrir 1.
                                september 2008.
  Hafi leigusamningur verið framlengdur í samræmi við 1.3. mgr. ber hvorugum
aðila skylda til að senda tilkynningu skv. 3. eða 4. mgr. 10. gr. laga þessara.
 Hafi samningar ekki náðst um áframhald leigu eða afnám hennar getur leigusali,
   sbr. 5. mgr. 12. gr., eða leigutaki, sbr. 8. mgr. 12. gr., skotið kæru til
úrskurðarnefndar frístundahúsamála. Um brottfall málskotsréttar leigusala gildir
ákvæði 3. málsl. 2. mgr. 12. gr. og um brottfall málskotsréttar leigutaka gildir
                        ákvæði 2. málsl. 3. mgr. 12. gr.
