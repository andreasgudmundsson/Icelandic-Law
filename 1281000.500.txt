
   --------------------------------------------------------------------------

                                                                         Jónsbók

                                      1281

   --------------------------------------------------------------------------

                                   Mannhelgi.
                                    Kap. 8.
                 Um óðs manns víg ok hversu með hann skal fara.

   Ef óðr maðr brýst ór böndum ok verðr hann manns bani, þá skal bæta af fé
   hans ef til er En ef óðr maðr særir mann, þá skal arfi uppi láta vera
   sárbætr ok læknisfé af fé hins óða.

                                    Kap. 13.
                                  Um váðaverk.

   Váðaverk eru með mikilli skynsemd greinandi, með hverjum atburðum er þau
   kunnu til at falla; því at þar sem maðr tekr manni blóð eða leggr eld á
   mann, eða þat annat með lækningu, er hvártveggi hyggr heilsubót af verða,
   þá er þat með öllu bótalaust, þó at hinn fái bana eða mein af. Ok í öllum
   stöðum þeim er menn skulu sér til þarfenda vinna ok með mönnum til
   hagligra hluta lið at veita, þá eru þessi váðaverk meirr virðandi en hin,
   er engin nauðsyn dregr til, nema gáleysi ok mikit skammsýni. Nú þó at
   tveir menn fari í skóg saman, ok skýst annars öx á annan at óvilja þess er
   á skapti helt, ok deyr hann af, þá skal hinn bæta fjórðung bóta erfingja
   hins dauða Ok svá skal hvervitna þessi váðaverk bæta, ef þeir hafast þat
   at er til nytsemdar heyrir, hvárt er menn fá af mein eða bana at óvilja
   þess er gerði En öll önnur váðaverk, svá sem skjóta eða kasta yfir skip
   eða hús eða hæðir, eða aðra þarfleysu at gera, hvárt sem menn fá mein af,
   sár eða bana, at óvilja þess er gerði, þá skal bæta Þat má eigi váðaverk
   kalla, ef maðr höggr eða lýstr til manns, þó at á annan komi en hann
   vildi, með því at hann vildi einhverjum illt gera. Nú heldr maðr á vápni,
   en annar rasar á ok skeinist, bæti eptir dómi eptir atvikum En ef annarr
   hrindr honum á vápn, bæti sá. En hvar sem maðr hefir komit vápni sínu, ok
   hafi hann eigi sjálfr á haldit , þá bætir hann engu, þó at menn skeinist á
   Nú gengr maðr til leiks, fangs eða skinndráttar at vilja sínum, þá
   ábyrgist hann sik sjálfr at öllu, þó at hann fái mein eða skaða af

                                Kvennagiptingar.

                                    Kap. 12.
                  (Et. 18). Um arfsísetning ok skuldalykning.

   Vélakaup skal at vettugi hafa.

                                    Kap. 23.
                                   (Frfb. 1).

   Frá ómögum skal maðr eigi seljast arfsali, ok engum þeim er áðr eru á féit
   komnir

                                    Kap. 30.
                        (Frfb. 8). Um arfván ok arfsöl.

   Seljast má maðr arfsali, ef hann vill, ef sá er engi ómagi, er hann á fram
   at færa, eða fær þeim staðfestu, með því móti, at skynsamir menn geri þat
   kaup með honum ok þeim er við tekr. En sá er arfsali vill seljast skal
   fyrst bjóða frændum sínum nánustum við honum at taka, þeim er fullar
   vörslur hafi.

                                  Kaupabálkr.
                                    Kap. 1.

   Þat er nú því næst, at várr skal engi fyrir öðrum taka. Ekki skulum vér
   oss at gripdeildum gera. Dóms er hverr maðr verðr fyrir sínu at hafa. En
   sá er fyrir öðrum tekr, þá skal hann þat aptr færa, ok bæti þeim er hann
   tók fyrir.

                                    Kap. 2.
                    Hverir vitni megu bera ok verjast kröfu.

   Hvervetna þar sem menn kaupa saman at lögum, þá skal aptr ganga oftalt, en
   fram vantalt, þar til er þeir hafast réttar tölur við.

                                    Kap. 4.
                          Um vitafé ok skuldaluktning.

   Nú kemr sá eigi er féit skyldi taka, en sá kemr er reiða skal, þá skal
   bjóða fé í eindaga, ef nokkurr er sá þar er um sé boðit at taka við fé
   því, þá skal þeim í hönd selja. En ef engi er sá þar, þá skal hann segja
   ór ábyrgð sinni, ok hafi sá er áðr hafði ok ábyrgist við handvömmum sínum
   til þess er sá kemr eptir er á, þá skal honum í hönd selja.

                                    Kap. 14.
             Um kaupfox, ef maðr selr einn grip tveimr mönnum senn.

   Nú skulu haldast mál þau er bók mælir eigi í móti ok haldast megu at
   lögum. Þat má eigi haldast, ef maðr selr manni þat er hann hefir öðrum
   fyrr selt. En ef sá hefir hönd at er síðarr keypti, þá á sá kaup at hafa
   er fyrr keypti, ef honum fullnast vitni. Þá er þeim kaupfox er síðarr
   keypti. Þat er kaupfox, ef maðr kaupir þat er hinn átti ekki í er seldi,
   nema at þess ráði væri selt er átti. Nú skal hann hitta þann, sem honum
   seldi ok heimta sitt af honum.

                                    Kap. 21.
                       Hversu vitafé er ok ábyrgð á láni.

   Sá skal lán ábyrgjast er þiggr ok koma heilu heim. Nú lér maðr eða selr
   þat er honum er lét ok misferr þat, þá skal hinn heimta at hvárum sem hann
   vill, þeim er seldi eða hinum er keypti, ok svá skal hvervetna þar sem
   maðr selr eða lér annars eigu.

                                    Kap. 23.
                          Um skuldskeytingar ok umboð.

   Nú heimtir maðr skuld at manni ok skuldskeytir hann hann við annan mann þá
   hefir hann lokit þeirri skuld sér af hendi, ef hinn tók þann skuldarstað.
   Svá ok ef maðr fær manni lögligt umboð at heimta fé sitt, þá skal
   gjaldandi umboðsmanni svara, en eigi eiganda, nema hann hafi sjálfr aptr
   tekit þat umboð.

                                  Farmannalög.
                                    Kap. 28.
                            Um skips lán eða hross.

   Nú lér maðr manni hross sitt eða skip ok vill sá hafa at þörf sinni er lét
   var, en hinn ferr til er léði ok tekr af honum lánit, þá gjaldi hann er
   átti skip eða hross. En ef sá hefir víðara eða lengr at veðri færu en
   honum var lét, þá gjaldi hann skaða þann er þeim verðr at er léði. Nú lér
   hann öðrum mönnum þat skip, þá sekjast þeir er hafa, ef þeir vissu þat at
   sá á eigi at ljá. Nú hyggja þeir at sá megi ráða skipinu, ok varðar hinum
   einum þá. Nú koma þeir aptr er með skip manns hafa farit, þá skulu þeir
   upp setja skipit ok búa svá um sem áðr var. Nú megu þeir eigi upp koma, þá
   skulu þeir fara ok segja þeim manni er skip þat á, at þeir megu eigi upp
   koma, ok biðja hann tilfarar ok bjóða lið sitt at. Nú vill hann eigi til
   fara, ok ábyrgist hann þá sjálfr, en þeir ella er með fóru, ok svá ef þeir
   búa eigi svá um sem áðr var um búit. Ef maðr lér manni skips eða selr á
   leigu, þá verðr þeim mönnum öllum heimilt skipit til farar er sá þarf í þá
   för at hafa.

                                  Þjófabálkr.

                                    Kap. 15.
                             Um ábyrgð á geymslufé.

   Nú selr maðr fé sitt til hirslu af trúnaði öðrum manni, þá skal sá er við
   tekr hirða ok varðveita sem sitt fé, þat er hann vill vel varðveita , nema
   hann segi þat, þá er hann tók við, at hann vildi at engu ábyrgjast. Svá er
   ok ef hverfr úr einni hirslu fé sjálfs hans ok þat er hann hirði

                                    Kap. 16.
                  Um ábyrgð á láni ok ef tveir eigu einn grip.

   Nú ef maðr lér grip sinn, þá skal hverr láni heilu heim koma eða gjalda
   verð eiganda sem skynsamir menn meta, nema hinn týnist, er lét var, með
   láni, því at eigi mátti hann þat lán ábyrgjast er hann mátti eigi líf
   sjálfs síns. Eigi á erfingi fyrir þat lán at bæta. Heimilt verðr skip eða
   hross eða annarr gripr þeim er lét er ok öllum þeim er hann vill í þeiri
   för, ef hann hefir eigi lengr eða víðara. En engum skal hann ljá, ef hinn
   hefir þat frá skilt er léði. Nú skal engi lán hafa lengr en lét er. Nú þó
   at maðr fari með eyk annars manns at láni eða leigu, þá skal sá ábyrgjast
   er hest á, þó at hann geri nokkurum skaða, ef eigi er af þess völdum ok
   vangæslu er með ferr. Ef maðr tekr grip manns óleigðan, hest eða skip,
   hvárt sem er meira skip eða minna, eyki eða aðra hluti þvílíka, bæti skaða
   allan þann, sem hann hefir af. En ef maðr tekr skip manns, þá skal hann
   einni sök fyrir svara sik ok ómaga sína. Ef fleiri menn eru í einni för,
   þar er óskil verða ger um hrossreiðir eða hrossa eptirrásir, þá sekjast
   þeir einir er óskil gera á, en ekki þeir er skil vilja á gera. Ef maðr
   tekr eyk manns, ok sé eigi öðrum um varðveislu boðit svá at hann viti, ok
   færir þeim er á ok fari svá með sem hann ætti, þá sekist hann eigi, ef
   hann vildi hinum í því gagn gera. Nú eigu tveir menn eða fleiri saman eyk
   eða skip eða aðra gripi, þá ábyrgist sá at öllu er með ferr, en hverjum
   þeira er heimilt í sína þörf, en eigi á hann at ljá eða byggja at óleyfi
   þess er á með honum. En ef hann gerir þat, þá svari hann þeim er á með
   honum, en hinn sé sýkn saka er lét var eða leigði.

References

   Visible links
   1. http://www.althingi.is/dba-bin/lawformpr.pl?lnr=1281000.500
