
   --------------------------------------------------------------------------

                                                 Lög um Fiskveiðasjóð Íslands^1)

                              1976 nr. 44 25. maí

   --------------------------------------------------------------------------

   ^1)Falla úr gildi 1. janúar 1998, sbr. [2]l. 60/1997, 19. gr.

                                     1. gr.
        Fiskveiðasjóður Íslands er sjálfstæð stofnun í eigu ríkisins.
   Útvegsbanki Íslands^1) skal veita sjóðnum nauðsynlega fyrirgreiðslu og
   starfsaðstöðu. Sjóðurinn lýtur sérstakri stjórn, eins og segir í lögum
   þessum. Heimili og varnarþing sjóðsins er í Reykjavík.

   ^1)Sjá [3]l. 7/1987, 14. gr.

                                     2. gr.
        Hlutverk Fiskveiðasjóðs er að efla framleiðslu og framleiðni í
   fiskveiðum, fiskiðnaði og skyldri starfsemi með því að veita stofnlán með
   veði í fiskiskipum, nýsmíðuðum og eldri, vinnslustöðvum, vélum og
   mannvirkjum, sem að dómi sjóðsstjórnar eru í þágu sjávarútvegsins, þ. á m.
   skipasmíðastöðvum, dráttarbrautum, viðgerðarverkstæðum, veiðarfæragerðum
   og verbúðum.
        Stjórn Fiskveiðasjóðs er heimilt að setja á fót sérstaka tæknideild,
   er sé stjórninni til ráðuneytis um tæknileg atriði í sambandi við mat á
   lánsumsóknum og til þess að fylgjast með smíði og búnaði fiskiskipa,
   fiskvinnslustöðva og annarra mannvirkja, sem Fiskveiðasjóður veitir lán
   til, svo og að fylgjast með nýjungum á þeim sviðum.

                                     3. gr.
        Auk stofnfjár samkvæmt [4]3. gr. laga nr. 75 13. maí 1966, um
   Fiskveiðasjóð Íslands, skal fjáröflun til Fiskveiðasjóðs vera með
   eftirtöldum hætti:

   a.
           Vextir af lánum og öðrum kröfum.
   b.
           Útflutningsgjöld af sjávarafurðum, sem renna til sjóðsins lögum
           samkvæmt.
   c.d.
           ...^1)
   e.
           Lántökur innanlands og erlendis, sbr. þó [5]7. gr. laga nr.
           30/1960.^2)

   ^1)[6]L. 144/1995, 11. gr.^2)Nú [7]l. 87/1992.

                                     4. gr.
        Stjórn Fiskveiðasjóðs getur ákveðið stofnun nýrra lánaflokka. Skal
   nánar kveðið á um þá í reglugerð, sem ráðherra setur, að fengnum tillögum
   stjórnar sjóðsins.

                                     5. gr.
        [Ríkissjóður ber eigi ábyrgð á þeim skuldbindingum sem
   Fiskveiðasjóður stofnar til eftir 1. mars 1992.]^1)

   ^1)[8]L. 2/1992, 6. gr.

                                     6. gr.
        Fiskveiðasjóður heyrir undir ráðherra þann, sem fer með
   sjávarútvegsmál. Skal stjórn hans vera í höndum 7 manna, sem ráðherra
   skipar til tveggja ára í senn og skulu 6 þeirra skipaðir samkvæmt
   tilnefningum og 1 án tilnefningar. Hver eftirgreindra aðila tilnefnir 1
   fulltrúa í stjórnina: Seðlabanki Íslands, Landsbanki Íslands, Útvegsbanki
   Íslands,^1) Landssamband ísl. útvegsmanna. Eftirtalin samtök í fiskiðnaði
   tilnefna sameiginlega 1 fulltrúa: Sölumiðstöð hraðfrystihúsanna,
   Sjávarafurðadeild Sambands ísl. samvinnufélaga og Sölusamband ísl.
   fiskframleiðenda. Verði þessir aðilar ekki sammála um tilnefningu, skal
   ráðherra tilnefna fulltrúa þennan. Sjómannasamband Íslands og Farmanna- og
   fiskimannasamband Íslands skulu tilnefna sameiginlega 1 fulltrúa, en verði
   þessir aðilar ekki sammála skal ráðherra tilnefna hann. Jafnmargir
   varamenn skulu skipaðir á sama hátt. Ráðherra skipar formann og
   varaformann úr hópi hinna 7 stjórnarmanna. Til þess að fundur
   sjóðsstjórnar sé lögmætur, þarf meiri hluti stjórnarinnar að sitja hann,
   og ræður einfaldur meiri hluti fundarins ákvörðun stjórnarinnar.
        Ráðherra ákveður þóknun stjórnarmanna.

   ^1)Sjá [9]l. 7/1987, 14. gr.

                                     7. gr.
        Verkefni stjórnar Fiskveiðasjóðs eru þessi:

   a.
           Ákvarðanir um lántöku og aðra fjáröflun til starfsemi sjóðsins og
           útgáfa skjala í því sambandi.
   b.
           Ákvarðanir um rekstrar- og greiðsluáætlanir Fiskveiðasjóðs, er
           gerðar skulu fyrir fram eitt ár í senn.
   c.
           Ákvarðanir um útlán sjóðsins og lánakjör.
   d.
           Úrskurður reikninga sjóðsins og ákvörðun um ráðstöfun
           tekjuafgangs, svo og ákvörðun um afskriftir af kröfum hans.
   e.
           Ráðning forstjóra sjóðsins. Heimilt er einnig að ráða
           aðstoðarforstjóra.
   f.
           Skipun matsnefndar.

                                     8. gr.
        Forstjóri sjóðsins hefur á hendi alla daglega starfsemi sjóðsins
   eftir nánari fyrirmælum í reglugerð og samkvæmt ákvörðunum sjóðsstjórnar.
   Í reglugerð má einnig ákveða, að sjóðsstjórnin geti veitt forstjóra
   heimild til að ákveða lánveitingar úr sjóðnum innan tiltekinna marka.
   Stjórn Útvegsbanka Íslands ræður aðra starfsmenn sjóðsins en um ræðir í 7.
   gr., samkvæmt tillögum forstjóra sjóðsins. Um laun og kjör þeirra gilda
   sömu ákvæði og um starfsmenn Útvegsbankans.

                                     9. gr.
        ...^1)

   ^1)[10]L. 7/1987, 2. gr.

                                    10. gr.
        Starfsár Fiskveiðasjóðs er almanaksárið. Af tekjum hvers árs skal
   greiða kostnað við rekstur sjóðsins svo og töp vegna afskrifaðra lána.
   Forstjóri sjóðsins skal sjá um að ganga frá reikningum hans fyrir 1. mars
   ár hvert og hafa afhent þá stjórn sjóðsins. ...^1) Ráðherra staðfestir
   reikninga sjóðsins að fengnum úrskurði stjórnar ...^1) Ársreikninga skal
   birta í Stjórnartíðindum og í ársskýrslu Útvegsbankans.

   ^1)[11]L. 12/1986, 13. gr.

                                    11. gr.
        Öll lán Fiskveiðasjóðs til fiskiskipa skulu tryggð með 1. veðrétti í
   skipunum. Til nýrra fiskiskipa, sem smíðuð eru innanlands, mega lán nema
   ^3/[4] hlutum kostnaðar eða matsverðs, þess er lægra reynist, en allt að
   ^2/[3] hlutum kostnaðarverðs eða matsverðs með sama hætti, séu skipin
   smíðuð erlendis. Til eldri fiskiskipa mega lán nema ^1/[4] hluta kaupverðs
   eða matsverðs, þess er lægra reynist, og skulu þá meðtaldar eftirstöðvar
   af lánum sjóðsins, sem fyrir kunna að vera.

                                    12. gr.
        Lán, sem veitt eru gegn veði í öðrum eignum en skipum, að viðbættum
   lánum, sem hvíla á eigninni við veðsetningu með forgangsveði, mega hæst
   nema 60% af matsverði.

                                    13. gr.
        Stjórn Fiskveiðasjóðs ákveður lánstíma að höfðu samráði við
   sjávarútvegsráðherra og stjórn Seðlabankans.

                                    14. gr.
        Umsækjendur um lán úr Fiskveiðasjóði geta valið um, hvort heldur þeir
   leggi lánbeiðnir sínar fyrir Fiskveiðasjóð eða viðskiptabanka sinn. Þær
   lánbeiðnir, sem lagðar eru fyrir viðskiptabanka umsækjenda, skal
   viðskiptabankinn senda Fiskveiðasjóði ásamt umsögn sinni. Fiskveiðasjóður
   skal á sama hátt leita umsagnar viðskiptabanka umsækjenda um umsóknir þær,
   er honum berast beint, áður en þær eru afgreiddar.

                                    15. gr.
        Stjórn Fiskveiðasjóðs skal ákveða vaxtakjör, dráttarvexti og
   lántökugjald, að höfðu samráði við sjávarútvegsráðherra og Seðlabankann,
   enda séu vextirnir ekki hærri en Seðlabankinn ákveður vexti hæsta af
   sambærilegum skuldum.
        Vextir af lánum greiðast eftir á á gjalddögum afborgana. Stjórn
   sjóðsins ákveður gjalddaga lána við hina ýmsu lánaflokka.
        Lántakendur skulu greiða matskostnað og annan beinan kostnað samkvæmt
   nánari ákvörðun sjóðsstjórnar.

                                    16. gr.
        Nú tekur sjóðurinn erlent fé að láni og lánar það innanlands, og er
   þá heimilt að semja svo um við lántakendur, að þeir beri halla eða njóti
   hagnaðar, er verða kann vegna gengisbreytinga, þannig að vaxta- og
   afborganagreiðslur hækki eða lækki í íslenskum krónum í hlutfalli við
   slíkar breytingar.

                                    17. gr.
        Skylt er þeim, sem lán fá úr Fiskveiðasjóði, að láta
   Reikningaskrifstofu sjávarútvegsins í té afrit af rekstrar- og
   efnahagsreikningum fyrirtækja sinna í því formi, sem Reikningaskrifstofan
   ákveður.

                                    18. gr.
        Stjórn Fiskveiðasjóðs skal skipa sérstaka matsnefnd til þess að meta
   þær eignir, sem í ráði er að veðsetja Fiskveiðasjóði. Skal nefndin skipuð
   þremur mönnum. Nefndin kýs sér formann. Skal nefndinni heimilt með
   samþykki stjórnar Fiskveiðasjóðs að skipa menn til þess að meta eignir á
   sínum vegum, enda skal hún endurskoða matið og staðfesta það. Eignir skulu
   metnar til endurkaupsverðs, að frádregnum eðlilegum afskriftum, er miðast
   við rýrnun eignarinnar, frá því að hún var ný. Skal matsnefndin semja
   nákvæmar reglur um framkvæmd matsins, sem staðfestar skulu af stjórn
   Fiskveiðasjóðs. Lánbeiðendur greiða matskostnað.
        Heimilt er matsnefndinni, eftir því sem henni þykir rétt, að notfæra
   sér möt, sem unnin hafa verið á vegum Fiskveiðasjóðs, Ríkisábyrgðasjóðs og
   Stofnlánadeildar sjávarútvegsins eftir 1961.

                                    19. gr.
        ...^1)

   ^1)[12]L. 48/1992, 4. gr.

                                    20. gr.
        Skylt skal lántakendum að hafa hinar veðsettu eignir svo hátt
   vátryggðar, að vel nægi fyrir áhvílandi lánum, og tekur veðréttur
   Fiskveiðasjóðs jafnan einnig til vátryggingarfjárins. Ef til útborgunar
   vátryggingarfjár kemur, getur Fiskveiðasjóður krafist þess, að honum sé
   greidd beint upphæð, sem svarar til áhvílandi láns eða lána hans, enda sé
   tekið fullt tillit til þeirra veðhafa, er á undan eru í veðröð.
        Öllum skuldunautum Fiskveiðasjóðs er skylt að láta sjóðnum í té
   árlegt afrit af rekstrar- og efnahagsreikningum sínum í því formi, sem
   hann ákveður.

                                    21. gr.
        Heimilt er að telja lán eða eftirstöðvar láns úr Fiskveiðasjóði
   fallin í gjalddaga án uppsagnar:

   a.
           þegar greiðslur af lánum eru ekki inntar af hendi á réttum
           gjalddaga,
   b.
           við eigendaskipti að veði fyrir láni, ef veðið ferst eða rýrnar
           verulega í verði, er selt eða sett á uppboð, enda skal bæði
           seljanda og kaupanda skylt að tilkynna sjóðnum eigendaskipti þegar
           í stað,
   c.
           ef hin veðsetta eign er ekki starfrækt í 6 mánuði eða meira
           samfleytt, eðli sínu samkvæmt og tilgangi,
   d.
           ef hin veðsetta eign er flutt úr þeim stað, þar sem hún var
           starfrækt, er lán var veitt,
   e.
           ef lántaki hættir störfum eða breytir rekstri sínum að verulegu
           leyti að dómi sjóðsstjórnar.

                                    22. gr.
        ...^1)

   ^1)[13]L. 90/1991, 90. gr.

                                    23. gr.
        Skuldunautar Fiskveiðasjóðs eru skyldir til þess að fullnægja öllum
   kvöðum og skuldbindingum, sem á þá eru lagðar í lögum og reglugerðum fyrir
   Fiskveiðasjóð.

                                    24. gr.
        Sjávarútvegsráðherra getur með reglugerð^1) sett nánari ákvæði um
   starfsemi Fiskveiðasjóðs.

   ^1)Rg. 277/1991, sbr. 300/1993, 378/1993, 534/1993, 234/1994, 316/1994 og
   96/1997.

                                    25. gr.
        ...

                                    26. gr.
        ...

   [Ákvæði til bráðabirgða.]^1)

   ^1)[14]L. 40/1984. Sjá Stjtíð. A 1984, bls. 50.

References

   Visible links
   1. http://www.althingi.is/dba-bin/lawformpr.pl?lnr=1976044
   2. file://1997060.html#g19
   3. file://1987007.html
   4. file:///altext/stjtnr.html#1966075?g3
   5. file:///altext/stjtnr.html#1960030?g7
   6. file:///altext/stjt/1995.144.html
   7. file://1992087.html
   8. file:///altext/stjt/1992.002.html
   9. file://1987007.html
  10. file://1987007.html
  11. file://1986012.html
  12. file:///altext/stjt/1992.048.html
  13. file://1991090.html#g90
  14. file:///altext/stjtnr.html#1984040
