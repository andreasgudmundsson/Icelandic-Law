
   --------------------------------------------------------------------------

                                                      Lög um Fósturskóla Íslands

                              1973 nr. 10 6. apríl

   --------------------------------------------------------------------------

                                   I. kafli.
               Skipulag Fósturskólans, hlutverk og starfshættir.
                                     1. gr.
                   Fósturskóli Íslands er ríkisskóli með aðsetri í Reykjavík.
                                      Skólinn er jafnt fyrir karla sem konur.

                                     2. gr.
          Hlutverk skólans er að mennta fólk til uppeldisstarfa á hvers konar
           uppeldisstofnunum fyrir börn frá fæðingu til 7 ára aldurs, svo sem
          vöggustofum, dagheimilum, vistheimilum, leikskólum, forskólabekkjum
   barnaskóla og leikvöllum. Heimilt er að fela Fósturskóla Íslands að mennta
                                          fólk til starfa á skóladagheimilum.

                                     3. gr.
               Í starfsemi Fósturskólans skal að því stefnt að veita nemendum
       fræðilega þekkingu og starfsþjálfun til þess að stunda uppeldisstörf á
                  þeim sviðum, sem skólanum er ætlað að fást við, sbr. 2. gr.
              Leggja skal áherslu á uppeldisleg markmið og starfshætti þeirra
    stofnana, sem skólinn menntar starfslið til, og á þann hagnýta grundvöll,
           sem starfsemi þeirra er reist á. Námið á að veita innsýn í almenna
      uppeldis- og sálarfræði og þó sérstaklega þróunarsálfræði barna. Stefnt
      skal að því að efla alhliða þroska nemenda, þjálfa sjálfstæða hugsun og
         sjálfstæð vinnubrögð, jafnframt því sem lögð er áhersla á samvinnu í
                          hópstarfi, hugkvæmni, alúð og skyldurækni í starfi.

                                     4. gr.
                Skólinn skal leitast við að fylgjast sem gerst með nýjungum í
        uppeldis- og sálarfræði, einkum varðandi barnasálfræði og uppeldisleg
    markmið, starfshætti og fyrirkomulag þeirra stofnana, sem skólinn menntar
                                                               starfslið til.

                                     5. gr.
            Skólinn skal annast endurmenntun og viðbótarmenntun starfsfólks á
         þeim uppeldissviðum, sem starfsemi skólans tekur til, með skipulegri
       fræðslu, námskeiðum og kynningu á markverðum nýjungum í uppeldismálum.
       Ráðherra er heimilt að ákveða með reglugerð, að skólinn haldi námskeið
   fyrir aðstoðarfólk, sem ráða þarf að dagvistunarheimilum, meðan skortur er
                                                                   á fóstrum.
                    Um námstíma og starfssvið skal kveða nánar á í reglugerð.

                                     6. gr.
        Fósturskólinn skal hafa náið samband við Kennaraháskóla Íslands, m.a.
        um framhaldsmenntun fóstra. Skal kveða nánar á um það og tengsl milli
                                                        skólanna í reglugerð.

                                   II. kafli.
                                Stjórn skólans.
                                     7. gr.
                 Menntamálaráðuneytið fer með yfirstjórn Fósturskóla Íslands.
        Við skólann skal vera skólanefnd, sem menntamálaráðuneytið skipar til
     4 ára í senn, og starfar hún samkvæmt erindisbréfi, er ráðuneytið setur.
          Formaður er skipaður án tilnefningar, einn nefndarmaður er skipaður
      samkvæmt tilnefningu Fóstrufélags Íslands og annar samkvæmt tilnefningu
      Barnavinafélagsins Sumargjafar, meðan það fer með stjórn barnaheimila í
       Reykjavík í umboði borgarstjórnar. Ef rekstur barnaheimila í Reykjavík
          verður falinn borgarstofnunum, skal einn skólanefndarmaður skipaður
                                 samkvæmt tilnefningu borgarráðs Reykjavíkur.
          Við Fósturskóla Íslands skal vera skólaráð skólastjóra til aðstoðar
    um stjórn skólans og rekstur. Skólastjóri skal vera formaður þess, en auk
       hans sitja í ráðinu tveir kennarar skólans og tveir fulltrúar nemenda,
                                                  kosnir til eins árs í senn.
                  Ákveða skal nánar í reglugerð um starfssvið skólanefndar og
                                                                   skólaráðs.

                                     8. gr.
             Við Fósturskólann skal starfa nemendaráð, sem sé skólastjóra til
     aðstoðar í málefnum nemenda. Nemendaráð kýs fulltrúa í skólaráð, sbr. 7.
    gr., með þeim réttindum, sem tiltekin eru í ákvæðum reglugerðar. Nemendur
      setja reglur um skipan, starfssvið og starfshætti nemendaráðs, og skulu
           þær háðar samþykki skólaráðs og staðfestingu yfirstjórnar skólans.

                                  III. kafli.
                        Inntaka nemenda í Fósturskólann.
                                     9. gr.
        Inntaka nemenda í skólann er í höndum skólanefndar. Skólastjóri gerir
                                             tillögur til hennar um það efni.

                                    10. gr.
                                   Inntökuskilyrði í Fósturskólann eru þessi:

   1.
           Stúdentspróf, kennarapróf frá Kennaraskóla Íslands eða
           gagnfræðapróf að viðbættu tveggja ára námi í framhaldsdeild
           gagnfræðaskóla eða að viðbættu tveggja ára námi í öðrum skólum,
           t.d. verslunarskóla, lýðháskóla eða húsmæðraskóla.
   2.
           Heimilt er að veita umsækjendum skólavist, þótt þeir fullnægi ekki
           menntunarkröfum 1. tölul., með hliðsjón af hæfniprófum eða öðrum
           tiltækum matsaðferðum og að nokkru með tilliti til starfsreynslu á
           þeim stofnunum, sem skólinn menntar starfslið til.
   3.
           Nemandi skal eigi vera yngri en 18 ára.
   4.
           Nemandi skal eigi vera haldinn neinum andlegum eða líkamlegum
           kvilla eða annmarka, er hamli honum í námi eða starfi að dómi
           skólanefndar.

        Ákveða má í reglugerð lágmarkseinkunn í íslensku eða fleiri greinum í
                                      sambandi við inntöku nemenda í skólann.
           Enn fremur má ákveða í reglugerð að láta alla nemendur ganga undir
                                                                   hæfnipróf.

                                   IV. kafli.
                       Um nám, námstíma og námstilhögun.
                                    11. gr.
        Námstími í skólanum er þrjú ár, og skal nám vera bóklegt og verklegt.
            Um skiptingu náms í bóklegar og verklegar annir skal mælt fyrir í
                                                                   reglugerð.

                                    12. gr.
           Grunnmenntun sú, sem Fósturskólinn veitir, sbr. 2. gr., skiptist í
                  ýmsar uppeldisgreinar, félagsgreinar, list- og verkgreinar,
     móðurmálsgreinar og heilsufræðigreinar. Auk þess fer verklegt nám fram í
     stofnunum, sem skólanefnd viðurkennir og menntamálaráðuneytið samþykkir.
                 Um nám samkvæmt 1. málsgrein skal nánar ákveðið í reglugerð.

                                    13. gr.
                Skólanefnd getur undanþegið nemanda, sem áður hefur aflað sér
      þekkingar í einstökum námsgreinum, samkvæmt 12. gr., tímasókn í þeim að
                                                       nokkru leyti eða öllu.

                                    14. gr.
             Stefnt skal að því að starfrækja í tengslum við Fósturskólann og
   undir yfirstjórn hans æfinga- og tilraunastofnun fyrir börn fram til 7 ára
           aldurs, þar sem nemendum Fósturskólans sé búin sérstök aðstaða til
         athugana á atferli og leikjum barna og á uppeldislegum starfsháttum.
        Menntamálaráðuneytið leitar samninga við Reykjavíkurborg um skiptingu
               stofn- og rekstrarkostnaðar við æfinga- og tilraunastofnunina.

                                   V. kafli.
                             Um námsáfanga og próf.
                                    15. gr.
         Í lok hvers námsáfanga (annar) skal úrskurða um hæfni nemanda til að
                                                    hefja nám á næsta áfanga.
        Kveðið skal á um námsmat í bóklegum og verklegum greinum í reglugerð.
                Menntamálaráðuneytið skipar, að fengnum tillögum skólastjóra,
      prófdómendur í uppeldis- og félagsgreinum og í öðrum greinum eftir því,
                                                  sem ákveðið er í reglugerð.

                                   VI. kafli.
                          Um starfslið Fósturskólans.
                                    16. gr.
         Fósturskóli Íslands skal vera svo vel búinn starfsliði, að hann geti
             rækt þær skyldur, er lög mæla fyrir um, þ. á m. við umsjónar- og
                     ráðgjafastörf, störf á skrifstofu og við önnur verkefni.
         Skólanefnd gerir, að fengnum tillögum skólastjóra, ár hvert tillögur
   til menntamálaráðuneytisins um framlög til skólans í þessu skyni, sbr. 21.
                                                                          gr.

                                    17. gr.
                    Fastir starfsmenn Fósturskólans eru opinberir starfsmenn.
          [Ráðherra skipar skólastjóra til fimm ára í senn. Skólastjóri ræður
                                              kennara og aðra starfsmenn.]^1)
                                                                       ...^1)

   ^1)[2]L. 83/1997, 102. gr.

                                    18. gr.
        ...^1)

   ^1)[3]L. 51/1978, 18. gr.

                                    19. gr.
        Nú hefur kennari gegnt embætti í 5 ár og óskar að hverfa frá störfum
   um skeið til að efla þekkingu sína og kennarahæfni. Skal hann þá senda
   menntamálaráðuneytinu beiðni um orlof ásamt greinargerð um, hvernig hann
   hyggst verja orlofstímanum, sem skal notaður til

   a.
           reglulegs náms í viðurkenndri menntastofnun, eða
   b.
           a.m.k. tveggja mánaða námsferðar, sem skipulögð er eða boðið til
           af aðila eða stofnun, sem menntamálaráðuneytið viðurkennir. Ef
           menntamálaráðuneytið telur umsókn og greinargerð kennara
           fullnægjandi, getur það veitt honum orlof, allt að einu ári, á
           föstum embættislaunum.

        Menntamálaráðuneytið getur veitt kennara, er orlof hlýtur, styrk til
   að standa straum af kostnaði við ferðalög og námsdvöl í sambandi við
   orlofið, ef hann ver því til að stunda reglulegt nám við viðurkennda
   menntastofnun eða til námsferðar, sem hann nýtur ekki sambærilegs styrks
   til frá öðrum aðilum. Þá getur menntamálaráðuneytið auglýst eftir
   umsækjendum til að leggja fyrir sig tiltekið nám, gegn veitingu orlofs eða
   sérstakra styrkja, nema hvort tveggja sé. Styrki til viðbótar orlofi má
   veita af fé því, sem í fjárlögum er hverju sinni ætlað til að kosta orlof
   kennara. Þá getur menntamálaráðuneytið eða aðrir aðilar í samstarfi við
   það efnt til allt að þriggja vikna námsferða með hópum kennara á þeim
   árstíma, sem skólar hérlendis starfa ekki. Slíkar ferðir skulu að jafnaði
   farnar í júní eða ágúst, þegar kennurum gefst kostur á að kynnast skólum
   erlendis í starfi. Þeir aðilar, sem fyrir slíkum ferðum standa, skulu
   skipuleggja þær fyrir fram og birta væntanlegum þátttakendum fyrirhugaða
   starfs- og ferðaáætlun. Menntamálaráðuneytið getur veitt af orlofsveitingu
   styrk, sem nemur allt að ^2/[3] af áætluðum ferða- og dvalarkostnaði
   þeirra kennara, sem þátt taka í slíkum hópferðum. Enginn kennari getur
   fengið á starfsævi sinni hærri fjárhæð í orlof og orlofsstyrki samanlagt
   en nemur 1^1/[2] árs embættislaunum hans.
        Menntamálaráðuneytið setur reglugerð um framkvæmd orlofs kennara.
   Skal þess gætt eftir föngum, að það trufli ekki störf skóla eða torveldi
   þau. Að orlofi loknu skulu kennarar skila til ráðuneytisins skýrslu um
   störf sín og nám á orlofstímanum. Skilyrði má setja þeim, sem hljóta orlof
   eða styrk til reglulegs náms, að þeir starfi að námi loknu við skólann í
   minnst þrjú ár. Ákvæði þessi taka einnig til skólastjóra. Heimilt er
   ráðuneytinu að veita kennurum orlof með launum að nokkru eða öllu leyti
   til þess að vinna að samningu eða útgáfu kennslubóka eða kennslugagna. Enn
   fremur er heimilt að veita kennara launalaust leyfi, þegar sérstakar
   ástæður mæla með því. Nýtur staðgengill eða staðgenglar hans þá þeirra
   launa.
        Kennarar skólans skulu eiga þess kost, eigi sjaldnar en á fimm ára
   fresti, að sækja námskeið í kennslugreinum sínum sér að kostnaðarlausu til
   að auka og endurnýja þekkingu sína. Skal þeim skylt að sækja slík
   námskeið, ef eigi koma til lögleg forföll að dómi skólastjórnar.

                                    20. gr.
        Um laun og vinnutíma starfsmanna skólans fer eftir kjarasamningum
   opinberra starfsmanna.
        Menntamálaráðuneytið ákveður kennsluskyldu skólastjóra.

                                  VII. kafli.
                              Um húsrými og tæki.
                                    21. gr.
        Að fengnum tillögum skólanefndar sér menntamálaráðuneytið skólanum
   fyrir húsrými, er nægi til allrar starfsemi hans, svo sem kennslustofum af
   viðeigandi gerð, bókasafni og lesstofum, félagsherbergjum nemenda,
   skrifstofu og húsnæði fyrir kennara o.fl.
        Í reglugerð skal kveða nánar á um þessi efni, þ. á m. um
   lágmarkskröfur um hlutfall milli húsrýmis og nemendafjölda.
        Fósturskólanum skal séð fyrir safni bóka og annarra kennslugagna, er
   nemendur eigi aðgang að, svo og þeim kosti kennslutækja, sem þörf er á.
        Skólastjóri gerir árlega áætlun um rekstur skólans og kostnað við
   skólahald næsta skólaár, sem hann leggur fyrir skólanefnd. Skólanefnd
   gerir síðan tillögur til menntamálaráðuneytisins um fjárveitingu til
   skólans, sem liggja skulu fyrir við undirbúning fjárlagafrumvarps.

                                  VIII. kafli.
                                Um heilsuvernd.
                                    22. gr.
        Í reglugerð skulu sett ákvæði um heilsuvernd í Fósturskóla Íslands,
   þ. á m. ákvæði um skólalækni og skólahjúkrunarkonu og eftirlit með
   heilbrigði nemenda og hollustuháttum í skólanum.

                                   IX. kafli.
                                  Ýmis ákvæði.
                                    23. gr.
        Í reglugerð,^1) sem menntamálaráðuneytið setur, að höfðu samráði við
   skólastjóra og skólanefnd, skal m.a. kveðið á um skólatíma og leyfi, reglu
   og aga og vinnudag nemenda og kennara í skólanum, en auk þess skal mæla
   þar fyrir um framkvæmd laganna að öðru leyti eftir því, sem efni er til.

   ^1)Rg. 137/1979, sbr. 492/1986.

                                   X. kafli.
                            Ákvæði til bráðabirgða.
   ...

References

   Visible links
   1. http://www.althingi.is/dba-bin/lawformpr.pl?lnr=1973010
   2. file:///altext/stjt/1997.083.html
   3. file:///altext/stjtnr.html#1978051?g18
