
   --------------------------------------------------------------------------

                         Lög um mat á umhverfisáhrifum

                              2000 nr. 106 25. maí

   --------------------------------------------------------------------------

 Tóku gildi 6. júní 2000. EES-samningurinn: XX. viðauki tilskipun 85/337/EBE og
                                   97/11/EB.

                I. kafli. Markmið, gildissvið og skilgreiningar.
                                1. gr. Markmið.
                            Markmið laga þessara er:
      a. að tryggja að áður en leyfi er veitt fyrir framkvæmd, sem kann vegna
 staðsetningar, starfsemi sem henni fylgir, eðlis eða umfangs að hafa í för með
     sér umtalsverð umhverfisáhrif, hafi farið fram mat á umhverfisáhrifum
                                  framkvæmdar,
   b. að stuðla að samvinnu þeirra aðila sem hafa hagsmuna að gæta eða láta sig
           málið varða vegna framkvæmdar sem áhrif hefur á umhverfið,
    c. að kynna fyrir almenningi umhverfisáhrif framkvæmdar sem kann að hafa í
  för með sér umtalsverð umhverfisáhrif og mótvægisaðgerðir vegna þeirra og að
   almenningur komi að athugasemdum og upplýsingum áður en úrskurður um mat á
                  umhverfisáhrifum framkvæmdar er kveðinn upp.
                               2. gr. Gildissvið.
Lög þessi gilda um allar framkvæmdir sem kunna að hafa í för með sér umtalsverð
      umhverfisáhrif hvort heldur er á landi, í landhelgi, lofthelgi eða í
                            mengunarlögsögu Íslands.
                             3. gr. Skilgreiningar.
   Í lögum þessum er merking eftirtalinna orða og orðasambanda sem hér segir:
       a. Athugun Skipulagsstofnunar: Formleg kynning matsskýrslu, umfjöllun
stofnunarinnar og álitsumleitan. Athugun lýkur með úrskurði Skipulagsstofnunar.
      b. Framkvæmdaraðili: Ríki, sveitarfélag, stofnun og aðrir lögaðilar eða
       einstaklingar er hyggjast hefja framkvæmd sem lög þessi taka til.
      c. Framkvæmd: Hvers konar nýframkvæmd eða breyting á eldri framkvæmd og
             starfsemi sem henni fylgir sem undir lög þessi falla.
    d. Leyfi til framkvæmda: Leyfi til framkvæmda og starfsemi sem þeim fylgir.
       e. Leyfisveitandi: Lögbært yfirvald sem veitir leyfi til framkvæmda.
   f. Matsáætlun: Áætlun framkvæmdaraðila byggð á tillögu hans um á hvaða þætti
framkvæmdarinnar og umhverfis leggja skuli áherslu í matsskýrslu og um kynningu
                        og samráð við gerð matsskýrslu.
      g. Matsskyld framkvæmd: Framkvæmd sem háð er ákvæðum laga þessara ásamt
                       þeirri starfsemi sem henni fylgir.
    h. Matsskýrsla: Skýrsla um mat á umhverfisáhrifum fyrirhugaðrar framkvæmdar
 og starfsemi sem henni fylgir. Framkvæmdaraðili ber ábyrgð á gerð matsskýrslu.
     i. Mótvægisaðgerðir: Aðgerðir til að koma í veg fyrir, draga úr eða bæta
                         fyrir neikvæð umhverfisáhrif.
   j. Umhverfi: Samheiti fyrir menn, dýr, plöntur og annað í lífríkinu, jarðveg,
 jarðmyndanir, vatn, loft, veðurfar og landslag, samfélag, heilbrigði, menningu
               og menningarminjar, atvinnu og efnisleg verðmæti.
       k. Umhverfisáhrif: Áhrif framkvæmdar og starfsemi sem henni fylgir á
                                   umhverfi.
    l. Umtalsverð umhverfisáhrif: Veruleg óafturkræf umhverfisáhrif eða veruleg
      spjöll á umhverfinu sem ekki er hægt að fyrirbyggja eða bæta úr með
                               mótvægisaðgerðum.

                            II. kafli. Stjórnsýsla.
                        4. gr. Yfirstjórn og framkvæmd.
   Umhverfisráðherra fer með yfirstjórn þeirra mála sem lög þessi taka til. Á
varnarsvæðum fer utanríkisráðherra með lögsögu samkvæmt lögum um yfirstjórn mála
                                á varnarsvæðum.
Skipulagsstofnun er ráðherra til ráðgjafar og annast eftirlit með framkvæmd laga
þessara og veitir leiðbeiningar samkvæmt þeim. Skipulagsstofnun úrskurðar um mat
 á umhverfisáhrifum framkvæmdar og starfsemi sem henni fylgir og tekur ákvörðun
       um hvort framkvæmd skv. 6. gr. skuli háð mati á umhverfisáhrifum.

                            III. kafli. Matsskylda.
                        5. gr. Matsskyldar framkvæmdir.
  Þær framkvæmdir sem tilgreindar eru í 1. viðauka við lög þessi skulu ávallt
                         háðar mati á umhverfisáhrifum.
  Í þeim tilvikum þegar fleiri en ein matsskyld framkvæmd er fyrirhuguð á sama
svæði getur ráðherra, að fenginni umsögn Skipulagsstofnunar og að höfðu samráði
 við viðkomandi framkvæmdaraðila, ákveðið að umhverfisáhrif þeirra skuli metin
                                 sameiginlega.
   Heimilt er ráðherra í sérstökum undantekningartilvikum, að fenginni umsögn
   Skipulagsstofnunar, að ákveða að tiltekin framkvæmd, eða hluti hennar, sem
 varðar almannaheill og/eða öryggi landsins sé ekki háð mati á umhverfisáhrifum
 samkvæmt lögum þessum. Í slíkum tilvikum skal ráðherra kveða á um hvaða gögnum
  skuli safnað um umhverfisáhrif hennar og aðgang almennings að þeim og kynna
  framkvæmdaraðila, leyfisveitendum og almenningi ástæður fyrir undanþágunni.
Ráðherra ber áður en undanþága er veitt að tilkynna sameiginlegu EES-nefndinni á
 hvaða forsendu hún er veitt og einnig að láta sameiginlegu EES-nefndinni í té
                þær upplýsingar sem almenningur hefur aðgang að.
 Ráðherra getur heimilað í sérstökum undantekningartilvikum, að fenginni umsögn
Skipulagsstofnunar og leyfisveitenda, að mat á umhverfisáhrifum framkvæmdar, eða
  hluta hennar, samkvæmt þessari grein og 6. gr. fari fram með öðrum hætti en
kveðið er á um í lögum þessum. Málsmeðferð slíks mats skal vera jafngild þeirri
                 málsmeðferð sem mælt er fyrir um í IV. kafla.
      6. gr. Framkvæmdir sem kunna að vera háðar mati á umhverfisáhrifum.
 Framkvæmdir sem tilgreindar eru í 2. viðauka við lög þessi skulu háðar mati á
  umhverfisáhrifum þegar þær geta haft í för með sér umtalsverð umhverfisáhrif
                    vegna umfangs, eðlis eða staðsetningar.
  Nú er fyrirhuguð framkvæmd meðal þeirra sem taldar eru í 2. viðauka við lög
þessi og ber framkvæmdaraðila þá að tilkynna Skipulagsstofnun um hana. Ráðherra
         setur í reglugerð^1) ákvæði um hvaða gögn skuli lögð fram til
Skipulagsstofnunar. Innan fjögurra vikna frá því að gögn um framkvæmdina berast
skal stofnunin tilkynna hvort framkvæmdin skuli háð mati samkvæmt lögum þessum.
   Við ákvörðun um matsskyldu skal Skipulagsstofnun fara eftir viðmiðum í 3.
     viðauka við lög þessi. Áður skal stofnunin leita álits leyfisveitenda,
framkvæmdaraðila og annarra eftir eðli máls hverju sinni. Skipulagsstofnun skal
   gera hlutaðeigandi grein fyrir niðurstöðu sinni og kynna hana almenningi.
   Almenningi skal heimilt að tilkynna framkvæmd eða bera fram fyrirspurn um
matsskyldu framkvæmda sem taldar eru upp í 2. viðauka til Skipulagsstofnunar og
   skal stofnunin þá leita upplýsinga um framkvæmdina hjá framkvæmdaraðila og
      leyfisveitanda og taka ákvörðun um hvort hún eigi undir grein þessa.
 Ákvörðun Skipulagsstofnunar skv. 2. og 3. mgr. má kæra til umhverfisráðherra.
   Kærufrestur er fjórar vikur frá því að niðurstaða stofnunarinnar er kynnt
                          hlutaðeigandi og almenningi.
                                ^1)[2]Rg. 671/2000.
            7. gr. Aðrar framkvæmdir sem hugsanlega eru matsskyldar.
Umhverfisráðherra er heimilt, að fenginni umsögn Skipulagsstofnunar, að mæla svo
  um í reglugerð að framkvæmd sem ekki er talin upp í 1. og 2. viðauka við lög
  þessi skuli háð mati ef sýnt þykir að hún geti haft í för með sér umtalsverð
 umhverfisáhrif. Sama gildir um framkvæmd sem varðar alþjóðasamninga sem Ísland
 er aðili að. Við ákvörðunina skal ráðherra fylgja viðmiðunum í 3. viðauka við
lög þessi og leita álits Skipulagsstofnunar, leyfisveitenda, framkvæmdaraðila og
                     annarra eftir eðli máls hverju sinni.

              IV. kafli. Málsmeðferð vegna matsskyldra framkvæmda.
                               8. gr. Matsáætlun.
Nú er fyrirhuguð framkvæmd háð mati á umhverfisáhrifum samkvæmt lögum þessum og
skal framkvæmdaraðili þá gera tillögu að matsáætlun til Skipulagsstofnunar eins
snemma á undirbúningsstigi framkvæmdar og kostur er. Í tillögu framkvæmdaraðila
skal lýsa framkvæmdinni, framkvæmdasvæði og öðrum möguleikum sem til greina koma
og gefa upplýsingar um skipulag á framkvæmdasvæði og hvernig framkvæmd samræmist
skipulagsáætlunum. Þar skal og vera áætlun um á hvaða þætti framkvæmdarinnar og
 umhverfis lögð verði áhersla, hvaða gögn liggi fyrir og áætlun um kynningu og
  samráð. Framkvæmdaraðili skal kynna tillögu að matsáætlun umsagnaraðilum og
                almenningi og hafa samráð við Skipulagsstofnun.
 Skipulagsstofnun skal taka ákvörðun um tillögu framkvæmdaraðila innan fjögurra
   vikna frá því að tillaga berst, að fenginni umsögn leyfisveitenda og eftir
  atvikum annarra aðila. Fallist Skipulagsstofnun ekki á tillögu að matsáætlun
   skal stofnunin rökstyðja ákvörðun sína, gera grein fyrir því sem hún telur
     ábótavant og leiðbeina framkvæmdaraðila um frekari vinnslu tillögu að
                                  matsáætlun.
Fallist Skipulagsstofnun á tillögu að matsáætlun skal hún kynnt leyfisveitendum
                            og öðrum umsagnaraðilum.
Ef sérstakar ástæður mæla með getur Skipulagsstofnun á síðari stigum, sbr. 9. og
    10. gr., farið fram á að framkvæmdaraðili leggi fram frekari gögn, enda
                   rökstyðji stofnunin beiðnina sérstaklega.
                              9. gr. Matsskýrsla.
     Nú hyggur framkvæmdaraðili á framkvæmd eða starfsemi sem háð er mati á
  umhverfisáhrifum og ber honum þá að lokinni málsmeðferð skv. 8. gr. að gera
 skýrslu um mat á umhverfisáhrifum hinnar fyrirhuguðu framkvæmdar. Skal gerð og
     efni matsskýrslu vera í samræmi við matsáætlun, sbr. 8. gr. Heimilt er
  framkvæmdaraðila að kynna drög að matsskýrslu og óska eftir athugasemdum við
                                     hana.
Í matsskýrslu skal tilgreina þau áhrif, uppsöfnuð og samvirk, bein og óbein, sem
 fyrirhuguð framkvæmd og starfsemi sem henni fylgir kann að hafa á umhverfi og
    samspil einstakra þátta í umhverfinu. Þá skal gera grein fyrir því hvaða
  forsendur liggi til grundvallar matinu. Lýsa skal þeim þáttum fyrirhugaðrar
  framkvæmdar sem líklegast er talið að geti valdið áhrifum á umhverfið, þar á
    meðal umfangi, hönnun og staðsetningu, samræmi við skipulagsáætlanir og
 fyrirhuguðum mótvægisaðgerðum. Ávallt skal gera grein fyrir helstu möguleikum
sem til greina koma og umhverfisáhrifum þeirra og bera þá saman. Loks skal gera
        stutta og skýra samantekt um matsskýrsluna og niðurstöðu hennar.
                      10. gr. Athugun Skipulagsstofnunar.
 Þegar framkvæmdaraðili hefur sent Skipulagsstofnun matsskýrslu skal stofnunin
innan tveggja vikna meta hvort skýrslan uppfylli þær kröfur sem gerðar eru í 9.
                 gr. og sé í samræmi við matsáætlun skv. 8. gr.
Skipulagsstofnun kynnir hina fyrirhuguðu framkvæmd og matsskýrslu. Skal það gert
  með auglýsingu í Lögbirtingablaðinu, dagblaði sem gefið er út á landsvísu og
  eftir því sem við á í fjölmiðli sem ætla má að nái til þeirra sem búa nærri
                                framkvæmdasvæði.
       Framkvæmdaraðili skal kynna framkvæmd og matsskýrslu í samráði við
 Skipulagsstofnun eftir að skýrslan hefur verið auglýst. Skipulagsstofnun getur
  vikið frá þeirri kröfu ef sýnt þykir að framkvæmd og matsskýrsla hafi hlotið
                             fullnægjandi kynningu.
Matsskýrslan skal liggja frammi á aðgengilegum stað nærri framkvæmdasvæði og hjá
 Skipulagsstofnun í sex vikur sem jafnframt er sá frestur sem gefst til að koma
  skriflegum athugasemdum á framfæri við Skipulagsstofnun. Öllum er heimilt að
                  gera athugasemdir við framlagða matsskýrslu.
 Skipulagsstofnun skal leita umsagnar leyfisveitenda og annarra aðila eftir því
sem við á. Umsagnaraðilar skulu gefa álit á því hvort fjallað sé á fullnægjandi
    hátt í matsskýrslu um það sem er á starfssviði þeirra og jafnframt hvort
 fyrirhugaðar mótvægisaðgerðir séu fullnægjandi. Þeir skulu, ef tilefni er til,
   tilgreina hvað þarf að kanna frekar og benda á mögulegar mótvægisaðgerðir.
   Umsagnir og athugasemdir sem Skipulagsstofnun berast við hina fyrirhuguðu
framkvæmd og matsskýrslu skulu kynntar framkvæmdaraðila og honum gefinn kostur á
að svara þeim eða skýra þau atriði sem þar eru tilgreind. Framkvæmdaraðila skal
      gefinn a.m.k. viku frestur til að fara yfir fram komnar umsagnir og
                                 athugasemdir.
                     11. gr. Úrskurður Skipulagsstofnunar.
  Innan fjögurra vikna frá því að frestur til athugasemda skv. 4. mgr. 10. gr.
     rennur út skal Skipulagsstofnun kveða upp rökstuddan úrskurð um mat á
              umhverfisáhrifum á grundvelli fyrirliggjandi gagna.
           Í úrskurði Skipulagsstofnunar skal taka ákvörðun um hvort:
          a. fallist er á viðkomandi framkvæmd, með eða án skilyrða, eða
     b. lagst er gegn viðkomandi framkvæmd vegna umtalsverðra umhverfisáhrifa.
    Í úrskurði Skipulagsstofnunar skal gera grein fyrir helstu forsendum og
       niðurstöðu og hvaða skilyrðum hún er bundin ásamt lýsingu á helstu
                       mótvægisaðgerðum þegar það á við.
      Skipulagsstofnun er heimilt í úrskurði sínum að setja skilyrði um að
 framkvæmdaraðili gangist fyrir frekari rannsóknum á tilteknum atriðum fyrir og
 eftir hina fyrirhuguðu framkvæmd í þeim tilgangi að draga úr neikvæðum áhrifum
  framkvæmdarinnar á umhverfið og til að ganga úr skugga um hvaða afleiðingar
                        framkvæmdin hafi í för með sér.
       Þegar úrskurður Skipulagsstofnunar liggur fyrir skal hann kynntur
    framkvæmdaraðila, leyfisveitendum, umsagnaraðilum og þeim sem gert hafa
 athugasemdir við matsskýrslu á kynningartíma. Úrskurðurinn skal kynntur á sama
hátt og matsskýrsla skv. 2. mgr. 10. gr. innan tveggja vikna frá því að hann var
         kveðinn upp. Almenningur skal eiga greiðan aðgang að úrskurði
 Skipulagsstofnunar. Skipulagsstofnun skal í úrskurði sínum sérstaklega geta um
             málskotsrétt hlutaðeigandi og almennings, sbr. 12. gr.
Hafi forsendur breyst vegna nýrra upplýsinga er Skipulagsstofnun heimilt að gera
    minni háttar breytingar á úrskurði sínum um mat á umhverfisáhrifum eftir
birtingu hans hafi þær breytingar ekki verið fyrirsjáanlegar þegar úrskurður var
   birtur eða séu þær taldar til bóta og í samræmi við tilgang laganna. Skal
breyting kynnt á sama hátt og úrskurður skv. 5. mgr. Ákvörðun Skipulagsstofnunar
              samkvæmt þessari málsgrein er kæranleg til ráðherra.
  Hefjist framkvæmdir ekki innan tíu ára frá úrskurði Skipulagsstofnunar skal
 stofnunin ákvarða hvort mat á umhverfisáhrifum fyrirhugaðrar framkvæmdar skuli
                      fara fram að nýju samkvæmt lögunum.
                                12. gr. Málskot.
Ágreiningi um framkvæmd laga þessara má skjóta til úrskurðar umhverfisráðherra.
 Ákvörðun Skipulagsstofnunar um hvort framkvæmd, sem tilgreind er í 2. viðauka,
 sbr. 6. gr. laganna, sé matsskyld má kæra til umhverfisráðherra innan fjögurra
               vikna frá tilkynningu um ákvörðun stofnunarinnar.
  Úrskurð Skipulagsstofnunar skv. 11. gr. má kæra til umhverfisráðherra innan
  fjögurra vikna frá því að hann var birtur og fer um kæruna samkvæmt ákvæðum
                  stjórnsýslulaga, og skal hún vera skrifleg.
Öllum er heimilt að kæra til ráðherra ákvarðanir Skipulagsstofnunar skv. 2. mgr.
                   og úrskurð Skipulagsstofnunar skv. 3. mgr.
                          13. gr. Úrskurður ráðherra.
Umhverfisráðherra skal kveða upp rökstuddan úrskurð vegna kæru skv. 2. mgr. 12.
            gr. innan fjögurra vikna frá því að kærufrestur rann út.
Umhverfisráðherra skal kveða upp rökstuddan úrskurð vegna kæru skv. 3. mgr. 12.
 gr. innan átta vikna frá því að kærufrestur rann út. Um úrskurð ráðherra gilda
 ákvæði 11. gr. eftir því sem við á. Áður en ráðherra kveður upp úrskurð vegna
     kæru skv. 3. mgr. 12. gr. skal hann leita umsagnar Skipulagsstofnunar,
     framkvæmdaraðila, leyfisveitenda og annarra aðila eftir því sem við á.
          Úrskurður ráðherra er fullnaðarúrskurður á stjórnsýslustigi.

                             V. kafli. Ýmis ákvæði.
    14. gr. Ábyrgð framkvæmdaraðila og kostnaður við mat á umhverfisáhrifum.
Framkvæmdaraðili er ábyrgur fyrir mati á umhverfisáhrifum samkvæmt lögum þessum.
     Framkvæmdaraðili ber kostnað af mati á umhverfisáhrifum fyrirhugaðrar
               framkvæmdar og af auglýsingum og kynningu á henni.
Umhverfisráðherra setur, að fenginni tillögu Skipulagsstofnunar, gjaldskrá vegna
 kostnaðar stofnunarinnar við framkvæmd laganna varðandi mat á umhverfisáhrifum
                             einstakra framkvæmda.
                   15. gr. Skipulagsáætlanir og starfsleyfi.
    Um umfjöllun í skipulagsáætlun um mat á umhverfisáhrifum og matsskyldar
 framkvæmdir samkvæmt lögum þessum fer samkvæmt skipulags- og byggingarlögum og
                              skipulagsreglugerð.
Þegar um framkvæmd vegna starfsleyfisskylds atvinnureksturs er að ræða samkvæmt
  lögum um hollustuhætti og mengunarvarnir sem jafnframt er matsskyld samkvæmt
lögum þessum er framkvæmdaraðila heimilt, að fengnu samþykki Skipulagsstofnunar,
  að vinna matsáætlun í samráði við starfsleyfisveitanda þannig að á sama tíma
                   verði unnið að matsskýrslu og starfsleyfi.
                         16. gr. Leyfi til framkvæmda.
Óheimilt er að gefa út leyfi fyrir matsskyldri framkvæmd og starfsemi sem henni
    fylgir fyrr en úrskurður um mat á umhverfisáhrifum liggur fyrir og skal
                      leyfisveitandi taka tillit til hans.
   Óheimilt er að gefa út leyfi fyrir framkvæmd skv. 6. gr. nema fyrir liggi
    úrskurður um mat á umhverfisáhrifum eða ákvörðun um að framkvæmd sé ekki
                                   matsskyld.
                        17. gr. Eftirlit með framkvæmd.
  Leyfisveitendur hafa eftirlit með því að framkvæmd sé í samræmi við leyfi og
  úrskurð um mat á umhverfisáhrifum samkvæmt lögum þessum og fer um eftirlitið
                         samkvæmt hlutaðeigandi lögum.
                 18. gr. Mat á umhverfisáhrifum yfir landamæri.
 Ef líklegt þykir að framkvæmd muni hafa umtalsverð umhverfisáhrif í öðru ríki
innan Evrópska efnahagssvæðisins ber Skipulagsstofnun að senda því ríki lýsingu
   á framkvæmdinni ásamt tiltækum upplýsingum um hugsanleg áhrif hennar yfir
 landamæri. Skipulagsstofnun getur krafist þess að framkvæmdaraðili taki saman
       upplýsingar um hugsanleg áhrif í viðkomandi ríki á tungumáli þess.
   Þegar líklegt þykir að framkvæmd hér á landi muni hafa umtalsverð áhrif á
 umhverfi annars ríkis innan Evrópska efnahagssvæðisins skal gefa því tækifæri
                            til að fjalla um málið.
                  19. gr. Reglugerð um mat á umhverfisáhrifum.
 Umhverfisráðherra setur í reglugerð,^1) að fenginni umsögn Skipulagsstofnunar,
             nánari ákvæði um framkvæmd laganna, þar með talið um:
                  a. tilkynningar um framkvæmdir skv. 2. viðauka,
                b. framsetningu matsáætlunar, matsskýrslu og gögn,
                                 c. samráðsferlið,
                               d. annars konar mat,
                          e. aðgang almennings að gögnum,
                       f. kynningu á framkvæmd og úrskurðum,
                          g. framlagningu frekari gagna,
                      h. minni háttar breytingar á úrskurðum,
         i. samtengingu vinnu við mat á umhverfisáhrifum og starfsleyfis,
                                   j. eftirlit.
                                ^1)[3]Rg. 671/2000.
                              20. gr. Gildistaka.
                         Lög þessi öðlast þegar gildi.

                            Ákvæði til bráðabirgða.
 I. Þrátt fyrir ákvæði III. kafla laga þessara eru framkvæmdir samkvæmt leyfum
 útgefnum fyrir 1. maí 1994 ekki háðar mati á umhverfisáhrifum samkvæmt lögunum
                       séu þær hafnar fyrir árslok 2002.
Ágreiningur um hvort framkvæmd sé hafin samkvæmt þessu ákvæði til bráðabirgða á
                        undir úrskurð umhverfisráðherra.
II. Mati á umhverfisáhrifum sem hafið er við gildistöku laga þessara skal lokið
                             samkvæmt eldri lögum.
 III. Lög þessi skulu endurskoðuð fyrir 1. janúar 2003. Við endurskoðunina skal
 sérstaklega kanna hvort ástæða sé til að sameina og samræma mat, sbr. 11.13.
       gr., við leyfisveitingar fyrir einstökum framkvæmdum, í hvaða mæli
skipulagsáætlanir geti komið í stað mats á umhverfisáhrifum framkvæmdar og hvort
 færa beri ábyrgð á mati til framkvæmdaraðila í ríkari mæli en gert er í lögum
                                    þessum.
 IV. Reglugerð um mat á umhverfisáhrifum skv. 19. gr. skal sett eins fljótt og
     auðið er og skal hún hafa öðlast gildi eigi síðar en 1. október 2000.

                                  1. viðauki.
             Framkvæmdir sem ávallt eru háðar mati á umhverfisáhrifum.
   1. Olíuhreinsunarstöðvar (þó ekki fyrirtæki sem framleiða eingöngu smurolíur
  úr hráolíu) og mannvirki fyrir kolagösun og þéttingu úr a.m.k. 500 tonnum af
                         kolum eða jarðbiksleir á dag.
    2. Jarðvarmavirkjanir og önnur varmaorkuver með 50 MW uppsett varmaafl eða
           meira og önnur orkuver með 10 MW uppsett rafafl eða meira.
       3. Kjarnorkuver og aðrir kjarnakljúfar, einnig þegar slík orkuver eða
   kjarnakljúfar (kjarnorkuver og aðrir kjarnakljúfar teljast ekki lengur til
 slíkra stöðva þegar öll kjarnakleyf efni og önnur geislamenguð efni hafa verið
    endanlega fjarlægð af staðnum) eru rifin niður eða tekin úr notkun (nema
 rannsóknastöðvar með yfir 1 kW heildarhitaafköst þar sem fram fer umbreyting á
                     kjarnakleyfum efnum og tímgunarefnum).
      4. Stöðvar þar sem geisluð kjarnakleyf efni eru endurunnin. Stöðvar til
framleiðslu eða auðgunar kjarnakleyfra efna, til vinnslu geislaðra kjarnakleyfra
     efna eða mjög geislavirks úrgangs, til endanlegrar geymslu á geisluðum
kjarnakleyfum efnum, eingöngu til endanlegrar geymslu á geislavirkum úrgangi eða
eingöngu til geymslu (til meira en tíu ára) á geisluðum kjarnakleyfum efnum eða
            geislavirkum úrgangi annars staðar en á framleiðslustað.
    5. Verksmiðjur þar sem fram fer frumframleiðsla eða endurbræðsla á málmum.
   6. Mannvirki fyrir asbestnám og vinnslu og úrvinnslu úr asbesti og vörum sem
 innihalda asbest: fyrir vörur úr asbestsementi, með ársframleiðslu sem er yfir
20.000 tonn af fullunnum vörum, fyrir núningsþolin efni, með ársframleiðslu sem
 er yfir 50 tonn af fullunnum vörum, og fyrir aðra notkun asbests, ef notkun er
                      meiri en sem nemur 200 tonnum á ári.
                         7. Efnaverksmiðjur sem framleiða:
                                i. lífrænt hráefni,
                               ii. ólífrænt hráefni,
         iii. áburð sem inniheldur fosfór, köfnunarefni eða kalíum (einnig
                                áburðarblöndur),
                 iv. grunnvörur fyrir plöntuvarnarefni og lífeyða,
         v. grunnlyfjavörur með efnafræðilegum og líffræðilegum aðferðum,
                                 vi. sprengiefni.
                   8. Lagning járnbrauta um langar vegalengdir.
            9. Flugvellir með 2.100 m langa meginflugbraut eða lengri.
                          10. i. Stofnbrautir í þéttbýli.
   ii. Nýir vegir utan þéttbýlis sem eru 10 km eða lengri. Enduruppbygging vega
  utan þéttbýlis þar sem nýlagning samkvæmt áætlunum er a.m.k. 10 km að lengd.
    11. Hafnir (viðskiptahafnir, skipgengar vatnaleiðir og innhafnir) sem skip
                      stærri en 1.350 tonn geta siglt um.
    12. Förgunarstöðvar þar sem spilliefni eru brennd, meðhöndluð með efnum eða
urðuð. Aðrar förgunarstöðvar úrgangs sem meðhöndla meira en 500 tonn af úrgangi
                                     á ári.
   13. Kerfi til að vinna grunnvatn ef árlegt magn vatns sem unnið er eða veitt
                        á er 10 milljónir m^3 eða meira.
    14. Veita vatnsforða milli vatnasvæða ef flutningurinn er yfir 30 milljónir
       m^3 á ári. Flutningur á drykkjarvatni í leiðslum er undanskilinn.
   15. Skolphreinsistöðvar með afkastagetu sem svarar til 50.000 persónueininga
                                   eða meira.
    16. Vinnsla á meira en 500 tonnum á dag af jarðolíu og meira en 500.000 m^3
                               af jarðgasi á dag.
   17. Stíflur og önnur mannvirki eða breytingar á árfarvegi til að hemja og/eða
 miðla vatni þar sem 3 km^2 lands eða meira fara undir vatn eða rúmtak vatns er
                           meira en 10 milljónir m^3.
       18. Leiðslur sem eru 1 km eða lengri og 50 sm í þvermál eða meira til
     flutnings á gasi eða vökvum sem eru eldfimir eða hættulegir umhverfi.
           19. Stöðvar þar sem fram fer þauleldi alifugla og svína með:
              i. 85.000 stæði fyrir kjúklinga eða 60.000 fyrir hænur,
             ii. 3.000 stæði fyrir alisvín (yfir 30 kg) eða fleiri eða
                      iii. 900 stæði fyrir gyltur eða fleiri.
                                 20. Verksmiðjur:
         i. sem framleiða pappírsdeig úr timbri eða svipuðum trefjaefnum,
   ii. sem framleiða pappír og pappa og geta framleitt meira en 200 tonn á dag.
   21. Efnistaka þar sem áætluð efnistaka raskar 50.000 m^2 svæði eða stærra eða
 er 150.000 m^3 eða meiri. Efnistaka þar sem fleiri en einn efnistökustaður ná
                  til samans yfir 50.000 m^2 svæði eða stærra.
     22. Loftlínur utan þéttbýlis til flutnings á raforku með 66 kV spennu eða
hærri. Sæstrengir til flutnings á raforku með 132 kV spennu eða hærri og eru 20
                                 km eða lengri.
    23. Geymslustöðvar fyrir jarðolíu, efni unnin úr jarðolíu eða efnavörur með
                       50.000 m^3 geymslugetu eða meira.
   24. Fiskimjöls- og lýsisverksmiðjur í þéttbýli með framleiðslugetu 1.000 tonn
                            á sólarhring eða meiri.

                                  2. viðauki.
     Framkvæmdir sem kunna að hafa í för með sér umtalsverð umhverfisáhrif og
metið er í hverju tilviki með tilliti til eðlis, umfangs og staðsetningar hvort
   háðar skuli mati á umhverfisáhrifum samkvæmt lögum þessum, sbr. einnig 3.
                                    viðauka.
                       1. Landbúnaður, skógrækt og fiskeldi:
    a. Framkvæmdir til endurskipulagningar á landareignum í dreifbýli sem taka
                        til stærra landsvæðis en 20 ha.
      b. Framkvæmdir til að leggja óræktað land eða lítt snortið svæði undir
                             þaulnýtinn landbúnað.
    c. Vatnsstjórnunarframkvæmdir vegna landbúnaðar, þar með taldar áveitu- og
      framræsluframkvæmdir, á 10 ha svæði eða stærra eða á verndarsvæðum.
   d. Nýræktun skóga á 200 ha svæði eða stærra eða á verndarsvæðum og ruðningur
                             á náttúrulegum skógi.
                       e. Uppgræðsla lands á verndarsvæðum.
            f. Stöðvar þar sem fram fer þauleldi alifugla og svína með:
                    i. 40.000 stæði fyrir kjúklinga eða hænur,
             ii. 2.000 stæði fyrir alisvín (yfir 30 kg) eða fleiri eða
                      iii. 750 stæði fyrir gyltur eða fleiri.
           Stöðvar þar sem fram fer þauleldi búfjár á verndarsvæðum.
   g. Þauleldi á fiski þar sem ársframleiðsla er 200 tonn eða meiri og fráveita
    til sjávar eða þar sem ársframleiðsla er 20 tonn eða meiri og fráveita í
                                   ferskvatn.
                           h. Endurheimt lands frá hafi.
                                  2. Námuiðnaður:
   a. Efnistaka þar sem áætluð efnistaka raskar 25.000 m^2 svæði eða stærra eða
er 50.000 m^3 eða meiri. Efnistaka þar sem fleiri en einn efnistökustaður ná til
      samans yfir 25.000 m^2 svæði eða stærra. Efnistaka á verndarsvæðum.
                               b. Neðanjarðarnámur.
                               c. Djúpborun, einkum:
            i. borun á vinnsluholum og rannsóknarholum á háhitasvæðum,
   ii. borun eftir jarðhita á lághitasvæðum þar sem ölkeldur, laugar eða hverir
                     eru á yfirborði eða í næsta nágrenni,
                    iii. borun fyrir geymslu kjarnorkuúrgangs,
     iv. borun eftir neysluvatni miðað við 2 milljóna m^3 ársnotkun eða meiri,
             v. að frátalinni borun til að kanna stöðugleika jarðvegs.
      d. Jarðvarmavirkjanir ofan jarðar til að nema kol, jarðolíu, jarðgas og
                        málmgrýti, svo og jarðbiksleir.
                                  3. Orkuiðnaður:
   a. Iðjuver til framleiðslu á rafmagni, gufu og heitu vatni, vatnsorkuver með
  uppsett rafafl 100 kW eða meira og varmavinnsla úr jarðhitasvæðum sem nemur
                          2.500 kW hráafli eða meira.
      b. Flutningskerfi gass, gufu eða heits vatns; flutningur á raforku með
 jarðstrengjum utan þéttbýlis sem eru 10 km eða lengri og eru grafnir niður eða
     lagðir í stokk; flutningur á raforku með loftlínum á verndarsvæðum; og
                                  sæstrengir.
                 c. Geymsla jarðgass ofan jarðar á verndarsvæðum.
               d. Neðanjarðargeymsla á eldfimu gasi á verndarsvæðum.
            e. Geymsla jarðefnaeldsneytis ofan jarðar á verndarsvæðum.
                       f. Gerð taflna úr kolum og brúnkolum.
             g. Stöðvar til vinnslu og geymslu á geislavirkum úrgangi.
   h. Stöðvar sem nýta vindafl til raforkuframleiðslu (vindbú) með 2 MW uppsett
                               rafafl eða meira.
                         4. Framleiðsla og vinnsla málma:
     a. Stöðvar til framleiðslu á 20 tonnum á dag eða meira af steypujárni og
          stáli (fyrsta og önnur bræðsla) ásamt samfelldri steypingu.
                   b. Stöðvar til vinnslu á járnkenndum málmum:
                              i. heitvölsunarstöðvar,
                              ii. smiðjur með hömrun,
                       iii. varnarhúðun með bræddum málmum.
                   c. Málmsteypusmiðjur fyrir járnkennda málma.
     d. Stöðvar til bræðslu, einnig málmblendis, á járnlausum málmum öðrum en
     góðmálmum, einnig endurheimtum vörum (hreinsun, steypa í steypusmiðjum
                                   o.s.frv.).
    e. Stöðvar til vinnslu málma og plastefna ofan jarðar með rafgreiningar- og
                                  efnaaðferð.
   f. Framleiðsla og samsetning vélknúinna ökutækja og framleiðsla á hreyflum í
                                 slík ökutæki.
                             g. Stálskipasmíðastöðvar.
   h. Stöðvar sem eru 1 ha að stærð eða meira til smíða og viðgerða á loftförum.
                        i. Framleiðsla á járnbrautabúnaði.
                          j. Málmmótun með sprengiefnum.
                   k. Stöðvar til að brenna og glæða málmgrýti.
                               5. Steinefnaiðnaður:
                          a. Koxofnar (þurreiming kola).
                              b. Sementsverksmiðjur.
               c. Stöðvar til framleiðslu á asbesti og asbestvörum.
                 d. Stöðvar til framleiðslu á gleri og trefjaefni.
         e. Stöðvar til að bræða steinefni og framleiða steinefnatrefjar.
    f. Framleiðsla á keramikvörum með brennslu, svo sem þakflísum, múrsteinum,
 eldföstum múrsteinum, flísum, leirmunum eða postulíni, 75 tonn á dag eða meira
                      eða rúmtak ofns er 4 m^3 eða meira.
                                  6. Efnaiðnaður:
            a. Meðferð á hálfunnum vörum og framleiðsla kemískra efna.
      b. Framleiðsla á varnarefnum og lyfjum, málningu og lakki, gúmmílíki og
                                   peroxíðum.
   c. Geymslustöðvar fyrir jarðolíu, efni unnin úr jarðolíu og önnur kemísk efni
                                á verndarsvæðum.
                                7. Matvælaiðnaður:
                   a. Vinnsla á olíu og fitu úr jurtum og dýrum.
      b. Pökkun og niðursuða á jurta- og dýraafurðum 75 tonn á dag eða meira.
              c. Framleiðsla á mjólkurvörum 200 tonn á dag eða meira.
                                d. Öl- og maltgerð.
                       e. Framleiðsla á sætindum og sírópi.
                                   f. Sláturhús.
                        g. Stöðvar til sterkjuframleiðslu.
        h. Fiskimjöls- og lýsisverksmiðjur á verndarsvæðum; fiskimjöls- og
lýsisverksmiðjur í þéttbýli með framleiðslugetu 500 tonn á sólarhring eða meiri.
                               i. Sykurverksmiðjur.
                  8. Textíl-, leður-, timbur- og pappírsiðnaður:
                   a. Iðnver til framleiðslu á pappír og pappa.
    b. Stöðvar þar sem fram fer formeðferð (t.d. þvottur, bleiking, mersivinna)
                        eða litun trefja eða textílefna.
               c. Stöðvar þar sem fram fer sútun á húðum og skinnum.
          d. Stöðvar þar sem fram fer vinnsla og framleiðsla á sellulósa.
                                 9. Gúmmíiðnaður:
                  Framleiðsla og meðferð á vörum úr gúmmílíki.
                          10. Framkvæmdir á grunnvirkjum:
                          a. Flugvellir á verndarsvæðum.
    b. Tengibrautir í þéttbýli. Allir nýir vegir utan þéttbýlis á verndarsvæðum
 og á svæðum sem eru á náttúruminjaskrá. Enduruppbygging vega utan þéttbýlis á
             verndarsvæðum. Hafnir utan þéttbýlis á verndarsvæðum.
     c. Byggingarframkvæmdir við skipgengar vatnaleiðir og gerð skipaskurða og
                                fráveituskurða.
   d. Stíflur og önnur mannvirki eða breytingar á árfarvegi til að hemja og/eða
                          miðla vatni á verndarsvæðum.
    e. Járnbrautir, sporvagnar, lestir í lofti og neðan jarðar, svifbrautir og
   ámóta brautir af sérstakri gerð sem notaðar eru eingöngu eða aðallega til
                                fólksflutninga.
             f. Leiðslur til flutnings á olíu og gasi á verndarsvæðum.
                 g. Vatnsleiðslur utan þéttbýlis á verndarsvæðum.
     h. Mannvirki til að verjast rofi á strandlengjum, t.d. með stíflugörðum,
    brimbrjótum, hafnargörðum og öðrum varnarmannvirkjum gegn ágangi sjávar.
 Landfyllingar þar sem áætluð uppfylling er 5 ha eða stærri, þó ekki viðhald og
                        endurbygging slíkra mannvirkja.
        i. Vinnsla grunnvatns og tilflutningur grunnvatns á verndarsvæðum.
      j. Mannvirki á verndarsvæðum til að færa vatnslindir milli vatnasvæða.
                              11. Aðrar framkvæmdir:
    a. Varanlegar kappaksturs- og reynsluakstursbrautir fyrir vélknúin ökutæki.
    b. Förgunarstöðvar þar sem úrgangur er brenndur, meðhöndlaður með efnum eða
                                    urðaður.
                      c. Skolphreinsistöðvar á verndarsvæðum.
                  d. Förgunarstöðvar fyrir seyru á verndarsvæðum.
   e. Geymsla brotajárns, þar með taldir bílar, sem er að magni 1.500 tonn á ári
                                   eða meira.
              f. Prófunaraðstaða fyrir vélar, hverfla eða hvarfrými.
               g. Stöðvar sem framleiða manngerðar steinefnatrefjar.
              h. Stöðvar til að endurvinna sprengiefni eða eyða því.
                             i. Förgun sláturúrgangs.
                              j. Endurvinnslustöðvar.
                   k. Snjóflóðavarnargarðar til varnar þéttbýli.
                            12. Ferðalög og tómstundir:
   a. Skíðasvæði, skíðalyftur og kláfar á skíðasvæðum á verndarsvæðum og jöklum.
                b. Smábátahafnir sem hafa 150 bátalægi eða fleiri.
      c. Þjónustumiðstöðvar fyrir ferðamenn utan þéttbýlis á verndarsvæðum á
                                   láglendi.
                 d. Þjónustumiðstöðvar fyrir ferðamenn á hálendi.
         e. Varanleg tjaldsvæði og hjólhýsasvæði sem eru 10 ha eða stærri.
                  f. Skemmtigarðar sem ná yfir a.m.k. 2 ha svæði.
        13. Breytingar og viðbætur við framkvæmdir, sbr. 1. og 2. viðauka.
    a. Allar breytingar eða viðbætur við framkvæmdir skv. 1. eða 2. viðauka sem
   hafa þegar verið leyfðar, framkvæmdar eða eru í framkvæmd og kunna að hafa
                           umtalsverð umhverfisáhrif.
    b. Framkvæmdir skv. 1. viðauka sem ráðist er í eingöngu eða aðallega til að
 þróa og prófa nýjar aðferðir eða vörur en eru ekki notaðar lengur en í tvö ár.

                                  3. viðauki.
            Viðmiðanir við mat á framkvæmdum tilgreindum í 2. viðauka.
                               1. Eðli framkvæmdar.
             Athuga þarf eðli framkvæmdar, einkum með tilliti til:
                        i. stærðar og umfangs framkvæmdar,
                   ii. sammögnunaráhrifa með öðrum framkvæmdum,
                          iii. nýtingar náttúruauðlinda,
                               iv. úrgangsmyndunar,
                              v. mengunar og ónæðis,
     vi. slysahættu, einkum með tilliti til efna eða aðferða sem notaðar eru.
                            2. Staðsetning framkvæmdar.
Athuga þarf hversu viðkvæm þau svæði eru sem líklegt er að framkvæmd hafi áhrif
                           á, einkum með tilliti til:
     i. landnotkunar sem fyrir er eða er fyrirhuguð samkvæmt skipulagsáætlun,
             ii. magns, gæða og getu til endurnýjunar náttúruauðlinda,
                                iii. verndarsvæða:
    (a) friðlýstra náttúruminja og svæða sem njóta sérstakrar verndar samkvæmt
                             lögum um náttúruvernd,
   (b) svæða sem njóta verndar samkvæmt sérlögum, svo sem Þingvalla, Mývatns- og
                          Laxársvæða og Breiðafjarðar,
    (c) svæða innan 100 m fjarlægðar frá fornleifum sem njóta verndar samkvæmt
                                þjóðminjalögum,
    (d) svæða, sbr. gr. 4.21 í skipulagsreglugerð, sem njóta verndar í samræmi
   við reglugerð um varnir gegn mengun vatns og reglugerð um neysluvatn vegna
           grunnvatns- og strandmengunar og mengunar í ám og vötnum,
     (e) svæða sem njóta verndar samkvæmt samþykktum alþjóðlegra samninga sem
 Ísland er bundið af, svo sem Ramsarsamningsins (votlendi) og Bernarsamningsins
(verndun villtra plantna og dýra og lífsvæða í Evrópu). Válistar falla hér undir
 enda m.a. gefnir út til að uppfylla skyldur Íslands samkvæmt Bernarsamningnum,
   (f) hverfisverndarsvæða samkvæmt ákvæðum í skipulagsáætlunum, sbr. gr. 4.22 í
                              skipulagsreglugerð,
                iv. álagsþols náttúrunnar, einkum með tilliti til:
                                (a) votlendissvæða,
                                 (b) strandsvæða,
      (c) sérstæðra jarðmyndana, svo sem hverasvæða, vatnsfalla, jökulminja,
                           eldstöðva og bergmyndana,
         (d) náttúruverndarsvæða, þar með talið svæða á náttúruminjaskrá,
         (e) landslagsheilda, ósnortinna víðerna, hálendissvæða og jökla,
                 (f) upprunalegs gróðurlendis, svo sem skóglendis,
                    (g) fuglabjarga og annarra kjörlenda dýra,
     (h) svæða sem hafa sögulegt, menningarlegt eða fornleifafræðilegt gildi,
     (i) svæða þar sem mengun er yfir viðmiðunargildum í lögum og reglugerðum.
                  3. Eiginleikar hugsanlegra áhrifa framkvæmdar.
Áhrif framkvæmdar ber að skoða í ljósi viðmiðana hér á undan, einkum með tilliti
                                      til:
    i. umfangs umhverfisáhrifa, þ.e. þess svæðis og fjölda fólks sem ætla má að
                              verði fyrir áhrifum,
                      ii. stærðar og fjölbreytileika áhrifa,
                      iii. þess hverjar líkur eru á áhrifum,
                   iv. tímalengdar, tíðni og óafturkræfi áhrifa,
              v. sammögnunar ólíkra umhverfisáhrifa á tilteknu svæði,
                            vi. áhrifa yfir landamæri.

References

   Visible links
   1. http://www.althingi.is/dba-bin/lawformpr.pl?lnr=2000106
   2. http://www.reglugerd.is/interpro/dkm/WebGuard.nsf/key2/671-2000
   3. http://www.reglugerd.is/interpro/dkm/WebGuard.nsf/key2/671-2000
