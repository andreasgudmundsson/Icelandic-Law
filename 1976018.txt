
   --------------------------------------------------------------------------

                                                        Lög um bátaábyrgðarfélög

                            1976, nr. 18, 23. apríl

   --------------------------------------------------------------------------

                                     1. gr.
           Skip merkir í lögum þessum öll fljótandi för, stór og smá, sem
   sigla undir íslenskum fána, innan þeirra takmarka, sem lögin setja.

                                     2. gr.
           [Allir skipaeigendur, sem eiga vélskip með þilfari 100,49
   rúmlestir brúttó að stærð eða minni, sem aðallega eru ætluð til fiskveiða
   við Ísland, skulu skyldir að vátryggja þau hjá bátaábyrgðarfélagi sem
   starfar samkvæmt lögum þessum eða hjá öðru vátryggingafélagi sem hlotið
   hefur starfsleyfi, og með þeim skilmálum sem settir eru í lögum þessum og
   reglugerðum sem settar eru samkvæmt þeim.]^1)
           Neiti einhver skipseigandi að vátryggja skip, sem tryggingarskylt
   er samkvæmt lögum þessum, skal það eigi að síður skoðað og metið af
   skoðunar- og virðingarmönnum hlutaðeigandi félags og vátryggt sem önnur
   tryggingarskyld skip og iðgjaldið innheimt með lögtaki skv. 17. gr. ef
   þörf krefur.
           ...^1)

   ^1)[2]L. 116/1993, 9. gr.

                                     3. gr.
           Eigi er skylt að vátryggja skip, sem vegna ágalla hefur ekki haft
   haffærisskírteini í eitt ár. Þegar svo stendur á, skal bátaábyrgðarfélag
   segja tryggingu skipsins upp, en tilkynna skal það veðhöfum með 14 daga
   fyrirvara.

                                     4. gr.
           Ráðherra getur heimilað bátaábyrgðarfélagi að taka að sér
   endurtryggingu á hluta þeirrar áhættu, sem Samábyrgðin yfirtekur frá öðrum
   bátaábyrgðarfélögum.

                                     5. gr.
           [Ráðherra getur heimilað bátaábyrgðarfélagi að reka aðrar greinar
   vátrygginga í samræmi við ákvæði laga um vátryggingarstarfsemi.]^1)
           Slíka heimild skal því aðeins veita, að löglegur félagsfundur, þar
   sem mætt er með a.m.k. helming allra atkvæða í félaginu, hafi samþykkt að
   óska heimildarinnar, enda hafi þess verið getið í fundarboði, að málið
   yrði á dagskrá.
           Heimild skal binda þeim skilyrðum, sem þurfa þykir, til þess að
   fjárhag félaganna verði ekki stofnað í hættu, og skal leita álits
   Samábyrgðar Íslands á fiskiskipum, áður en heimildin er veitt.
           Í reikningum félaganna skal tilgreina sérstaklega tekjur og gjöld
   vegna þeirra trygginga, sem um ræðir í þessari grein, og skulu þeir vera í
   samræmi við reglugerð um ársreikninga vátryggingarfélaga.

   ^1)[3]L. 116/1993, 10. gr.

                                     6. gr.
           [Bátaábyrgðarfélag það, sem nú starfar í Vestmannaeyjum, er
   undanþegið ákvæðum þessara laga. Þó skal því skylt, sé þess óskað, að
   tryggja fiskiskip sem skrásett eru í Vestmannaeyjum og eru innan þeirra
   stærðartakmarka sem ákveðin eru í 2. gr. laganna. Einnig skal það háð
   ákvæðum 14. gr. um aðstoð.]^1)

   ^1)[4]L. 116/1993, 11. gr.

                                     7. gr.
           Landinu skal skipt í vátryggingarsvæði. Ráðherra ákveður takmörk
   þeirra í samráði við Samábyrgðina.
           [Á hverju vátryggingarsvæði skal vera eitt bátaábyrgðarfélag.
   Bátaábyrgðarfélagi eða vátryggingafélagi á tilteknu vátryggingarsvæði er
   skylt, sé þess óskað, að vátryggja vátryggingarskyld fiskiskip sem
   skrásett eru á því svæði.]^1)
           Nú er skip flutt á annað tryggingarsvæði, og skal þá eigandi,
   skrásetningarstjóri og bátaábyrgðarfélag á því svæði, er skipið flyst frá,
   tilkynna það bátaábyrgðarfélagi á því svæði, sem skipið flyst á, og
   Samábyrgðinni. Vanræksla á tilkynningu varðar sektum ...^2) Sömu
   viðurlögum varðar það eiganda, ef hann vanrækir að skrásetja skipið
   tafarlaust á hinu nýja tryggingarsvæði. Ábyrgð fyrra félags fellur niður,
   jafnskjótt og skip hefur verið skrásett á öðru félagssvæði, enda hafi
   viðtakandi bátaábyrgðarfélag látið skoða skipið strax eftir að því barst
   flutningstilkynning, og samþykkt flutninginn.
           Sé skip, sem tryggt er samkvæmt lögum þessum, svipt
   haffærisskírteini, skal [Siglingastofnun Íslands]^3) þegar í stað tilkynna
   það viðkomandi bátaábyrgðarfélagi eða Samábyrgðinni.

   ^1)[5]L. 116/1993, 12. gr.^2)[6]L. 116/1990, 38. gr.^3)[7]L. 7/1996, 4.
   gr.

                                     8. gr.
           Ráðherra ákveður, að fengnum tillögum Samábyrgðarinnar og
   bátaábyrgðarfélaganna, hámark þeirrar áhættu, sem hvert bátaábyrgðarfélag
   tekur á eigin reikning í hverju skipi.
           [Félögin geta óskað endurtryggingar hjá Samábyrgðinni á þeim hluta
   áhættunnar í hinum vátryggðu skipum sem þau bera ekki sjálf og getur hún
   ekki undan því skorast.]^1)
           Verði ágreiningur milli bátaábyrgðarfélags og Samábyrgðarinnar um
   endurtryggingariðgjöld, sker ráðherra úr.

   ^1)[8]L. 116/1993, 13. gr.

                                     9. gr.
           Stjórn bátaábyrgðarfélags skal skipuð minnst þremur og mest fimm
   mönnum, og skal fjöldi þeirra ákveðinn á aðalfundi.
           Samábyrgðin skipar einn af stjórnarmönnum, en hinir eru kosnir á
   aðalfundi. Varamenn skulu valdir á sama hátt. Val stjórnarinnar gildir í
   tvö ár í senn.
           Aðalfundur ákveður þóknun stjórnarinnar.
           Stjórnin kýs sér formann og varaformann.
           Stjórnarfundi skal halda, þegar formaður telur þess þörf eða þegar
   tveir stjórnarmenn krefjast. Formaður er fundarstjóri, en varaformaðurinn,
   ef formaður er ekki mættur. Stjórnin er ályktunarfær ef meiri hluti
   stjórnarmanna er mættur, þar á meðal formaður eða varaformaður. Meiri
   hluti atkvæða ræður úrslitum mála.
           Stjórnarmaður má ekki taka þátt í afgreiðslu máls, sem snertir
   hann sjálfan fjárhagslega.
           Stjórnin skal halda fundarbók og skrá í hana allar ákvarðanir
   sínar.
           Stjórnin hefur æðsta úrskurðarvald í öllum málefnum félagsins
   innan takmarka þessara laga. Hún úrskurðar skaðabótagreiðslur, en þó þarf
   jafnan samþykki Samábyrgðarinnar, ef bótaupphæðin nemur 200.000 kr. eða
   meiru.
           Stjórnin ræður framkvæmdastjóra fyrir félagið og ákveður
   starfssvið hans og laun. Einnig ræður stjórnin annað starfsfólk eftir því,
   sem þörf er á.

                                    10. gr.
           Reikningar bátaábyrgðarfélaganna skulu endurskoðaðir af löggiltum
   endurskoðanda og af tveimur endurskoðendum, sem kosnir eru á aðalfundi til
   tveggja ára í senn. Aðalfundur ákveður þóknun kjörinna endurskoðenda.
           Endurskoðendur skulu hafa lokið endurskoðun sinni í síðasta lagi 5
   dögum fyrir aðalfund, og skulu reikningar viðkomandi félags liggja frammi
   hjá framkvæmdastjóra eða formanni frá því endurskoðun er lokið og þar til
   aðalfundur hefst.

                                    11. gr.
           Aðalfund skal halda fyrir hvert einstakt félag fyrir lok
   júnímánaðar ár hvert og aukafund, þegar stjórnin telur þess þörf eða
   ^1/[5] hluti skipaeigenda fer þess á leit.
           Til aðalfundar skal boðað með auglýsingum í blöðum og útvarpi eða
   á annan öruggan hátt eigi síðar en 14 dögum fyrir fundardag, og aukafund
   skal halda svo fljótt sem auðið er, eftir að stjórnin hefur fengið tilmæli
   um fundinn. Boða skal til aukafundar með viku fyrirvara.
           Á aukafundi^1) skal lagður fram endurskoðaður reikningur félagsins
   og kosin stjórn og endurskoðendur skv. 9. og 10. gr.
           Atkvæðisrétt á fundum og kjörgengi til stjórnar og annarra
   trúnaðarstarfa hafa allir skipaeigendur, eða fulltrúar þeirra, sem eiga
   skip í frumtryggingu hjá félaginu, og skulu þeir hafa eitt atkvæði fyrir
   hverjar 2.000.000 kr. eða minni upphæð í einu skipi, sem þeir hafa tryggt
   hjá félaginu.
           Ef fleiri en einn eru eigendur að sama skipi, skulu þeir fela
   einum umboðsmanni að fara með atkvæði skipsins, og skal tilkynna það
   stjórn félagsins.
           Félagsmaður getur farið með atkvæðisrétt fyrir aðra félagsmenn,
   enda hafi hann fengið til þess skriflegt umboð. Þó má enginn fara með
   meira atkvæðismagn en 10% af heildaratkvæðamagni félagsins.
           Fundur er lögmætur, ef mætt er með helming allra atkvæða í
   félaginu. Verði fundur ekki lögmætur, skal svo fljótt sem auðið er boða
   til nýs fundar með viku fyrirvara, og er sá fundur ályktunarfær án tillits
   til þess, með hve mörg atkvæði er mætt á þeim fundi.
           Senda skal ráðuneytinu, Tryggingaeftirlitinu og Samábyrgðinni
   afrit af ársreikningum félagsins að afloknum aðalfundi ár hvert.

   ^1)Svo í Stjtíð., en á bersýnilega að vera ,,aðalfundi``.

                                    12. gr.
           Eignum félaganna má eingöngu verja samkvæmt tilgangi þeirra og
   samkvæmt lögum um vátryggingarstarfsemi.

                                    13. gr.
           Stjórn bátaábyrgðarfélags og Samábyrgðin skipa hvor um sig einn
   skoðunar- og virðingarmann fyrir hvert félag og einn til vara til að
   framkvæma skoðunar- og virðingargerðir samkvæmt fyrirmælum þessara laga.
   Þeir skulu, áður en skip er tekið í tryggingu, skoða og meta skipið og
   gefa skriflega, sundurliðaða skýrslu um matið.
           Ef skoða skal skip, sem skoðunar- og virðingarmaður á að öllu eða
   nokkru leyti, skal varamaður framkvæma skoðun og mat.
           Skoðun skipa gildir til tveggja ára í senn. Þó er aðilum heimilt
   að krefjast þess, að skoðun og mat fari fram, hvenær sem þeim þykir ástæða
   til.
           Stjórn félagsins ákveður þóknun skoðunarmanna, og greiðist hún af
   eiganda skipsins.
           Bátaábyrgðarfélag, vátryggður og Samábyrgðin geta hvert um sig
   krafist yfirmats, og skal það framkvæmt af þremur dómkvöddum, sérfróðum
   mönnum.
           Sé skipi í einhverju ábótavant, er skoðun fer fram, getur félagið
   fellt það úr tryggingu, og skal bætt úr ágöllum þeim, sem skoðunarmenn
   telja á skipinu, áður en það er tekið í tryggingu á ný. Sé skipið fellt úr
   tryggingu vegna framangreindra orsaka, skal það tilkynnt veðhöfum með 14
   daga fyrirvara áður en niðurfelling tryggingar tekur gildi.
           Vátryggingarverð skipanna skal miða við matsverð eftir nánari
   fyrirmælum, sem sett verða í reglugerð.
           Skoðunar- og virðingarmenn skulu einnig skoða hvert það tjón, sem
   vátryggt skip verður fyrir, áður en viðgerð á skipinu hefst og gefa
   skriflega, sundurliðaða skýrslu um tjónið. Þeir skulu síðan fylgjast með
   viðgerð á skipinu, og að henni lokinni leggja fram skriflega matsgjörð á
   tjóninu og skýrslu um, hvort skipið sé komið í samt lag eftir viðgerðina.

                                    14. gr.
           Öll skip, sem tryggð eru samkvæmt lögum þessum eða af
   Samábyrgðinni, svo og öll þau skip, sem ríkisstofnanir eða ríkissjóður
   gera út eða sjá um útgerð á, eru skyld til að hjálpa hvert öðru úr háska.
   Greiðslu fyrir slíka hjálp verður ekki krafist eftir venjulegum
   björgunarreglum, heldur skal hún ákveðin af stjórn hlutaðeigandi félags,
   ef bæði skipin eru tryggð hjá sama félagi, ella af stjórn
   Samábyrgðarinnar. Greiða skal aðeins það fjártjón og þann tilkostnað, sem
   hjálpin hefur bakað þeim, er hana veitti, og aldrei getur greiðslan orðið
   hærri en vátryggingarfjárhæð skipsins, sem hjálpina þáði. Ákvæði [9]laga
   nr. 25/1967 og [10]66/1963^1) um hlutdeild skipshafnar í björgunarlaunum
   breytist í samræmi við ákvæði greinar þessarar.

   ^1)Nú [11]l. 34/1985.

                                    15. gr.
           ...^1)

   ^1)[12]L. 116/1993, 14. gr.

                                    16. gr.
           [Ef fjárhagur gagnkvæms bátaábyrgðarfélags telst ekki sæmilega
   traustur getur ráðherra ákveðið að lagt skuli aukaiðgjald á vátryggðu.
   Gjald þetta má eigi vera hærra en 20% af iðgjöldum af vátryggðum skipum og
   100% af iðgjöldum trygginga sem snerta útgerð fiskiskipa. Gjald þetta
   renni í sjóð félaganna.]^1)
           Aukaiðgjald verður eigi lagt á iðgjöld tiltekins árs, nema
   ákvörðun um það hafi verið tekin áður en 2 mánuðir eru liðnir frá lokum
   ársins.

   ^1)[13]L. 116/1993, 15. gr.

                                    17. gr.
           Bátaábyrgðarfélag hefur lögveð í skipi og lögtaksrétt fyrir
   skoðunarkostnaði og vátryggingariðgjöldum af skipum, þó eigi fyrir lengra
   tímabil en 2 ár frá gjalddaga þeirra að telja. Sama gildir um aukaiðgjöld,
   sem reiknuð eru af vátryggingariðgjöldum skipa.

                                    18. gr.
           Nú hefur bátaábyrgðarfélag ekki innheimt vátryggingariðgjöld og
   stendur jafnframt ekki í skilum við Samábyrgðina með
   endurtryggingariðgjöldin og skal þá ráðuneytinu heimilt að leggja félagið
   niður og ráðstafa tryggingunum yfir á annað félagssvæði eða beint til
   Samábyrgðarinnar. Öðlast þá sá aðili, sem tekur við tryggingunum, allar
   eignir félagsins, kröfur og réttindi.

                                    19. gr.
           ...^1)

   ^1)[14]L. 116/1993, 16. gr.

                                    20. gr.
           Þegar vátryggðar eignir eru veðsettar, nær veðrétturinn einnig til
   vátryggingafjárins. Þegar vátryggingafé er útborgað, ber félaginu skylda
   til þess að rannsaka, hverjir hafi þinglesin veð í skipinu, og að haga
   útborgun fjárins eftir því.

                                    21. gr.
           [Ákvæði laga þessara gilda eftir því sem við getur átt um
   vátryggingafélög önnur en bátaábyrgðarfélög sem vátryggja fiskiskip 100,49
   rúmlestir eða minni.]^1)

   ^1)[15]L. 116/1993, 17. gr.

                                    22. gr.
           [Ráðherra setur með reglugerð^1) nánari ákvæði um framkvæmd laga
   þessara, þar á meðal um vátryggingaskilmála.]^2)

   ^1)[16]Rg. 274/1977, [17]465/1981, [18]269/1982, [19]231/1984 og
   [20]673/1994.^2)[21]L. 116/1993, 18. gr.

   [Ákvæði til bráðabirgða.]^1)

   ^1)[22]L. 116/1993, 19. gr.

        [I.

           Setja skal bátaábyrgðarfélögum félagssamþykktir, þar á meðal
   ákvæði um eignarhald og félagsslit eigi síðar en á aðalfundi 1994.]^1)

   ^1)[23]L. 116/1993, 19. gr.

        [II.

           Bátaábyrgðarfélög hafa frest til 1. janúar 1995 til að færa
   starfsemi sína að fullu til samræmis við ákvæði laga þessara.
   Vátryggingasamningar halda gildi sínu fram til þess tíma, að því
   undanskildu að við eigendaskipti á bátum, sem undir lögin falla, er nýjum
   eiganda frjálst að skipta um tryggingafélag.]^1)

   ^1)[24]L. 116/1993, 19. gr.

References

   Visible links
   1. http://www.althingi.is/dba-bin/lawformpr.pl?lnr=1976018
   2. file://ekkitil/ekkitil.html?1993116#g9
   3. file://ekkitil/ekkitil.html?1993116#g10
   4. file://ekkitil/ekkitil.html?1993116#g11
   5. file://ekkitil/ekkitil.html?1993116#g12
   6. file://ekkitil/ekkitil.html?1990116#g38
   7. file://ekkitil/ekkitil.html?1996007#g4
   8. file://ekkitil/ekkitil.html?1993116#g13
   9. file://1967025.html
  10. file://ekkitil/ekkitil.html?1963066
  11. file://1985034.html
  12. file://ekkitil/ekkitil.html?1993116#g14
  13. file://ekkitil/ekkitil.html?1993116#g15
  14. file://ekkitil/ekkitil.html?1993116#g16
  15. file://ekkitil/ekkitil.html?1993116#g17
  16. file://ekkitil/ekkitil.html?REGL/1977274
  17. file://ekkitil/ekkitil.html?REGL/1981465
  18. file://ekkitil/ekkitil.html?REGL/1982269
  19. file://ekkitil/ekkitil.html?REGL/1984231
  20. file://ekkitil/ekkitil.html?REGL/1994673
  21. file://ekkitil/ekkitil.html?1993116#g18
  22. file://ekkitil/ekkitil.html?1993116#g19
  23. file://ekkitil/ekkitil.html?1993116#g19
  24. file://ekkitil/ekkitil.html?1993116#g19
