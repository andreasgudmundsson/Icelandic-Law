
   --------------------------------------------------------------------------

                                                       Lög um Tækniskóla Íslands

                              1972 nr. 66 29. maí

   --------------------------------------------------------------------------

                                     1. gr.
        Tækniskóli Íslands starfar í Reykjavík og á Akureyri, sbr. 3. mgr. 7.
    gr. Meginmarkmið skólans skal vera að veita nemendum tæknilega og almenna
   menntun, sem geri þá hæfa til að takast sjálfstætt á hendur tæknileg störf
   og ábyrgðarstöður í þágu atvinnuvega þjóðarinnar. Skal jafnan tekið mið af
                                    þróun tæknimenntunar meðal nágrannaþjóða.
                                                                       ...^1)

   ^1)[2]L. 127/1993, 3. gr.

                                     2. gr.
        Menntamálaráðuneytið fer með yfirstjórn skólans og skipar rektor og
   kennara, svo og skólanefnd.

                                     3. gr.
        Rektor skólans hefur yfirumsjón með kennslu og annarri starfsemi
   skólans. Hann annast daglegan rekstur skólans, hefur á hendi reikningshald
   og umsjón með byggingum og öðrum eignum skólans. Enn fremur ræður hann,
   með samþykki ráðuneytisins, starfsfólk skólans annað en fastráðna kennara.
        Kennarar og starfsmenn taka laun samkvæmt kjarasamningum.

                                     4. gr.
        Þeir einir geta orðið fastir kennarar skólans, sem hafa lokið
   tæknifræðiprófi eða háskólaprófi í aðalkennslugrein sinni.

                                     5. gr.
        Námstími í skólanum skal ákveðinn í reglugerð.

                                     6. gr.
        Heimilt er, að skólinn starfi í deildum, og skal deildaskipun ákveðin
   í reglugerð.
        Nú er skólanum skipt í deildir, og skal þá heimilt að skipa
   deildarstjóra úr hópi kennara hlutaðeigandi deildar.

                                     7. gr.
        Heimilt er skólanum að veita nemendum, sem fullnægja bóklegum og
   verklegum inntökuskilyrðum, allt að tveggja ára undirbúningsmenntun undir
   tæknifræðinám, og skal fyrra ár þess náms fara fram í undirbúningsdeild,
   en hið síðara í raungreinadeild. Hlutverk þessara deilda er að veita
   þekkingu og leikni í undirstöðuatriðum tæknifræðináms, einkum í stærðfræði
   og eðlisfræði.
        Heimilt er að starfrækja undirbúningsdeild skólans á Ísafirði og á
   öðrum þeim stöðum, þar sem slíkt þykir henta. Enn fremur er heimilt að
   starfrækja raungreinadeild á Ísafirði.
        Á næsta skólaári og framvegis skal starfrækt á Akureyri
   undirbúningsdeild og raungreinadeild. Stefnt skal að því, að á Akureyri
   verði sjálfstæður tækniskóli, og getur ráðherra ákveðið það með reglugerð.

                                     8. gr.
        Inngöngu í undirbúningsdeild skólans skal veita nemendum, sem staðist
   hafa sveinspróf í viðeigandi iðngrein. Enn fremur geta fengið inngöngu í
   undirbúningsdeild þeir, sem staðist hafa gagnfræðapróf eða landspróf
   miðskóla og fullnægja ákvæðum reglugerðar um verklega þjálfun, sbr. 3.
   mgr.
        Heimilt er að láta umsækjendur þreyta sérstakt inntökupróf, sem sker
   úr um aðgang nemenda að undirbúningsdeild.
        Ákvæði um verkskólun og verklega þjálfun, sem krafist er til inngöngu
   í skólann, skal setja í reglugerð.

                                     9. gr.
        Rétt til að hefja tæknifræðinám í skólanum hafa þeir nemendur, sem
   staðist hafa próf frá raungreinadeild skólans eða lokið stúdentsprófi frá
   stærðfræðideild menntaskóla ásamt viðhlítandi verklegri þjálfun, sbr. 8.
   gr., svo og þeir nemendur, sem standast inntökupróf skólans.

                                    [10. gr.
        Skrásetningargjöld í sérgreinadeildum skólans skulu háð árlegu
   samþykki skólanefndar og menntamálaráðherra. Skólanefnd ákveður upphæð
   gjalda er nemendum er gert að greiða við innritun í námsáfanga í
   undirbúningsdeild og raungreinadeild skólans (frumgreinadeild), svo sem
   innritunargjöld, efnisgjöld, pappírsgjöld og nemendasjóðsgjöld.]^1)

   ^1)[3]L. 127/1993, 4. gr.

                                  [11. gr.]^1)
        Við skólann starfar 5 manna skólanefnd, skipuð af
   menntamálaráðuneytinu til fjögurra ára í senn. Alþýðusamband Íslands,
   Landssamband iðnaðarmanna, Félag íslenskra iðnrekenda og
   Tæknifræðingafélag Íslands tilnefna hvert um sig einn mann í nefndina og
   annan til vara, en ráðuneytið skipar formann og varaformann nefndarinnar
   án tilnefningar. Rektor situr fundi skólanefndar.
        Við skólann starfar skólastjórn. Í henni eiga sæti rektor, sem er
   formaður, fastráðnir kennarar og einn fulltrúi nemenda fyrir hverja þrjá
   aðra skólastjórnarmenn.

   ^1)[4]L. 127/1993, 4. gr.

                                  [12. gr.]^1)
        Hlutverk skólanefndar er að vera rektor til ráðuneytis um mikilvæg
   atriði varðandi stjórn skólans, fylgjast með erlendri reynslu og þróun á
   sviði tæknimenntunar, gera tillögur um stefnumörkun í málefnum skólans,
   stuðla að sem nánustum tengslum hans við atvinnulífið og loks að gera
   tillögur um breytingar á reglugerð skólans.

   ^1)[5]L. 127/1993, 4. gr.

                                  [13. gr.]^1)
        Menntamálaráðuneytið setur skólanum, að höfðu samráði við rektor og
   skólanefnd, reglugerð^2) um framkvæmd þessara laga, og skal þar m.a.
   kveðið á um þessi atriði:

   1.
           Starf og hlutverk skólanefndar, skólastjórnar, rektors,
           deildarstjóra og fastráðinna kennara.
   2.
           Deildir skólans og sérgreinar tæknifræðináms (sbr. 6. og 9. gr.).
   3.
           Inntökuskilyrði, bókleg og verkleg (sbr. 8. gr.).
   4.
           Námstíma, þ. á m. lengd skólaárs og námsáfanga (sbr. 5. gr.).
   5.
           Próf, þ. á m. lokapróf, tilhögun prófa, einkunnakröfur,
           endurtekningu prófa og haustpróf.

   ^1)[6]L. 127/1993, 4. gr.^2)Rg. 278/1977, sbr. 240/1986, 225/1989,
   430/1991, 210/1992 og 43/1996.

                                  [14. gr.]^1)
        Lög þessi öðlast þegar gildi. ...

   ^1)[7]L. 127/1993, 4. gr.

                            Ákvæði til bráðabirgða.
        ...

References

   Visible links
   1. http://www.althingi.is/dba-bin/lawformpr.pl?lnr=1972066
   2. file:///altext/stjt/1993.127.html
   3. file:///altext/stjt/1993.127.html
   4. file:///altext/stjt/1993.127.html
   5. file:///altext/stjt/1993.127.html
   6. file:///altext/stjt/1993.127.html
   7. file:///altext/stjt/1993.127.html
