
   --------------------------------------------------------------------------

                     Lög um verndar- og orkunýtingaráætlun

                              2011 nr. 48 16. maí

   --------------------------------------------------------------------------

                 Ferill málsins á Alþingi.   Frumvarp til laga.

1.3. gr. tóku gildi 20. maí 2011. Að öðru leyti taka lögin gildi þegar Alþingi
     hefur samþykkt tillögu til þingsályktunar skv. 3. gr., sbr. ákvæði til
        bráðabirgða. Breytt með l. 126/2011 (tóku gildi 30. sept. 2011).

                                1. gr. Markmið.
   Markmið laga þessara er að tryggja að nýting landsvæða þar sem er að finna
virkjunarkosti byggist á langtímasjónarmiðum og heildstæðu hagsmunamati þar sem
tekið er tillit til verndargildis náttúru og menningarsögulegra minja, hagkvæmni
  og arðsemi ólíkra nýtingarkosta og annarra gilda sem varða þjóðarhag, svo og
 hagsmuna þeirra sem nýta þessi sömu gæði, með sjálfbæra þróun að leiðarljósi.
                      2. gr. Gildissvið og skilgreiningar.
 Lög þessi ná til landsvæða þar sem er að finna virkjunarkosti til orkuvinnslu,
                    jafnt innan eignarlanda sem þjóðlendna.
                 Eftirfarandi merking skal lögð í þessi hugtök:
    1. Eignarland: Landsvæði, þ.m.t. innan netlaga í stöðuvötnum og sjó, sem er
 háð einkaeignarrétti þannig að eigandi landsins fer með öll venjuleg eignarráð
          þess innan þeirra marka sem lög segja til um á hverjum tíma.
          2. Fallvatn: Rennandi vatn í afmörkuðum farvegi, þó að tíma- og
                              staðbreytilegur sé.
   3. Háhitasvæði: Jarðhitakerfi þar sem hitastig grunnvatnsforðans er 200°C eða
                       hærra á 1.000 metra dýpi eða ofar.
    4. Orkurannsóknir: Rannsóknir sem tengjast virkjun til orkuvinnslu sem fram
      fara á grundvelli laga um rannsóknir og nýtingu á auðlindum í jörðu.
      5. Virkjunarkostur: Áætluð framkvæmd vegna virkjunar til orkuvinnslu á
                           tilgreindum virkjunarstað.
      6. Yfirborðsrannsóknir: Kortlagning náttúrusvæða, landslags, lífríkis,
 vatnafars og jarðfræði. Jarðfræðirannsóknir skiptast í rannsóknir á jarðfræði,
jarðefnafræði og jarðeðlisfræði sem byggjast á sýnatöku á gasi, vatni og bergi,
mælingu með tækjum á yfirborði og grunnum borunum til að ná bergsýnum, mælingu á
  berghita og stöðu grunnvatns, með léttum bortækjum sem skilja ekki eftir sig
                               nein verksummerki.
    7. Þjóðlendur: Landsvæði utan eignarlanda þótt einstaklingar eða lögaðilar
                  kunni að eiga þar takmörkuð eignarréttindi.
                     3. gr. Verndar- og orkunýtingaráætlun.
[Ráðherra]^1) leggur í samráði og samvinnu við [þann ráðherra er fer með málefni
náttúruverndar]^1) eigi sjaldnar en á fjögurra ára fresti fram á Alþingi tillögu
        til þingsályktunar um áætlun um vernd og orkunýtingu landsvæða.
 Í verndar- og orkunýtingaráætlun er á grundvelli sjónarmiða sem fram koma í 4.
  mgr. mótuð stefna um hvort landsvæði þar sem er að finna virkjunarkosti megi
 nýta til orkuvinnslu eða hvort ástæða sé til að friðlýsa þau eða kanna frekar.
        Virkjunarkostir á viðkomandi svæðum eru samkvæmt því flokkaðir í
                 orkunýtingarflokk, verndarflokk eða biðflokk.
    Verndar- og orkunýtingaráætlun tekur til landsvæða og virkjunarkosta sem
 verkefnisstjórn skv. 8. gr. hefur fjallað um og hafa uppsett rafafl 10 MW eða
 meira eða uppsett varmaafl 50 MW eða meira. Hún tekur þó ekki til stækkunar á
  virkjun nema stækkunin feli í sér matsskyldar framkvæmdir samkvæmt ákvörðun
  Skipulagsstofnunar eða úrskurði [þess ráðherra er fer með skipulagsmál].^1)
Verndar- og orkunýtingaráætlun tekur ekki til landsvæða sem njóta friðlýsingar í
          samræmi við 50. gr. laga um náttúruvernd nema tiltekið sé í
 friðlýsingarskilmálum að virkjunarframkvæmdir séu heimilar á viðkomandi svæði.
 Í verndar- og orkunýtingaráætlun skal í samræmi við markmið laga þessara lagt
 mat á verndar- og orkunýtingargildi landsvæða og efnahagsleg, umhverfisleg og
samfélagsleg áhrif nýtingar, þ.m.t. verndunar. Í verndar- og orkunýtingaráætlun
       skal tekið mið af vatnaáætlun samkvæmt lögum um stjórn vatnamála.
                             ^1)L. 126/2011, 543. gr.
                          4. gr. Orkunýtingarflokkur.
 Í orkunýtingarflokk verndar- og orkunýtingaráætlunar falla virkjunarkostir sem
er áætlað á grundvelli sjónarmiða sem fram koma í 4. mgr. 3. gr. að ráðast megi
                                       í.
Stjórnvöldum er heimilt að veita leyfi tengd orkurannsóknum og orkuvinnslu vegna
  virkjunarkosta sem eru í orkunýtingarflokki. Þá eru orkurannsóknir sem lögum
samkvæmt geta farið fram án leyfis stjórnvalda heimilar vegna virkjunarkostanna.
                               5. gr. Biðflokkur.
 Í biðflokk verndar- og orkunýtingaráætlunar falla virkjunarkostir sem er talið
 að afla þurfi frekari upplýsinga um svo meta megi á grundvelli sjónarmiða sem
  fram koma í 4. mgr. 3. gr. hvort þeir eigi að falla í orkunýtingarflokk eða
                                 verndarflokk.
      Stjórnvöldum er ekki heimilt að veita leyfi tengd orkuvinnslu vegna
                      virkjunarkosta sem eru í biðflokki.
Heimilt er að veita leyfi tengd orkurannsóknum og stunda orkurannsóknir sem ekki
 eru leyfisskyldar vegna virkjunarkosta í biðflokki enda séu framkvæmdir vegna
þeirra ekki matsskyldar samkvæmt lögum um mat á umhverfisáhrifum eða háðar mati
   á umhverfisáhrifum samkvæmt ákvörðun Skipulagsstofnunar eða, þegar við á,
                               úrskurði ráðherra.
Virkjunarkostir sem verndar- og orkunýtingaráætlun á að taka til skv. 3. mgr. 3.
        gr. og ekki hefur verið tekin afstaða til í gildandi verndar- og
    orkunýtingaráætlun skulu lúta sömu reglum og virkjunarkostir í biðflokki
                                 áætlunarinnar.
                             6. gr. Verndarflokkur.
 Í verndarflokk verndar- og orkunýtingaráætlunar falla virkjunarkostir sem ekki
   er talið rétt að ráðast í og landsvæði sem ástæða er talin til að friðlýsa
gagnvart orkuvinnslu að teknu tilliti til sjónarmiða sem fram koma í 4. mgr. 3.
                                      gr.
Stjórnvöldum er ekki heimilt að veita leyfi tengd orkurannsóknum eða orkuvinnslu
  vegna virkjunarkosta sem eru í verndarflokki eða eru á svæðum sem ástæða er
talin til að friðlýsa gagnvart orkuvinnslu. Þá eru aðrar orkurannsóknir sem ekki
                      eru leyfisskyldar einnig óheimilar.
  Þrátt fyrir 2. mgr. er unnt að fengnu samþykki Umhverfisstofnunar að heimila
                 yfirborðsrannsóknir á svæðum í verndarflokki.
  Stjórnvöld skulu þegar Alþingi hefur samþykkt verndar- og orkunýtingaráætlun
  hefja undirbúning að friðlýsingu landsvæða sem ástæða þykir til að friðlýsa
gagnvart orkuvinnslu samkvæmt verndarflokki áætlunarinnar. Um friðlýsingu vegna
   náttúruverndar fer samkvæmt lögum um náttúruvernd en um friðlýsingu vegna
             menningarsögulegra minja fer samkvæmt þjóðminjalögum.
                           7. gr. Skipulagsáætlanir.
     Verndar- og orkunýtingaráætlun er bindandi við gerð skipulagsáætlana.
Sveitarstjórnir skulu samræma gildandi svæðis-, aðal- og deiliskipulagsáætlanir
verndar- og orkunýtingaráætluninni innan fjögurra ára frá samþykkt hennar, sbr.
                                   þó 2. mgr.
Sveitarstjórnum er heimilt að fresta ákvörðun um landnotkun samkvæmt verndar- og
    orkunýtingaráætlun í allt að tíu ár og skal tilkynna slíka ákvörðun til
Skipulagsstofnunar innan árs frá samþykkt verndar- og orkunýtingaráætlunar. Skal
meðan fresturinn stendur fara með þann kost eins og kosti í biðflokki. Að fresti
     liðnum skal skipulag viðkomandi svæðis samræmt þágildandi verndar- og
         orkunýtingaráætlun. Sveitarstjórn getur þó óskað eftir heimild
   Skipulagsstofnunar til þess að fresta að hámarki til þriggja ára í viðbót
       ákvörðun um landnotkun enda séu fyrir því gildar ástæður. Áður en
    Skipulagsstofnun tekur afstöðu til erindis sveitarstjórnar skal hún óska
 umsagnar verkefnisstjórnar skv. 8. gr. um erindið. Ákvörðun Skipulagsstofnunar
  um frestun er ekki kæranleg til [þess ráðherra er fer með skipulagsmál].^1)
                             ^1)L. 126/2011, 543. gr.
                            8. gr. Verkefnisstjórn.
    Ráðherra skipar sex manna verkefnisstjórn til fjögurra ára í senn sem er
   ráðherra til ráðgjafar við undirbúning að gerð tillagna fyrir verndar- og
 orkunýtingaráætlun samkvæmt lögum þessum. Tveir stjórnarmenn eru tilnefndir af
[þeim ráðherra er fer með málefni náttúruverndar],^1) einn af [þeim ráðherra er
fer með málefni menningarminja]^1) og einn af Sambandi íslenskra sveitarfélaga,
      og tveir eru án tilnefningar og skal annar þeirra skipaður formaður
stjórnarinnar. Sömu aðilar tilnefna jafnmarga varamenn sem eru skipaðir með sama
                                     hætti.
                             ^1)L. 126/2011, 543. gr.
                       9. gr. Verksvið verkefnisstjórnar.
 Verkefnisstjórn annast upplýsingasöfnun, faglegt mat, sbr. 4. mgr. 3. gr., og
    gerð tillagna til ráðherra vegna verndar- og orkunýtingaráætlunar og er
     samráðsvettvangur vegna hennar. Verkefnisstjórn skal skipa faghópa með
  sérfræðingum á viðeigandi sviðum sem fari yfir virkjunaráform hver frá sínum
sjónarhóli, meti þá með stigagjöf og geri tillögur til verkefnisstjórnar. Fjöldi
        faghópa og skipan þeirra verður ákveðin af verkefnisstjórninni.
  Beiðni um að verkefnisstjórn fjalli um virkjunarkost skal send Orkustofnun.
  Beiðninni skal fylgja lýsing á fyrirhugaðri virkjun, áætluðum virkjunarstað,
  helstu mannvirkjum og öðrum framkvæmdum sem henni tengjast og eftir því sem
 kostur er áætlun um afl og orkugetu og stofn- og rekstrarkostnað virkjunar. Um
     þetta skal nánar fyrir mælt í reglugerð. Ef virkjunarkostur er að mati
      Orkustofnunar nægilega skilgreindur skal verkefnisstjórn fá hann til
 umfjöllunar. Orkustofnun getur einnig að eigin frumkvæði falið verkefnisstjórn
                          að fjalla um virkjunarkosti.
  Verkefnisstjórn fjallar um virkjunarkosti skv. 2. mgr. og þau landsvæði sem
viðkomandi virkjunarkostir hafa áhrif á að hennar mati. Verkefnisstjórn getur að
 eigin frumkvæði eða samkvæmt beiðni endurmetið virkjunarkosti og landsvæði sem
  gildandi áætlun nær til og lagt til breytingar á henni. Það á þó ekki við ef
 gefið hefur verið út leyfi til viðkomandi virkjunar samkvæmt raforkulögum eða
 lögum um rannsóknir og nýtingu á auðlindum í jörðu eða friðlýsing skv. 4. mgr.
                          6. gr. bannar framkvæmdina.
                        10. gr. Verklag og málsmeðferð.
Verkefnisstjórn byggir faglegt mat sitt á upplýsingum sem fyrir liggja um þætti
  sem taka skal tillit til í verndar- og orkunýtingaráætlun og beitir við það
 samræmdum viðmiðum og almennt viðurkenndum aðferðum. Vinna faghópa er lögð til
  grundvallar matinu. Verkefnisstjórn skal leita umsagnar Umhverfisstofnunar,
 Fornleifaverndar ríkisins, Náttúrufræðistofnunar Íslands og Ferðamálastofu um
hvort fyrirliggjandi gögn varðandi einstaka virkjunarkosti eru nægjanleg til að
  meta þá þætti sem taka skal tillit til í verndar- og orkunýtingaráætluninni.
  Teljist gögn ófullnægjandi skal verkefnisstjórn láta safna viðbótargögnum og
                vinna úr þeim áður en eiginlegt matsferli hefst.
   Verkefnisstjórn skal leita eftir samráði og faglegri aðstoð hjá viðkomandi
stofnunum og stjórnvöldum ríkis og sveitarfélaga, félagasamtökum, hagsmunaaðilum
  og öðrum aðilum. Þá skal verkefnisstjórn miðla upplýsingum um starf sitt með
 opinberum hætti. Verkefnisstjórn skal hafa samráð við Umhverfisstofnun til að
tryggja samræmi verndar- og orkunýtingaráætlunar og vatnaáætlunar samkvæmt lögum
                              um stjórn vatnamála.
   Að fengnum niðurstöðum faghópa vinnur verkefnisstjórn drög að tillögum um
  flokkun virkjunarkosta og afmörkun virkjunar- og verndarsvæða í samræmi við
   flokkunina. Hún skal leita samráðs við almenning og umsagna um drögin hjá
  viðeigandi stofnunum, stjórnvöldum ríkis og sveitarfélaga, félagasamtökum og
       hagsmunaaðilum. Að liðnum umsagnarfresti og að loknu samráði tekur
      verkefnastjórnin afstöðu til fyrirliggjandi virkjanaáforma og kynnir
framangreindum aðilum tillögur að verndar- og orkunýtingaráætlun og auglýsir þær
 með opinberum hætti í dagblaði sem gefið er út á landsvísu, Lögbirtingablaðinu
  og á vefsíðu sinni. Í auglýsingunni skal koma fram hvar má nálgast tillögur
 verkefnisstjórnar og öllum gefinn kostur á að koma á framfæri athugasemdum með
 tilgreindum hætti og innan ákveðins frests sem skal ekki vera skemmri en tólf
                        vikur frá birtingu auglýsingar.
  Að loknu samráðs- og kynningarferli, og að loknu umhverfismati í samræmi við
   [1]lög nr. 105/2006, um umhverfismat áætlana, leggur verkefnisstjórn fyrir
 ráðherra rökstuddar tillögur um flokkun virkjunarkosta og afmörkun landsvæða í
                            samræmi við flokkunina.
Ráðherra tekur tillögur verkefnisstjórnar til skoðunar og gengur frá tillögu um
verndar- og orkunýtingaráætlun í samræmi við 3. gr. Ef lagðar eru til breytingar
  á tillögu verkefnisstjórnar skal leita umsagna þeirra aðila sem greinir í 2.
mgr. og þær kynntar almenningi með þeim hætti sem þar greinir áður en tillaga að
             verndar- og orkunýtingaráætlun er lögð fram á Alþingi.
   Að fengnum tillögum verkefnisstjórnar setur ráðherra, í samráði við [þann
       ráðherra er fer með málefni náttúruverndar],^1) reglur um hvernig
verkefnisstjórn skuli starfa, þ.m.t. um upplýsingaöflun, viðmið og matsaðferðir.
                   Reglurnar skulu birtar í Stjórnartíðindum.
                             ^1)L. 126/2011, 543. gr.
                          11. gr. Meðferð upplýsinga.
 Um afhendingu gagna og upplýsinga sem verkefnisstjórn eða þeir sem fyrir hana
                  starfa öðlast fer samkvæmt upplýsingalögum.
                               12. gr. Reglugerð.
  [Ráðherra]^1) getur mælt nánar fyrir um framkvæmd laga þessara í reglugerð.
                             ^1)L. 126/2011, 543. gr.
                              13. gr. Gildistaka.
 1.3. gr. laga þessara taka þegar gildi. Að öðru leyti taka lögin gildi þegar
 Alþingi hefur samþykkt tillögu til þingsályktunar skv. 3. gr., sbr. ákvæði til
                                  bráðabirgða.
 Ákvæði til bráðabirgða. Tillaga til þingsályktunar skv. 3. gr. skal fyrst lögð
 fram á Alþingi þegar fyrir liggja tillögur verkefnisstjórnar um rammaáætlun um
 nýtingu vatnsafls og jarðvarma sem skipuð var af iðnaðarráðherra í samráði við
                       umhverfisráðherra 24. ágúst 2007.
 Áður en tillaga til þingsályktunar er lögð fram á Alþingi skal ráðherra kynna
 hana þeim aðilum sem greinir í 3. mgr. 10. gr. og gefa öllum kost á að koma á
   framfæri athugasemdum með tilgreindum hætti. Fara skal fram umhverfismat á
     tillögunni í samræmi við [2]lög nr. 105/2006, um umhverfismat áætlana.
  Þegar tillaga til þingsályktunar skv. 3. gr. hefur verið samþykkt af Alþingi
              skal [ráðherra]^1) skipa verkefnisstjórn skv. 8. gr.
 [Sá ráðherra er fer með málefni náttúruverndar]^1) skal skipa vinnuhóp til að
    skoða og gera tillögu um aðferðafræði við að meta verðgildi náttúrunnar.
                             ^1)L. 126/2011, 543. gr.

References

   Visible links
   1. file://2006105.html
   2. file://2006105.html
