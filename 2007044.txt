
   --------------------------------------------------------------------------

             Lög um aðild starfsmanna að evrópskum samvinnufélögum

                              2007 nr. 44 27. mars

   --------------------------------------------------------------------------

                 Ferill málsins á Alþingi.   Frumvarp til laga.

Tóku gildi 31. mars 2007. EES-samningurinn: XVIII. viðauki tilskipun 2003/72/EB.
Breytt með [1]l. 88/2008 (tóku gildi 1. jan. 2009 nema brbákv. VII sem tók gildi
                                21. júní 2008).

                        I. kafli. Markmið og gildissvið.
                            1. gr. Markmið laganna.
Markmið laga þessara er að vernda rétt starfsmanna evrópskra samvinnufélaga til
 aðildar að málum og ákvörðunum sem varða starfsemi evrópska samvinnufélagsins
sem þeir vinna hjá og tryggja að gildandi reglur hvorki hverfi né minnki að vægi
                               við stofnun þess.
  Ef þátttökuréttur er fyrir hendi hjá einum aðila eða fleirum sem taka þátt í
     stofnun evrópsks samvinnufélags skal sá réttur einnig gilda í evrópska
 samvinnufélaginu nema sérstök samninganefnd fulltrúa starfsmanna og fulltrúar
  þeirra fyrirtækja sem standa að stofnun evrópska samvinnufélagsins semji um
            annað eða ákvæði 18. gr. leiði til annarrar niðurstöðu.
    Til að tryggja framangreind markmið skal koma á fastri tilhögun um aðild
   starfsmanna í öllum evrópskum samvinnufélögum í samræmi við málsmeðferð um
          samningaviðræður eftir því sem nánar greinir í lögum þessum.
                               2. gr. Gildissvið.
Ákvæði laganna gilda um evrópsk samvinnufélög og lögaðila sem hyggjast taka þátt
í stofnun evrópsks samvinnufélags á grundvelli laga um evrópsk samvinnufélög og
      reglugerðar ráðsins (EB) nr. 1435/2003 og hafa staðfestu á Íslandi.
  Stjórnendur evrópsks samvinnufélags og dótturfyrirtækja þess eða stjórnendur
       lögaðila, sem taka þátt, þegar við á, og fulltrúar starfsmanna eða
starfsmennirnir sjálfir, eftir því sem við á, skulu uppfylla þær skuldbindingar
 sem mælt er fyrir um í lögunum, óháð því hvort evrópska samvinnufélagið er með
                             staðfestu hér á landi.
                              3. gr. Orðskýringar.
         Í lögum þessum er merking eftirfarandi hugtaka sem hér segir:
   1. Evrópskt samvinnufélag: Samvinnufélag sem stofnað er í samræmi við ákvæði
     laga um evrópsk samvinnufélög og reglugerð ráðsins (EB) nr. 1435/2003.
   2. Lögaðilar sem taka þátt: Fyrirtæki og félög, þar með talin samvinnufélög,
  sem og aðrir lögaðilar sem hafa verið stofnaðir samkvæmt íslenskum lögum og
   heyra undir þau, sem eiga beinan þátt í að stofna evrópskt samvinnufélag.
     3. Dótturfyrirtæki: Fyrirtæki sem lögaðili, sem tekur þátt, eða evrópskt
 samvinnufélag hefur ráðandi aðstöðu gagnvart samkvæmt skilgreiningu [2]5. gr.
            laga um evrópsk samstarfsráð í fyrirtækjum, nr. 61/1999.
       4. Hlutaðeigandi dótturfyrirtæki eða starfsstöð: Dótturfyrirtæki eða
starfsstöð lögaðila, sem tekur þátt, sem fyrirhugað er að verði dótturfyrirtæki
           eða starfsstöð evrópska samvinnufélagsins við myndun þess.
   5. Fulltrúar starfsmanna: Trúnaðarmenn stéttarfélaga samkvæmt lögum og aðrir
fulltrúar starfsmanna lögaðila, sem taka þátt, sem starfsmenn tilnefna samkvæmt
                   lögum þessum eða samkomulagi á vinnustað.
      6. Fulltrúanefnd: Nefnd fulltrúa starfsmanna sem sett er á fót samkvæmt
samkomulagi, sem um getur í 13. gr. eða í samræmi við III. kafla, með það í huga
       að upplýsa og hafa samráð við starfsmenn evrópsks samvinnufélags,
  dótturfyrirtækja og starfsstöðva þess, og þar sem við á beita þátttökurétti
             starfsmanna að því er varðar evrópska samvinnufélagið.
   7. Sérstök samninganefnd: Nefnd sem sett er á fót í samræmi við 5. gr. til að
  semja við þar til bæra stofnun lögaðila, sem taka þátt, um fasta tilhögun á
                 aðild starfsmanna í evrópska samvinnufélaginu.
   8. Aðild starfsmanna: Hvert það fyrirkomulag, þ.m.t. upplýsingamiðlun, samráð
  og þátttaka, þar sem fulltrúar starfsmanna geta haft áhrif á ákvarðanatöku í
                                   fyrirtæki.
    9. Upplýsingar: Upplýsingar sem þar til bær stofnun evrópsks samvinnufélags
 miðlar til fulltrúanefndar starfsmanna og/eða fulltrúa starfsmanna um málefni
  sem varða félagið sjálft og dótturfyrirtæki eða starfsstöðvar þess sem eru í
öðru aðildarríki eða utan valdsviðs þeirra stofnana sem taka ákvarðanir í hverju
aðildarríki. Veita skal upplýsingar á þeim tíma, á þann hátt og með því inntaki
   sem gerir fulltrúum starfsmanna kleift að gera ítarlegt mat á hugsanlegum
    áhrifum og þegar við á undirbúa samráð við þar til bæra stofnun evrópska
          samvinnufélagsins nema annað leiði af ákvæðum þessara laga.
     10. Samráð: Viðræður og skoðanaskipti fulltrúanefndar starfsmanna og/eða
      fulltrúa starfsmanna og þar til bærrar stofnunar viðkomandi evrópsks
   samvinnufélags. Samráð skal fara fram á þeim tíma, á þann hátt og með því
inntaki sem gerir fulltrúum starfsmanna kleift á grundvelli fenginna upplýsinga
    að láta í ljós álit sitt á ráðstöfunum sem þar til bæra stofnunin hefur
fyrirhugað en álitið kann að verða tekið til greina við ákvarðanatöku í evrópska
                               samvinnufélaginu.
   11. Þátttaka: Áhrif fulltrúanefndar starfsmanna og/eða fulltrúa starfsmanna á
                        málefni lögaðila annaðhvort með:
        a. rétti til að kjósa eða tilnefna fulltrúa í stjórn lögaðilans eða
                              eftirlitsstjórn eða
   b. rétti til að mæla með og/eða gegn tilnefningu einhverra eða allra fulltrúa
                    í stjórn lögaðilans eða eftirlitsstjórn.

II. kafli. Málsmeðferð við samningaviðræður sem gildir um evrópsk samvinnufélög
   sem stofnuð eru af að minnsta kosti tveimur lögaðilum eða við umbreytingu.
               4. gr. Upphaf samningaviðræðna og upplýsingagjöf.
 Þegar framkvæmdastjórnir eða stjórnir lögaðila, sem taka þátt, gera áætlun um
  stofnun evrópsks samvinnufélags skulu þær gera nauðsynlegar ráðstafanir eins
    fljótt og unnt er til að hefja samningaviðræður við fulltrúa starfsmanna
 lögaðilanna um tilhögun á aðild starfsmanna. Í því felst meðal annars að láta
skal fulltrúum starfsmanna í té upplýsingar um heiti lögaðilanna, sem taka þátt,
       og dótturfyrirtækja eða starfsstöðva og fjölda starfsmanna þeirra.
                   5. gr. Myndun sérstakrar samninganefndar.
    Áður en viðræður geta hafist samkvæmt þessum kafla skal stofnuð sérstök
samninganefnd sem er í forsvari fyrir starfsmenn lögaðilanna, sem taka þátt, og
 hlutaðeigandi dótturfyrirtækja eða starfsstöðva í samræmi við ákvæði þessarar
                                    greinar.
   Þegar fulltrúar í sérstöku samninganefndina eru kosnir eða tilnefndir skal
                                  tryggja að:
   a. fulltrúarnir séu kosnir eða tilnefndir í hlutfalli við fjölda starfsmanna
   hjá þeim lögaðilum, sem taka þátt, og hlutaðeigandi dótturfyrirtækjum eða
    starfsstöðvum í hverju aðildarríki fyrir sig, með því að úthluta hverju
 aðildarríki einu sæti fyrir hvern hluta starfsmanna í því ríki sem jafngildir
      hverjum byrjuðum tug af hundraði starfsmanna sem ráðnir eru í öllum
                            aðildarríkjum samanlagt,
    b. þegar evrópskt samvinnufélag er myndað við samruna sé bætt við fulltrúum
 frá hverju aðildarríki fyrir sig, eftir þörfum, til að tryggt sé að í sérstöku
 samninganefndinni sé að minnsta kosti einn fulltrúi fyrir hvert samvinnufélag
sem tekur þátt, er skráð og hefur starfsmenn í því aðildarríki og sem fyrirhugað
      er að verði ekki lengur sérstakur lögaðili eftir skráningu evrópska
                   samvinnufélagsins, að svo miklu leyti sem:
       1. þessir viðbótarfulltrúar verða ekki fleiri en sem nemur tuttugu af
     hundraði þeirra fulltrúa sem eru tilnefndir eða kjörnir skv. a-lið og
   2. skipan þeirra hefur ekki í för með sér að starfsmenn viðkomandi lögaðila,
     sem taka þátt, öðlist fleiri fulltrúa en þeir eiga rétt á skv. a-lið.
     Ef samvinnufélögin, sem b-liður 2. mgr. á við um, eru fleiri en tiltæk
     viðbótarsæti skal viðbótarsætum úthlutað á samvinnufélög í mismunandi
         aðildarríkjum í fallandi röð eftir fjölda starfsmanna í þeim.
                         6. gr. Val fulltrúa á Íslandi.
Fulltrúar sem kjörnir eru á Íslandi til setu í sérstöku samninganefndinni skulu
 kosnir af trúnaðarmönnum stéttarfélaga. Starfsmenn sem ekki eiga trúnaðarmann
    skulu velja sér sameiginlegan fulltrúa sem tekur þátt í kjöri fulltrúa í
                               samninganefndina.
    Þeir sem rétt eiga til að taka þátt í kjöri fulltrúa til setu í sérstöku
      samninganefndinni skulu kjósa hann úr sínum hópi. Vægi atkvæða hvers
     trúnaðarmanns eða fulltrúa ræðst af fjölda starfsmanna að baki honum.
  Hafi engir trúnaðarmenn verið skipaðir eiga allir starfsmenn lögaðilans, sem
          tekur þátt, rétt á að taka þátt í kjöri fulltrúa í nefndina.
 Ef kjósa á fleiri en einn fulltrúa frá Íslandi í nefndina skal tryggja eins og
 unnt er að starfsmenn sem flestra lögaðila, sem taka þátt, eigi þar fulltrúa.
 Í þeim tilvikum þegar úthlutað er aukasæti í sérstöku samninganefndinni, sbr.
 b-lið 2. mgr. 5. gr., fer um val þeirra fulltrúa samkvæmt þessari grein, eftir
                                 því sem við á.
 Ef starfsmenn lögaðila, sem tekur þátt, á Íslandi missa rétt til fulltrúa, svo
     sem vegna þess að lögaðilinn tekur ekki lengur þátt í myndun evrópsks
     samvinnufélags, skal því sæti úthlutað að nýju samkvæmt þessari grein.
    Aðferðirnar sem eru notaðar til að útnefna, tilnefna eða kjósa fulltrúa
      starfsmanna skulu miða að því að stuðla að jöfnu hlutfalli kynjanna.
                 7. gr. Hlutverk sérstöku samninganefndarinnar.
   Ákvarða skal tilhögun á aðild starfsmanna í evrópska samvinnufélaginu með
   skriflegu samkomulagi milli sérstöku samninganefndarinnar og þar til bærra
                      stofnana lögaðilanna, sem taka þátt.
 Í þessu skyni skulu þar til bærar stofnanir lögaðilanna, sem taka þátt, greina
sérstöku samninganefndinni frá áætluninni um stofnun evrópska samvinnufélagsins
               og sjálfu stofnunarferlinu fram að skráningu þess.
           8. gr. Ákvörðunartaka innan sérstöku samninganefndarinnar.
    Með fyrirvara um 11. gr. og í öðrum tilvikum en um getur í 2. mgr. tekur
  sérstaka samninganefndin ákvarðanir með hreinum meiri hluta fulltrúa, að því
 tilskildu að sá meiri hluti sé einnig fulltrúi hreins meiri hluta starfsmanna.
                      Hver fulltrúi greiðir eitt atkvæði.
Verði niðurstaða samningaviðræðna sú að þátttökuréttur minnkar þarf samkomulagið
    í eftirtöldum tilvikum að hljóta atkvæði frá ^2/3 hlutum fulltrúanna sem
jafnframt eru fulltrúar að minnsta kosti ^2/3 hluta starfsmanna, þ.m.t. atkvæði
        fulltrúa starfsmanna sem starfa í a.m.k. tveimur aðildarríkjum:
   a. þegar um er að ræða evrópskt samvinnufélag sem á að stofna við samruna og
  a.m.k. fjórðungur starfsmanna samvinnufélaganna, sem taka þátt, heyrir undir
                            þátttökutilhögunina eða
   b. þegar um er að ræða evrópskt samvinnufélag sem á að stofna á annan hátt ef
     a.m.k. helmingur starfsmanna lögaðilanna, sem taka þátt, heyrir undir
                              þátttökutilhögunina.
    Það að þátttökuréttur minnkar merkir að hlutfall fulltrúa starfsmanna í
stjórnarstofnunum evrópska samvinnufélagsins, í skilningi 11. tölul. 3. gr., er
            lægra en hæsta hlutfallið hjá lögaðilunum sem taka þátt.
                    9. gr. Sérfræðiaðstoð og upplýsingagjöf.
        Sérstaka samninganefndin getur valið sérfræðinga til aðstoðar í
  samningaviðræðum, til dæmis fulltrúa frá viðkomandi samtökum stéttarfélaga á
      Evrópska efnahagssvæðinu. Þessir sérfræðingar geta verið viðstaddir
           samningafundi til að veita ráðgjöf að beiðni nefndarinnar.
      Sérstöku samninganefndinni er heimilt að ákveða að greina fulltrúum
   utanaðkomandi samtaka sem hagsmuna eiga að gæta, þ.m.t. stéttarfélaga, frá
                           upphafi samningaviðræðna.
                        10. gr. Lengd samningaviðræðna.
 Samningaviðræður skulu hefjast um leið og sérstaka samninganefndin hefur verið
stofnuð og þeim má halda áfram í sex mánuði frá fyrsta samningafundi. Miða skal
   upphaf frests til að ljúka samningaviðræðum samkvæmt þessari grein við tvo
    mánuði frá því að fullnægjandi upplýsingar skv. 4. gr. bárust fulltrúum
       starfsmanna hafi fyrsti fundur ekki verið haldinn fyrir þann tíma.
  Aðilar geta komið sér saman um að framlengja samningaviðræður fram yfir þann
       tíma sem um getur í 1. mgr. í allt að eitt ár frá stofnun sérstöku
                             samninganefndarinnar.
                         11. gr. Slit samningaviðræðna.
Sérstaka samninganefndin getur ákveðið, með þeim meiri hluta sem tilgreindur er
í 3. mgr., að hefja ekki samningaviðræður eða binda enda á samningaviðræður sem
   þegar eru hafnar og að bera fyrir sig þær reglur um miðlun upplýsinga til
 starfsmanna og samráð við þá sem í gildi eru í aðildarríkjum þar sem evrópskt
                        samvinnufélag er með starfsmenn.
  Ákvörðun skv. 1. mgr. bindur enda á gerð samkomulags skv. 13. gr. Þegar slík
  ákvörðun hefur verið tekin gilda ákvæði III. kafla ekki um aðild starfsmanna
evrópska samvinnufélagsins nema að því leyti sem sérstaka samninganefndin tekur
 ákvarðanir skv. 15. gr., en um upplýsingar og samráð gilda þá lög og venjur í
      hverju aðildarríki þar sem evrópska samvinnufélagið hefur starfsemi.
 Ákvörðun um að hefja ekki samningaviðræður eða binda enda á þær þarf að hljóta
atkvæði frá ^2/3 hlutum fulltrúa í sérstöku samninganefndinni sem jafnframt eru
fulltrúar a.m.k. ^2/3 hluta starfsmanna, þ.m.t. atkvæði fulltrúa starfsmanna sem
                starfa í að minnsta kosti tveimur aðildarríkjum.
 Kalla má sérstöku samninganefndina saman að nýju með skriflegri beiðni frá að
minnsta kosti 10% starfsmanna evrópska samvinnufélagsins, dótturfyrirtækja þess
   og starfsstöðva, eða fulltrúum þeirra, í fyrsta lagi tveimur árum eftir að
ákvörðun skv. 1. mgr. hefur verið tilkynnt þar til bærum stofnunum lögaðila, sem
taka þátt, og gilda þá ákvæði þessa kafla að breyttu breytanda. Heimilt er þó að
           hefja samningaviðræður fyrr ef aðilar verða sáttir um það.
       Ef sérstaka samninganefndin ákveður að hefja samningaviðræður við
framkvæmdastjórn á ný, en ekkert samkomulag næst í þeim samningaviðræðum, gilda
    engin ákvæði III. kafla um aðild starfsmanna evrópska samvinnufélagsins.
Þegar evrópskt samvinnufélag er stofnað með umbreytingu gildir þessi grein ekki
   ef þátttökufyrirkomulag er fyrir hendi í samvinnufélaginu sem á að breyta.
                               12. gr. Kostnaður.
Lögaðilar, sem taka þátt, skulu bera þann kostnað sem hlýst af rekstri sérstöku
   samninganefndarinnar og samningaviðræðum, þ.m.t. kostnað vegna a.m.k. eins
  sérfræðings, þannig að nefndinni sé gert kleift að sinna verkefnum sínum með
                                eðlilegum hætti.
                           13. gr. Efni samkomulags.
  Samningaviðræður þar til bærra stofnana lögaðila, sem taka þátt, og sérstöku
   samninganefndarinnar skulu fara fram í anda samvinnu með það í huga að ná
      skriflegu samkomulagi um tilhögun á aðild starfsmanna innan evrópsks
                                samvinnufélags.
        Í samkomulaginu skal að lágmarki tilgreina eftirfarandi atriði:
                           1. Gildissvið samkomulagsins.
      2. Skipan, fjölda fulltrúa og úthlutun sæta í fulltrúanefnd sem verður
viðræðuaðili þar til bærrar stofnunar evrópska samvinnufélagsins í tengslum við
   tilhögun upplýsingamiðlunar til starfsmanna evrópska samvinnufélagsins og
            dótturfyrirtækja þess og starfsstöðva og samráð við þá.
      3. Hlutverk fulltrúanefndarinnar og málsmeðferð um upplýsingamiðlun til
                           hennar og samráð við hana.
                    4. Hve oft fulltrúanefndin skal koma saman.
      5. Hvert fjármagn og hvernig aðbúnaður fulltrúanefndarinnar skal vera.
   6. Með hvaða hætti fyrirkomulagi skal komið á ef aðilarnir ná samkomulagi um
að koma á einni málsmeðferð, eða fleiri en einni, við upplýsingamiðlun og samráð
                      í stað þess að skipa fulltrúanefnd.
       7. Ef aðilar verða ásáttir í samningaviðræðum um að koma á tilhögun á
    þátttöku, inntak þeirrar tilhögunar, þ.m.t., ef við á, fjölda fulltrúa í
 eftirlitsstjórn eða stjórn evrópska samvinnufélagsins sem starfsmennirnir eiga
       rétt á að kjósa, tilnefna, mæla með eða á móti, reglur um hvernig
    starfsmennirnir kjósa, tilnefna, mæla með eða á móti þessum fulltrúum og
                                réttindi þeirra.
       8. Gildistökudag samkomulagsins og gildistíma þess, í hvaða tilvikum
  samkomulagið skuli framlengt eða endurskoðað og málsmeðferð við framlengingu
 þess, þ.m.t., eftir því sem við á, þegar skipulagsbreytingar verða á evrópska
   samvinnufélaginu og dótturfyrirtækjum þess og starfsstöðvum eftir stofnun
                          evrópska samvinnufélagsins.
  Ákvæði III. kafla gilda ekki ef aðilar ná samkomulagi samkvæmt þessari grein
                nema þess sé sérstaklega getið í samkomulaginu.
    Ef í hlut á evrópskt samvinnufélag, sem verður til við umbreytingu, skal
   samkomulagið kveða á um að allir þættir sem varða aðild starfsmanna séu að
lágmarki þeir sömu og þeir sem eru fyrir hendi í félaginu sem á að breyta, sbr.
                            þó a-lið 3. mgr. 30. gr.
     Í samkomulaginu er heimilt að tilgreina hvernig háttað skuli réttindum
starfsmanna til þátttöku á félagsfundum eða svæða- eða deildarfundum, í samræmi
    við 21. gr. þessara laga og 4. mgr. 59. gr. reglugerðar ráðsins (EB) nr.
                 1435/2003, sbr. lög um evrópsk samvinnufélög.
        14. gr. Löggjöf sem gildir um málsmeðferð við samningaviðræður.
Um málsmeðferð við samningaviðræður skal fara samkvæmt löggjöf þess aðildarríkis
 þar sem til stendur að skráð skrifstofa evrópska samvinnufélagsins verði nema
               annað leiði af ákvæðum þessara laga eða eðli máls.

                          III. kafli. Ákvæði til vara.
                              15. gr. Gildissvið.
Ákvæði þessa kafla gilda um evrópsk samvinnufélög sem skráð eru hér á landi frá
                         skráningardegi ef annaðhvort:
                      a. aðilarnir koma sér saman um það eða
   b. ekkert samkomulag hefur náðst þegar frestur skv. 10. gr. er runninn út og
                      eftirfarandi skilyrði eru uppfyllt:
    1. Þar til bær stofnun hvers lögaðila, sem tekur þátt, tekur ákvörðun um að
samþykkja beitingu almennu reglnanna í tengslum við evrópska samvinnufélagið og
                 halda með þeim hætti áfram með skráningu þess.
   2. Sérstaka samninganefndin hefur ekki tekið ákvörðunina sem kveðið er á um í
                                    11. gr.
  Enn fremur skulu ákvæði 18. gr. eingöngu gilda í eftirtöldum tilvikum og að
                       uppfylltum tilgreindum skilyrðum:
       1. Þegar evrópskt samvinnufélag er stofnað við umbreytingu ef reglur
aðildarríkis varðandi þátttöku starfsmanna í stjórn eða eftirlitsstjórn eru til
                 staðar í því félagi sem verið er að umbreyta.
              2. Þegar evrópskt samvinnufélag verður til við samruna:
     a. ef þátttaka í einni eða fleiri myndum var fyrir hendi, fyrir skráningu
evrópska samvinnufélagsins, í einu eða fleiri samvinnufélaganna, sem taka þátt,
  og tók til a.m.k. fjórðungs af heildarfjölda ráðinna starfsmanna þeirra, eða
     b. ef þátttaka í einni eða fleiri myndum var fyrir hendi, fyrir skráningu
evrópska samvinnufélagsins, í einu eða fleiri samvinnufélaganna sem taka þátt og
   tók til minna en fjórðungs af heildarfjölda ráðinna starfsmanna þeirra og
                     sérstaka samninganefndin ákveður það.
         3. Þegar evrópskt samvinnufélag verður til á einhvern annan hátt:
     a. ef þátttaka í einni eða fleiri myndum var fyrir hendi, fyrir skráningu
 evrópska samvinnufélagsins, hjá einum eða fleiri lögaðilum, sem taka þátt, og
    tók til a.m.k. helmings af heildarfjölda ráðinna starfsmanna þeirra, eða
     b. ef þátttaka í einni eða fleiri myndum var fyrir hendi, fyrir skráningu
 evrópska samvinnufélagsins, hjá einum eða fleiri lögaðilum, sem taka þátt, og
 tók til minna en helmings heildarfjölda ráðinna starfsmanna þeirra og sérstaka
                          samninganefndin ákveður það.
  Við beitingu heimilda skv. 2. mgr. skal sérstaka samninganefndin ákveða, með
   sama meiri hluta og kveðið er á um í 1. mgr. 8. gr., hvaða form á þátttöku
 starfsmanna skuli gilda í evrópsku samvinnufélagi. Nefndin skal greina þar til
 bærum stofnunum lögaðilanna, sem taka þátt, frá þeim ákvörðunum sem teknar eru
                          samkvæmt þessari málsgrein.
                  16. gr. Skipan fulltrúanefndar starfsmanna.
  Til þess að ná þeim markmiðum sem lýst er í 1. gr. og í þeim tilvikum sem um
  getur í 1. mgr. 15. gr. skal fulltrúanefnd starfsmanna skipuð í samræmi við
                              eftirfarandi reglur:
      1. Fulltrúanefndin skal skipuð starfsmönnum evrópska samvinnufélagsins,
    dótturfyrirtækja þess og starfsstöðva sem trúnaðarmenn stéttarfélaga og
 sameiginlegur fulltrúi þeirra starfsmanna sem ekki eiga trúnaðarmann eða allir
     starfsmenn, ef trúnaðarmenn eru ekki til staðar, kjósa úr sínum hópi.
    2. Kosning eða tilnefning íslenskra fulltrúa í fulltrúanefndina skal, eftir
                 því sem við á, fara fram í samræmi við 6. gr.
   3. Ef verulegar breytingar verða á evrópsku samvinnufélagi, dótturfyrirtækjum
þess og starfsstöðvum skal fulltrúaráðið, í samráði við þar til bærar stofnanir
evrópska samvinnufélagsins, endurskoða skiptingu sæta í fulltrúaráðinu. Á þetta
   einkum við ef miklar breytingar verða á starfsmannafjölda, eignarhaldi eða
 starfsemi evrópska samvinnufélagsins, svo og ef félagið flytur staðfestu sína
  milli ríkja. Aðferðirnar sem eru notaðar til að útnefna, tilnefna eða kjósa
 fulltrúa starfsmanna skulu miða að því að stuðla að jöfnu hlutfalli kynjanna.
     4. Ef stærð nefndarinnar gefur tilefni til skal fulltrúanefndin kjósa úr
sínum hópi þriggja manna framkvæmdaráð sem annast venjubundin samskipti við þar
  til bærar stofnanir evrópska samvinnufélagsins á grundvelli starfsreglna sem
                           fulltrúanefndin setur sér.
     5. Fulltrúar í fulltrúanefndina eru kosnir eða tilnefndir í hlutfalli við
        fjölda starfsmanna, sem starfa hjá evrópska samvinnufélaginu og
dótturfyrirtækjum þess eða starfsstöðvum í hverju aðildarríki fyrir sig, með því
að úthluta hverju aðildarríki einu sæti fyrir hvern hluta starfsmanna í því ríki
 sem jafngildir tíu af hundraði starfsmanna, eða broti af því, sem ráðnir eru í
                         öllum aðildarríkjum samanlagt.
    6. Tilkynna skal þar til bærri stofnun evrópska samvinnufélagsins um skipan
                             fulltrúanefndarinnar.
Innan fjögurra ára frá því að fulltrúanefndin hefur verið stofnuð skal hún kanna
  hvort hefja eigi viðræður um gerð samkomulags, sbr. 13. gr., eða beita áfram
                     almennum reglum samkvæmt þessum kafla.
Ákvæði 8.14. gr. skulu gilda, eftir því sem við á, hafi ákvörðun verið tekin um
   viðræður varðandi samkomulag í samræmi við 13. gr. Ef frestur til að ljúka
 samningaviðræðunum rennur út án þess að samkomulag náist skal sú tilhögun sem
       fyrst var samþykkt, í samræmi við ákvæði þessa kafla, gilda áfram.
             17. gr. Almennar reglur um upplýsingamiðlun og samráð.
     Hlutverk fulltrúanefndar skal takmarkast við málefni er varða evrópska
    samvinnufélagið sjálft og dótturfyrirtæki þess eða starfsstöðvar í öðru
      aðildarríki eða ná út fyrir ákvörðunarvald stjórnarstofnana evrópska
                   samvinnufélagsins í einstöku aðildarríki.
Á fundum fulltrúanefndar og þar til bærrar stofnunar evrópska samvinnufélagsins
  skal einkum fjalla um skipulag, efnahagslega og fjárhagslega stöðu, líklega
 þróun í rekstri, framleiðslu og sölu, framtaksverkefni hvað varðar félagslega
      ábyrgð fyrirtækja, ástand og horfur í atvinnumálum, fjárfestingar og
  umtalsverðar breytingar er varða skipulag, innleiðingu nýrra vinnuhátta eða
    framleiðsluaðferða, flutning framleiðslu, samruna, niðurskurð eða lokun
 fyrirtækja, starfsstöðva eða annarra mikilvægra hluta þeirra og hópuppsagnir.
   Ef fyrir hendi eru sérstakar aðstæður sem hafa umtalsverð áhrif á hagsmuni
starfsmanna, einkum flutningur starfsemi, lokun starfsstöðva eða fyrirtækja eða
   hópuppsagnir, skal upplýsa fulltrúanefndina um málið. Fulltrúanefndin, eða
framkvæmdaráðið ef brýnt er, á rétt á að hitta að eigin ósk aðila þar til bærrar
stofnunar evrópska samvinnufélagsins eða stjórnendur á öðru stjórnunarstigi, sem
á betur við, innan evrópska samvinnufélagsins með eigin ákvörðunarrétt til að fá
upplýsingar og hafa samráð um mikilvægar ráðstafanir sem hafa umtalsverð áhrif á
                             hagsmuni starfsmanna.
  Fulltrúanefndin á rétt á að hitta fulltrúa þar til bærrar stofnunar evrópska
samvinnufélagsins að minnsta kosti einu sinni á ári til upplýsingar og samráðs á
grundvelli skýrslna sem þar til bæra stofnunin tekur reglulega saman um rekstur
evrópska samvinnufélagsins og rekstrarhorfur. Jafnframt skal veita stjórnendum á
                         viðkomandi stöðum upplýsingar.
Þar til bær stofnun evrópska samvinnufélagsins skal láta fulltrúanefndinni í té
 dagskrá stjórnarfunda eða, þar sem við á, funda stjórnar og eftirlitsstjórnar,
    ásamt afritum af öllum skjölum sem lögð eru fram á aðalfundi félagsins.
Ákveði þar til bær stofnun evrópska samvinnufélagsins að aðhafast ekki í samræmi
 við það álit sem fulltrúanefndin hefur látið í ljós á nefndin rétt á að hitta
    aftur fulltrúa evrópska samvinnufélagsins með það í huga að leita eftir
                                  samkomulagi.
 Þeir aðilar í fulltrúanefndinni sem eru fulltrúar starfsmanna, sem viðkomandi
 ráðstafanir hafa bein áhrif á, eiga rétt á að taka þátt í fundum sem ráðgerðir
     eru milli framkvæmdaráðsins og evrópska samvinnufélagsins skv. 3. mgr.
Áður en fundur er haldinn með þar til bærri stofnun evrópska samvinnufélagsins á
fulltrúanefndin eða framkvæmdaráðið, sem er stækkað, ef nauðsyn krefur í samræmi
við 7. mgr., rétt á að funda án þess að fulltrúar evrópska samvinnufélagsins séu
                                  viðstaddir.
   Með fyrirvara um þagnarskyldu skv. 24. gr. skulu fulltrúanefndarmenn veita
   fulltrúum starfsmanna evrópska samvinnufélagsins, dótturfyrirtækja þess og
    starfsstöðva vitneskju um efni og niðurstöður upplýsingamiðlunarinnar og
                                  samráðsins.
  Álit fulltrúanefndarinnar samkvæmt grein þessari bindur ekki hendur þar til
                   bærra stofnana evrópska samvinnufélagsins.
        Fulltrúanefndin getur leitað aðstoðar sérfræðinga að eigin vali.
Fulltrúanefndarmenn skulu eiga rétt á starfshléi til þjálfunar án þess að missa
  við það laun, að svo miklu leyti sem það er nauðsynlegt vegna þessara starfa
                                    þeirra.
   Evrópska samvinnufélagið skal greiða kostnað fulltrúanefndarinnar, þ.m.t.
 kostnað vegna eins sérfræðings, og sjá fulltrúum hennar fyrir því fjármagni og
    þeirri aðstöðu sem henni er nauðsynleg til að sinna verkefnum sínum með
                                eðlilegum hætti.
                      18. gr. Almennar reglur um þátttöku.
  Um þátttöku starfsmanna í evrópsku samvinnufélagi gilda eftirfarandi reglur:
       1. Þegar evrópskt samvinnufélag verður til við umbreytingu og reglur
 aðildarríkis sem varða þátttöku starfsmanna í stjórn eða eftirlitsstjórn giltu
 fyrir skráninguna skulu allar reglur um þátttöku starfsmanna gilda áfram fyrir
evrópska samvinnufélagið. Að breyttu breytanda skal 2. tölul. gilda í því skyni.
     2. Í öðrum tilvikum en skv. 1. tölul., þar sem evrópskt samvinnufélag er
stofnað, eiga starfsmenn félagsins, dótturfyrirtækja þess og starfsstöðva og/eða
    fulltrúanefnd starfsmanna rétt á að kjósa, tilnefna og mæla með eða gegn
  tilnefningu tiltekins fjölda fulltrúa í stjórn eða eftirlitsstjórn evrópska
  samvinnufélagsins til jafns við hæsta hlutfallið sem í gildi er í viðkomandi
           þátttökufélögum áður en evrópska samvinnufélagið er skráð.
 Ef enginn af lögaðilunum, sem taka þátt, starfar samkvæmt þátttökureglum fyrir
     skráningu evrópska samvinnufélagsins er þess ekki krafist að evrópska
             samvinnufélagið setji ákvæði um þátttöku starfsmanna.
 Fulltrúanefndin ákveður hvernig sætum í stjórn eða eftirlitsstjórn er úthlutað
til fulltrúa starfsmanna í samræmi við hlutfall starfsmanna í hverju aðildarríki
   fyrir sig. Ef hlutfallsviðmiðun leiðir til þess að starfsmenn í einhverjum
   aðildarríkjum fá engan fulltrúa skal fulltrúanefndin leitast við að jafna
  skiptingu sæta og skulu starfsmenn í aðildarríki þar sem skrifstofa evrópska
  samvinnufélagsins er skráð njóta forgangs við þá jöfnun hafi þeir ekki þegar
                 fengið úthlutað sæti samkvæmt hlutfallsreglu.
Fulltrúanefndin setur reglur um á hvaða hátt fulltrúar starfsmanna geta mælt með
eða gegn tilnefningu fulltrúa í stjórnarstofnanir evrópska samvinnufélagsins, ef
                                     við á.
Ef starfsmenn á Íslandi öðlast rétt til að tilnefna eða kjósa fulltrúa samkvæmt
   þessari grein skal ákvæði 6. gr. gilda um það val. Um kjör eða tilnefningu
 annarra fulltrúa gildir löggjöf viðkomandi aðildarríkis en ef þar er ekki mælt
  fyrir um hvernig tilnefning fer fram skal fulltrúanefndin tilnefna fulltrúa
                         starfsmanna þess aðildarríkis.
      Hver fulltrúi í stjórn eða, þar sem við á, eftirlitsstjórn evrópska
samvinnufélagsins sem fulltrúanefndin eða, eftir atvikum, starfsmenn hafa kosið,
tilnefnt eða mælt með samkvæmt þessari grein, skal vera fullgildur stjórnarmaður
með sömu réttindi og skyldur og fulltrúar félagsaðila samvinnufélagsins, þ.m.t.
                          rétt til að greiða atkvæði.

      IV. kafli. Aðild starfsmanna í tilteknum evrópskum samvinnufélögum.
 19. gr. Þegar evrópskt samvinnufélag er stofnað af einstaklingum eingöngu, eða
  af einum lögaðila og einstaklingum sem hafa samtals færri en 50 starfsmenn í
   vinnu eða hafa 50 eða fleiri starfsmenn í vinnu í aðeins einu aðildarríki,
                   gildir eftirfarandi um aðild starfsmanna:
   1. Innan evrópska samvinnufélagsins sjálfs gilda þau ákvæði aðildarríkis, þar
 sem evrópska samvinnufélagið hefur skráða skrifstofu, sem gilda um aðra aðila
                                  sömu gerðar.
   2. Innan dótturfyrirtækja þess og starfsstöðva gilda þau ákvæði aðildarríkis,
         þar sem þau eru staðsett, sem gilda um aðra aðila sömu gerðar.
 Ef evrópskt samvinnufélag, sem heyrir undir reglur um þátttöku, flytur skráða
 skrifstofu sína frá einu aðildarríki til annars skulu starfsmenn a.m.k. halda
                      sömu réttindum til þátttöku og áður.
  20. gr. Eftir skráningu evrópsks samvinnufélags, sbr. 1. mgr. 19. gr., skulu
 ákvæði II.III. kafla gilda, eftir því sem við getur átt, ef a.m.k. þriðjungur
 heildarfjölda starfsmanna evrópska samvinnufélagsins, dótturfyrirtækja þess og
       starfsstöðva í a.m.k. tveimur aðildarríkjum fer fram á það eða ef
     heildarstarfsmannafjöldi er 50 eða fleiri starfsmenn í a.m.k. tveimur
                                 aðildarríkjum.

         V. kafli. Þátttaka í félagsfundi eða svæða- eða deildarfundum.
                     21. gr. Tilvik þar sem þátttaka á við.
    Með fyrirvara um þær takmarkanir sem mælt er fyrir um í 4. mgr. 59. gr.
 reglugerðar ráðsins (EB) nr. 1435/2003, sbr. lög um evrópsk [3]samvinnufélög,
  nr. 92/2006, eiga starfsmenn evrópsks samvinnufélags og/eða fulltrúar þeirra
  rétt til þátttöku í félagsfundum eða í svæða- eða deildarfundum, ef þeir eru
           haldnir, og til að greiða atkvæði í eftirfarandi tilvikum:
        a. ef aðilarnir ákveða það í samkomulaginu sem um getur í 13. gr.,
      b. þegar samvinnufélag sem fellur undir slíkt kerfi breytist í evrópskt
                               samvinnufélag eða
    c. þegar samvinnufélag, sem tekur þátt, féll undir slíkt kerfi ef um er að
 ræða evrópskt samvinnufélag sem verður til á annan hátt en með umbreytingu og:
   1. aðilar ná ekki samkomulagi, eins og um getur í 13. gr., áður en fresturinn
                   sem mælt er fyrir um í 10. gr. rennur út,
                  2. b-liður 1. mgr. 15. gr. og 18. gr. gilda og
    3. samvinnufélagið sem tekur þátt og fellur undir slíkt kerfi er með hæsta
      þátttökuhlutfall, í skilningi 11. tölul. 3. gr., sem er í gildi hjá
      hlutaðeigandi samvinnufélögum sem taka þátt fyrir skráningu evrópska
                               samvinnufélagsins.

                            VI. kafli. Ýmis ákvæði.
      22. gr. Samskipti evrópsks samvinnufélags við fulltrúa starfsmanna.
 Þar til bær stofnun evrópsks samvinnufélags og fulltrúanefnd starfsmanna skulu
   starfa í anda samvinnu með tilhlýðilegu tilliti til gagnkvæmra réttinda og
                                    skyldna.
   Hið sama gildir um samvinnu stjórnar eða, þar sem við á, eftirlitsstjórnar
  evrópska samvinnufélagsins og fulltrúa starfsmanna sem starfa í tengslum við
       málsmeðferð um miðlun upplýsinga til starfsmanna og samráð við þá.
                      23. gr. Vernd fulltrúa starfsmanna.
Fulltrúar í sérstöku samninganefndinni, fulltrúar í fulltrúanefndinni, fulltrúar
    starfsmanna sem starfa samkvæmt málsmeðferð um upplýsingar og samráð og
fulltrúar starfsmanna í stjórn stofnana evrópska samvinnufélagsins skulu hvorki
  sæta uppsögn né skerðingu á kjörum sínum vegna fulltrúastarfanna. Þeim skal
 einnig tryggður réttur með samningi við vinnuveitanda til að taka sér frí frá
   störfum svo að þeir geti á eðlilegan hátt sinnt skyldum sínum við gerð og
  framkvæmd samninga samkvæmt lögum þessum. Þetta á einkum við um fundarsetu í
  sérstöku samninganefndinni eða fulltrúanefndinni, aðra fundi er falla undir
samkomulagið sem um getur í 6. tölul. 2. mgr. 13. gr. og fundi stofnana evrópska
samvinnufélagsins, meðal annars varðandi greiðslu launa til fulltrúa sem starfa
 hjá lögaðila, sem tekur þátt, evrópska samvinnufélaginu eða dótturfyrirtækjum
   þess eða starfsstöðvum fyrir þann tíma sem þeir þurfa að vera fjarverandi.
  Fulltrúar starfsmanna sem starfa samkvæmt málsmeðferð um upplýsingamiðlun og
samráð skulu njóta sams konar réttarverndar og trúnaðarmenn samkvæmt [4]lögum um
         stéttarfélög og vinnudeilur, nr. 80/1938, eftir því sem við á.
                             24. gr. Þagnarskylda.
Fulltrúum í sérstöku samninganefndinni og fulltrúanefndinni og sérfræðingum sem
  eru þeim til aðstoðar er óheimilt að láta af hendi upplýsingar sem þeim hafa
verið veittar í trúnaði. Hið sama gildir um fulltrúa starfsmanna í tengslum við
                          upplýsingamiðlun og samráð.
                  Þagnarskyldan helst þótt látið sé af starfi.
                25. gr. Upplýsingar sem ekki er skylt að veita.
Eftirlitsstjórn eða stjórn evrópsks samvinnufélags eða lögaðila, sem tekur þátt,
sem stofnað er á Íslandi, er ekki skuldbundin til að veita upplýsingar samkvæmt
 ákvæðum þessara laga ef þær eru samkvæmt hlutlægum viðmiðum þess eðlis að þær
    geti haft mjög skaðleg áhrif á starfsemi evrópska samvinnufélagsins eða
lögaðila, sem tekur þátt, ef um slíkt er að ræða, eða dótturfyrirtækja þeirra og
                      starfsstöðva eða valdið þeim tjóni.
                               26. gr. Misnotkun.
 Ef verulegar breytingar verða á evrópsku samvinnufélagi, dótturfyrirtækjum eða
 starfsstöðvum þess skömmu eftir stofnun þess, sem gefa skýra vísbendingu um að
    tilgangur með stofnun evrópska samvinnufélagsins hafi verið sá að svipta
 starfsmenn þátttökurétti eða hindra að þeir öðluðust slíkan rétt, er skylt að
                  hefja nýjar samningaviðræður skv. II. kafla.
  Með verulegum breytingum er átt við að breyting verði á samsetningu evrópska
 samvinnufélagsins, dótturfyrirtækis þess eða starfsstöðva, fjölda starfsmanna
eða staðfestu félagsins sem hefði leitt til þess ef hún hefði átt sér stað áður
  en evrópska samvinnufélagið var stofnað að þátttökuréttur starfsmanna hefði
aukist. Verði slík breyting innan árs frá skráningu evrópsks samvinnufélags ber
félagið sönnunarbyrði fyrir því að breytingarnar séu tilkomnar af öðrum ástæðum
                              en greinir í 1. mgr.
         Um viðræður samkvæmt þessari grein gilda eftirfarandi reglur:
      1. Þær skulu hefjast að kröfu fulltrúanefndar starfsmanna eða fulltrúa
        starfsmanna í nýjum dótturfyrirtækjum eða starfsstöðvum evrópska
                               samvinnufélagsins.
   2. Ákvæði II. kafla eiga við um viðræðurnar og undirbúning þeirra, að breyttu
                                   breytanda.
                               27. gr. Viðurlög.
         Þeir sem þrátt fyrir þagnarskylduákvæði 24. gr. láta af hendi
 trúnaðarupplýsingar sem þeim hafa verið veittar skulu dæmdir til fésekta nema
                 þyngri refsing liggi við samkvæmt öðrum lögum.
   Brot sem framin eru í starfsemi lögaðila gegn 4., 17., 23. og 26. gr. laga
 þessara varða lögaðila sektum, sbr. II. kafla A almennra [5]hegningarlaga, nr.
 19/1940, ef brotið er framið af ásetningi og það er til þess fallið að svipta
 starfsmenn evrópsks samvinnufélags rétti sem varinn er samkvæmt þessum lögum.
                                      ^1)
                            ^1)[6]L. 88/2008, 233. gr.
                              28. gr. Ágreiningur.
  Unnt er að skjóta til dómstóla ágreiningi sem varðar framkvæmd þessara laga,
þ.m.t. ágreiningi um rétt fulltrúa starfsmanna til að fá í hendur upplýsingar og
     rétt lögaðila, sem taka þátt, eða evrópsks samvinnufélags til að binda
upplýsingar trúnaði. Rétt til málshöfðunar hafa allir þeir sem taldir eru upp í
    23. gr., hlutaðeigandi stéttarfélög og aðrir sem hagsmuna eiga að gæta.
                               29. gr. Reglugerð.
  Ráðherra er heimilt að setja í reglugerð nánari ákvæði um framkvæmd þessara
                                     laga.
                    30. gr. Tengsl við ákvæði annarra laga.
        Þegar evrópskt samvinnufélag er fyrirtæki sem starfar á Evrópska
   efnahagssvæðinu, eða er ráðandi fyrirtæki fyrirtækjahóps er þar starfar, í
  skilningi [7]5. gr. laga um evrópsk samstarfsráð í fyrirtækjum, nr. 61/1999,
      skulu ákvæði þeirra laga ekki gilda um evrópska samvinnufélagið eða
dótturfyrirtæki þess nema sérstaka samninganefndin ákveði, í samræmi við 1. mgr.
     11. gr. þessara laga, að hefja ekki samningaviðræður eða binda enda á
                     samningaviðræður sem þegar eru hafnar.
  Reglur um þátttöku starfsmanna, sem kveðið er á um í lögum og/eða leiðir af
   venju, gilda ekki um evrópsk samvinnufélög sem heyra undir ákvæði II.III.
                                     kafla.
                       Lög þessi skulu ekki hafa áhrif á:
   a. rétt starfsmanna til aðildar, sem kveðið er á um í lögum og/eða leiðir af
      venju í aðildarríkjunum og starfsmenn evrópska samvinnufélagsins og
     dótturfyrirtækja þess og starfsstöðva njóta, nema rétt til þátttöku í
               stjórnarstofnunum evrópska samvinnufélagsins, eða
   b. reglur um þátttöku sem mælt er fyrir um í lögum og/eða leiðir af venju er
gilda um dótturfyrirtæki evrópska samvinnufélagsins eða um evrópsk samvinnufélög
                  sem heyra ekki undir ákvæði II.III. kafla.
                 31. gr. Innleiðing á tilskipun og gildistaka.
Lög þessi, sem eru sett til innleiðingar á tilskipun ráðsins 2003/72/EB, frá 22.
  júlí 2003, um viðbætur við samþykktir fyrir evrópsk samvinnufélög að því er
     varðar aðild starfsmanna, sem vísað er til í lið 32g í XVIII. viðauka
  samningsins um Evrópska efnahagssvæðið eins og honum var breytt með ákvörðun
        sameiginlegu EES-nefndarinnar, nr. 44/2004, öðlast þegar gildi.

References

   Visible links
   1. file://2008088.html
   2. file://1999061.html#g5
   3. file://2006092.html
   4. file://1938080.html
   5. file://1940019.html
   6. file://2008088.html#g233
   7. file://1999061.html#g5
