
   --------------------------------------------------------------------------

                                                             Lög um geislavarnir

                          1985, nr. 117, 31. desember

   --------------------------------------------------------------------------

                                   I. kafli.

                            Tilgangur og gildissvið.

                                     1. gr.
           Lögum þessum er ætlað að tryggja nauðsynlegar öryggisráðstafanir
   gegn jónandi geislun frá geislavirkum efnum og geislatækjum í því skyni að
   koma í veg fyrir skaðleg áhrif slíkrar geislunar.
           Með jónandi geislun er átt við geislun frá geislavirkum efnum,
   röntgengeislun eða aðra geislun sem hefur hliðstæð líffræðileg áhrif.
           Með geislatækjum er átt við tæki sem innihalda geislavirkt efni
   eða framleiða jónandi geislun.

                                     2. gr.
           Með markvissum aðgerðum skal vinna að þessu, m.a. með nauðsynlegu
   eftirliti með innflutningi og allri meðferð geislavirkra efna og
   geislatækja, svo og með athugunum og rannsóknum á sviði geislavarna. Enn
   fremur með alhliða fræðslu og upplýsingum um geislavarnir.

                                     3. gr.
           Lög þessi gilda um öryggisráðstafanir gegn geislun frá
   geislavirkum efnum og geislatækjum, að svo miklu leyti sem það er ekki
   falið öðrum samkvæmt alþjóðasamningum.

                                   II. kafli.

                             Geislavarnir ríkisins.

                                     4. gr.
           Ríkið rekur stofnun er nefnist Geislavarnir ríkisins sem er
   sjálfstæð stofnun undir yfirstjórn heilbrigðismálaráðherra. Stofnunin
   hefur það hlutverk að annast öryggisráðstafanir gegn geislun frá
   geislavirkum efnum og geislatækjum.
           Ráðherra skipar stofnuninni stjórn sem í eiga sæti þrír menn með
   sérþekkingu á viðfangsefnum stofnunarinnar. Ráðherra skipar formann.
   Skipunartími stjórnarinnar er fjögur ár.

                                     5. gr.
           [Ráðherra skipar forstöðumann stofnunarinnar til fimm ára í senn
   að fengnum tillögum stjórnar.]^1) Skal hann hafa viðurkennt háskólapróf á
   sviði eðlisfræði og sérmenntun og starfsreynslu á sviði geislavarna sem
   heilbrigðisyfirvöld meta gilda.

   ^1)[2]L. 83/1997, 56. gr.

                                     6. gr.
           Forstöðumaður annast daglega stjórn stofnunarinnar. Hann undirbýr
   fundi stjórnarinnar og situr þá með tillögurétti og málfrelsi.
   [Forstöðumaður ræður starfsfólk stofnunarinnar.]^1)

   ^1)[3]L. 83/1997, 57. gr.

                                     7. gr.
           Auk þess, sem tiltekið er í lögum þessum, skulu Geislavarnir
   ríkisins annast:

           1. Fræðslu um geislavarnir fyrir starfsfólk er vinnur við jónandi
           geisla, svo og upplýsingar fyrir almenning og fjölmiðla.
           2. Eftirlit með geislaskömmtum starfsfólks er vinnur við jónandi
           geisla.
           3. Hvers konar eftirlit og athuganir sem nauðsynlegar eru samkvæmt
           lögum þessum, reglugerðum eða reglum settum samkvæmt þeim.
           4. Rannsóknir á sviði geislavarna.
           5. Eftirlit og umsjón með að lögum þessum, reglugerðum og reglum
           settum samkvæmt þeim sé fylgt.
           6. Önnur verkefni á sviði geislavarna eftir nánari ákvörðun
           ráðherra.

                                     8. gr.
           Ráðherra getur falið stofnuninni að fjalla um tiltekin mál eða
   verkefni skyld þeim verkefnum er þessi lög fjalla um.

                                     9. gr.
           Ráðherra setur með reglugerð nánari ákvæði um framkvæmd laga
   þessara svo og um starfsemi Geislavarna ríkisins og eftirlit á þess
   vegum.^1)

   ^1)[4]Rg. 5/1968, sbr. [5]274/1981 og [6]445/1982 (Geislavarnir ríkisins.
   Sett skv. [7]l. 95/1962)[8]. Rg. 449/1982, sbr. [9]650/1983, [10]153/1984,
   [11]136/1985, [12]241/1987 og [13]14/1988. [14]Rg. 356/1986. [15]Rg.
   516/1993. [16]Rg. 517/1993.

                                  III. kafli.

       Leyfi til innflutnings, framleiðslu, eignar, sölu og afhendingar.

                                    10. gr.
           Enginn má framleiða eða flytja inn, eiga eða selja, hafa undir
   höndum eða afhenda öðrum geislavirk efni, hvort sem þau eru hrein, blönduð
   öðrum efnum eða byggð í tæki, né tæki sem geta framleitt jónandi geisla,
   nema hann hafi fengið til þess leyfi samkvæmt lögum þessum, sbr. þó 12.
   gr.

                                    11. gr.
           Heilbrigðismálaráðherra veitir leyfi samkvæmt 10. gr. Ráðherra er
   heimilt með reglugerð að fela Geislavörnum ríkisins útgáfu slíkra leyfa.
   Umsóknir um leyfi þessi skulu ritaðar á sérstök eyðublöð er Geislavarnir
   ríkisins láta gera.

                                    12. gr.
           Eigi þarf leyfi samkvæmt 11. gr. vegna:

           1. Sjálflýsandi úra, vasaáttavita, mæla og annarra slíkra tækja er
           innihalda mjög lítið magn geislavirkra efna, eftir nánari ákvörðun
           Geislavarna ríkisins.
           2. Ratsjáa, sjónvarpstækja, rafeindasmásjáa og annarra slíkra
           tækja, eftir nánari ákvörðun Geislavarna ríkisins, enda séu þau
           ekki til þess ætluð að framleiða jónandi geisla.

                                    13. gr.
           Geislatæki og geislavirk efni, sem notuð eru til sjúkdómsgreininga
   eða til meðferðar, skulu vera í eigu viðurkenndra heilbrigðis-, rannsókna-
   og menntastofnana eða lækna, tannlækna og dýralækna, eftir því sem við á
   hverju sinni.

                                   IV. kafli.

                    Uppsetning og breytingar á geislatækjum.

                                    14. gr.
           Þegar setja skal upp geislatæki eða breyta slíkum tækjum skal
   senda Geislavörnum ríkisins áætlun um verkið. Óheimilt er að hefja verkið
   fyrr en fengið er samþykki þeirra.

                                   V. kafli.

                Eftirlit með geislatækjum og geislavirkum efnum.

                                    15. gr.
           Geislavarnir ríkisins skulu annast reglubundið eftirlit með
   geislatækjum og geislavirkum efnum sem leyfi þarf fyrir samkvæmt 11. gr. Í
   því skyni skal starfsmönnum Geislavarna ríkisins heimill frjáls aðgangur
   að sérhverjum þeim stað þar sem þessi tæki og efni eru notuð og geymd.
   Þess ber að gæta að eftirlitið valdi sem minnstri röskun á daglegri
   starfrækslu tækja og efna.

                                    16. gr.
           Geislavarnir ríkisins skulu fyrirskipa eigendum geislatækja og
   geislavirkra efna að framkvæma þær lagfæringar sem taldar eru
   nauðsynlegar. Ef lagfæringar eru eigi framkvæmdar innan tiltekins frests
   er heimilt að banna frekari notkun tækja og efna þar til lagfæring hefur
   farið fram.

                                    17. gr.
           Sé öryggisútbúnaði stórlega ábótavant skulu Geislavarnir ríkisins
   banna frekari notkun tækja og efna þar til lagfæring hefur farið fram.

                                    18. gr.
           Skráður eigandi tækis eða efnis, sem eftirlitsskylt er samkvæmt
   lögum þessum, skal greiða sérstakt gjald vegna eftirlitsins. Gjaldinu skal
   varið til þess að standa undir kostnaði við eftirlitsstarfsemi Geislavarna
   ríkisins.
           Heilbrigðismálaráðherra setur gjaldskrá vegna eftirlitsins og
   annarrar þjónustu, að fengnum tillögum Geislavarna ríkisins. Um innheimtu
   skal kveða á í reglugerð. Eftirlitsgjöld skulu tryggð með lögveðsrétti í
   hinu eftirlitsskylda tæki í 2 ár eftir gjalddaga.

                                   VI. kafli.

                    Notkun geislavirkra efna og geislatækja.

                                    19. gr.
           Óheimilt er að hefja eða breyta starfsemi, þar sem notuð eru
   geislavirk efni eða geislatæki, án leyfis Geislavarna ríkisins.

                                    20. gr.
           Geislavirk efni og geislatæki eru starfrækt á ábyrgð eiganda. Við
   sjúkdómsgreiningu eða meðferð skulu þau starfrækt undir handleiðslu og
   faglegri ábyrgð læknis, dýralæknis eða tannlæknis, eftir því sem við á.

                                    21. gr.
           Við hönnun og byggingu húsnæðis og annarrar aðstöðu fyrir
   starfsemi, þar sem nota á geislavirk efni eða geislatæki, skal leitað
   álits Geislavarna ríkisins á því, hvort fyrirhugað húsnæði, aðstaða og
   búnaður uppfylli kröfur sem gerðar eru um geislavarnir.

                                  VII. kafli.

                                  Ýmis ákvæði.

                                    22. gr.
           Heilbrigðismálaráðherra getur ákveðið, að fengnum tillögum
   Geislavarna ríkisins, að það, sem segir í lögum þessum um jónandi geislun,
   skuli einnig gilda að fullu eða að hluta um ekki-jónandi geislun.
           Með ekki-jónandi geislun er átt við útfjólubláa geislun,
   laser-geislun,^1) örbylgjugeislun eða aðra geislun sem hefur hliðstæð
   líffræðileg áhrif.

   ^1)[17]Rg. 120/1988.

                                    23. gr.
           Fyrir brot gegn lögum þessum og reglugerðum settum samkvæmt þeim
   skal refsað með sektum eða varðhaldi séu sakir miklar. Með mál, sem rísa
   út af brotum gegn lögum þessum, skal farið að hætti opinberra mála.

                                    24. gr.
           Lög þessi öðlast gildi 1. janúar 1986. ...

References

   Visible links
   1. http://www.althingi.is/dba-bin/lawformpr.pl?lnr=1985117
   2. file://ekkitil/ekkitil.html?1997083#g56
   3. file://ekkitil/ekkitil.html?1997083#g57
   4. file://ekkitil/ekkitil.html?REGL/1968005
   5. file://ekkitil/ekkitil.html?REGL/1981274
   6. file://ekkitil/ekkitil.html?REGL/1982445
   7. file://ekkitil/ekkitil.html?1962095
   8. file://ekkitil/ekkitil.html?REGL/1982449
   9. file://ekkitil/ekkitil.html?REGL/1983650
  10. file://ekkitil/ekkitil.html?REGL/1984153
  11. file://ekkitil/ekkitil.html?REGL/1985136
  12. file://ekkitil/ekkitil.html?REGL/1987241
  13. file://ekkitil/ekkitil.html?REGL/1988014
  14. file://ekkitil/ekkitil.html?REGL/1986356
  15. file://ekkitil/ekkitil.html?REGL/1993516
  16. file://ekkitil/ekkitil.html?REGL/1993517
  17. file://ekkitil/ekkitil.html?REGL/1988120
