                                    dálkum.

   --------------------------------------------------------------------------

                                Lög um Kvótaþing

                              1998 nr. 11 27. mars

   --------------------------------------------------------------------------

                              Hlutverk og stjórn.
   1. gr. Kvótaþing Íslands hefur það hlutverk að annast tilboðsmarkað fyrir
               aflamark. Óskyld starfsemi er Kvótaþingi óheimil.
 Allur flutningur aflamarks milli skipa, annar en sá sem um getur í 3. mgr., er
             óheimill nema að undangengnum viðskiptum á Kvótaþingi.
     Heimilt er að flytja aflamark milli skipa án undangenginna viðskipta á
                       Kvótaþingi í eftirtöldum tilvikum:
    1. Þegar aflamark er flutt milli skipa í eigu sama aðila, einstaklings eða
                                   lögaðila.
        2. Þegar um er að ræða jöfn skipti miðað við meðaltalsviðskiptaverð
             viðkomandi tegunda á Kvótaþingi í síðastliðinni viku.
    3. Þegar um er að ræða flutning aflamarks af tegund sem ráðherra hefur með
reglugerð^1) undanþegið viðskiptaskyldu á Kvótaþingi. Forsenda slíkrar undanþágu
 er að fyrir liggi tillaga stjórnar Kvótaþings, enda séu viðskipti með aflamark
 af viðkomandi tegund svo lítil að ekki séu að mati stjórnarinnar forsendur til
                    myndunar markaðsverðs á tilboðsmarkaði.
                                 ^1)Rg. 604/1999.
                2. gr. Hlutverk Kvótaþings er m.a. eftirfarandi:
    1. Að annast skráningu kaup- og sölutilboða á aflamarki og vera vettvangur
                      viðskipta með aflamark, sbr. 1. gr.
        2. Að annast greiðslumiðlun milli kaupenda og seljenda aflamarks á
                                  Kvótaþingi.
                3. Að miðla upplýsingum um viðskipti á Kvótaþingi.
 3. gr. Sjávarútvegsráðherra skipar þrjá menn í stjórn Kvótaþings til fjögurra
                ára í senn. Varamenn skulu skipaðir á sama hátt.
 Stjórn Kvótaþings skal setja sér starfsreglur. Ákvarðanir sínar skal stjórnin
                     birta á traustan og greinilegan hátt.
4. gr. Stjórn Kvótaþings hefur yfirumsjón með starfsemi þingsins. Stjórnin ræður
 starfsfólk eða semur við óháðan aðila um að annast daglegan rekstur Kvótaþings
                        eða ákveðna þætti starfseminnar.
    Stjórnarmenn Kvótaþings og þeir sem annast kvótaviðskipti á vegum þess á
    grundvelli 1. mgr. þessarar greinar skulu uppfylla almenn hæfisskilyrði
stjórnarmanna Verðbréfaþings Íslands samkvæmt lögum þar um. Þeir skulu ekki eiga
beina eignaraðild að útgerðarfyrirtæki eða sitja í stjórn slíks fyrirtækis. Sama
   gildir um maka þeirra og skyldmenni í beinan legg. Þá skulu þeir ekki hafa
        slíkra hagsmuna að gæta að draga megi óhlutdrægni þeirra í efa.
5. gr. Stjórn Kvótaþings setur reglur um starfsemi þingsins og skulu þær birtar
                             í Lögbirtingablaðinu.
                                    Fjármál.
6. gr. Reikningsár Kvótaþings er frá 1. september ár hvert til 31. ágúst á næsta
        ári. Stjórn Kvótaþings skal fyrir októberlok ár hvert skila til
sjávarútvegsráðherra endurskoðuðum ársreikningi og ársskýrslu. Ríkisendurskoðun
                 skal annast endurskoðun reikninga Kvótaþings.
 7. gr. Þóknun Kvótaþings fyrir skráningu tilboða og greiðslumiðlun skal birt í
      gjaldskrá sem ráðherra staðfestir. Gjaldskráin skal við það miðuð að
skráningargjaldið standi undir kostnaði af starfsemi þingsins. Skal gjaldið innt
        af hendi fyrir fram eða trygging sett áður en þjónusta er veitt.
                              Hlutverk Fiskistofu.
8. gr. Tilboðsgjafi sem hyggst fá skráð tilboð sitt um kaup eða sölu á aflamarki
    skal senda skriflega beiðni þar um til Fiskistofu í því formi sem stjórn
                               Kvótaþings setur.
 Þegar um er að ræða sölutilboð gengur Fiskistofa úr skugga um hvort heimilt sé
 að flytja það aflamark sem boðið er til sölu af viðkomandi skipi. Reynist svo
    vera skal Fiskistofa senda Kvótaþingi sölutilboð viðkomandi aðila ásamt
      staðfestingu á því að búið sé að flytja umrætt aflamark af skipinu.
 Ef um er að ræða kauptilboð skal Fiskistofa kanna hvort heimilt sé að færa það
 aflamark sem boðið er í til viðkomandi skips. Reynist svo vera skal Fiskistofa
senda Kvótaþingi kauptilboð viðkomandi aðila ásamt staðfestingu um að heimilt sé
           að flytja það aflamark sem um ræðir til viðkomandi skips.
 Eftir að sölutilboðsgjafi hefur sent inn beiðni skv. 1. mgr. er honum óheimilt
  að nýta það aflamark sem tilboðið nær til þar til það hefur verið dregið til
                 baka og sölutilboðsgjafi móttekið tilkynningu.
 9. gr. Tilkynna skal Fiskistofu, í því formi sem hún ákveður, ósk um að tilboð
skuli dregið til baka af Kvótaþingi. Skal þá Fiskistofa þegar tilkynna um slíka
 ósk til Kvótaþings sem ber án tafar að taka viðkomandi tilboð af tilboðsskrá.
    Þegar um sölutilboð er að ræða skal Fiskistofa jafnframt færa viðkomandi
     aflamark aftur á það skip sem um ræðir og tilkynna sölutilboðsgjafa um
                                  flutninginn.
                                 Gerð tilboða.
   10. gr. Í tilboði skal greina, auk tegundar og magns, sbr. 8. gr., verð og
                              gildistíma tilboðs.
Óski aðili þess að eiga því aðeins viðskipti að þau nái til alls þess magns sem
 tilgreint er í tilboði hans eða ákveðins hluta þess skal þess getið í tilboði.
11. gr. Óheimilt er aðilum, einstaklingum eða lögaðilum, að taka þátt í, stuðla
að eða hvetja til viðskipta með aflamark eða annarra aðgerða í því skyni að gefa
   ranga mynd af umfangi viðskipta með aflamark í tilteknum tegundum eða hafa
                       óeðlileg áhrif á verðmyndun þess.
                               Skráning tilboða.
 12. gr. Kvótaþing skal skrá þau tilboð sem Fiskistofa hefur sent skv. 8. gr. á
 tilboðsskrá, enda hafi tilboðsgjafi lagt fram næga tryggingu til staðgreiðslu
    vegna viðskiptanna samkvæmt reglum þingsins, auk tryggingar skv. 7. gr.
 Kvótaþing skal halda fjármunum viðskiptamanna tryggilega aðgreindum frá eignum
   sínum. Skulu fjármunir viðskiptamanns varðveittir á sérstökum nafnskráðum
                        reikningi með tryggilegum hætti.
Kvótaþing skal hafna með skriflegum og rökstuddum hætti skráningu tilboða ef þau
   brjóta í bága við ákvæði þessara laga, reglugerða settra samkvæmt þeim eða
                      reglna sem stjórn Kvótaþings setur.
                                Meðferð tilboða.
  13. gr. Eigi sjaldnar en einu sinni á hverjum virkum degi skulu viðskipti á
Kvótaþingi fara fram varðandi kaup- og sölutilboð einstakra tegunda sem eru hæf
     hvað verð snertir til að mætast. Viðskiptin skulu fara fram á reiknuðu
        viðskiptaverði í samræmi við reglur sem stjórn Kvótaþings setur.
                              Frágangur viðskipta.
 14. gr. Þegar viðskipti hafa átt sér stað skal Kvótaþing annast greiðslumiðlun
og annan frágang viðskiptanna. Þá skal Kvótaþing tilkynna Fiskistofu án tafar um
  viðskiptin í því formi sem Fiskistofa ákveður. Fiskistofa skal þá tafarlaust
 annast flutning aflamarks af þeim tegundum sem um ræðir til viðkomandi skips.
                              Meðferð upplýsinga.
15. gr. Kvótaþing skal daglega birta aðgengilegar upplýsingar um viðskipti, þar
á meðal um viðskiptaverð, heildarmagn og -verðmæti, allt eftir tegundum. Þá skal
     birta aðrar upplýsingar sem Kvótaþing telur að geti stuðlað að virkri
                                  verðmyndun.
    16. gr. Að því marki sem lög þessi kveða ekki á um skyldu Kvótaþings til
upplýsingagjafar eru stjórnarmenn Kvótaþings og þeir sem annast kvótaviðskipti á
vegum þess á grundvelli 1. mgr. 4. gr. bundnir þagnarskyldu um einstök viðskipti
 sem þar fara fram og um önnur atriði sem þeir fá vitneskju um í starfi sínu og
leynt skulu fara samkvæmt lögum eða eðli máls. Þagnarskyldan helst þótt látið sé
  af starfi. Aðilum skv. 1. málsl., svo og hverjum þeim öðrum sem hlotið hafa
   vitneskju um framangreindar trúnaðarupplýsingar, er óheimilt að nýta þær á
                nokkurn hátt sjálfum sér eða öðrum til hagsbóta.
                                   Eftirlit.
17. gr. [Fjármálaeftirlitið]^1) hefur eftirlit með að starfsemi Kvótaþings sé í
 samræmi við lög þessi, reglugerðir sem settar eru samkvæmt þeim og reglur sem
                            stjórn Kvótaþings setur.
  Skal [Fjármálaeftirlitið]^1) eiga aðgang að öllum gögnum og upplýsingum sem
     afhent hafa verið Kvótaþingi og sem stafa frá því sem að þess mati eru
nauðsynleg vegna eftirlitsins. Að öðru leyti gilda um eftirlitið ákvæði laga um
   [opinbert eftirlit með fjármálastarfsemi]^1) eftir því sem við getur átt.
 Telji [Fjármálaeftirlitið]^1) að starfsemi Kvótaþings brjóti gegn ákvæðum laga
    þessara, reglugerða eða reglna settra samkvæmt þeim eða sé að öðru leyti
  óeðlileg, óheilbrigð eða ótraust getur það veitt hæfilegan frest til úrbóta,
  nema brot séu alvarleg. Sé um að ræða meint brot kaupenda eða seljenda skal
            [Fjármálaeftirlitið]^1) vekja athygli Fiskistofu á því.
 Hafi [Fjármálaeftirlitið]^1) rökstudda ástæðu til að ætla að brotið hafi verið
  gegn ákvæðum laga þessara eða annarra laga skal því heimilt að krefja aðila,
einstaklinga eða lögaðila, þar á meðal opinberar stofnanir, um allar upplýsingar
            og gögn sem það telur nauðsynleg til rannsóknar málsins.
                             ^1)[2]L. 84/1998, 21. gr.
                            Viðurlög og ýmis ákvæði.
18. gr. Komi í ljós að aðili, einstaklingur eða lögaðili, hafi selt á Kvótaþingi
 aflamark sem ekki var heimilt að ráðstafa skal útgerð þess skips sem aflamark
var flutt af bæta það tjón sem slík sala hefur valdið. Enn fremur er heimilt að
útiloka slíkan aðila frá frekari viðskiptum á Kvótaþingi nema hann flytji fyrir
 fram aflamark frá skipi sínu og setji viðbótartryggingar sem nægilegar eru að
                                mati Kvótaþings.
19. gr. Brot gegn lögum þessum varða sektum eða fangelsi allt að einu ári, nema
þyngri refsing liggi við samkvæmt öðrum lögum. Sé brot framið í þágu lögaðila er
 heimilt að beita stjórnendur lögaðilans framangreindum viðurlögum og einnig er
                       heimilt að gera lögaðilanum sekt.
 Tilraun til brota á lögum þessum og hlutdeild í þeim eru refsiverðar eftir því
                      sem segir í almennum hegningarlögum.
 20. gr. Sjávarútvegsráðherra setur með reglugerð^1) nánari ákvæði um framkvæmd
                                 laga þessara.
                                 ^1)Rg. 521/1998.
 21. gr. Lög þessi öðlast þegar gildi og koma til framkvæmda 1. september 1998.
                            Ákvæði til bráðabirgða.
  I. Sjávarútvegsráðherra skal fyrir lok fiskveiðiársins 1998/1999 láta kanna
   hvaða áhrif lögin hafi haft á íslenskan sjávarútveg, sérstaklega stöðu og
  möguleika einstaklingsútgerðarinnar. Skal ráðherra fyrir árslok 1999 leggja
        fyrir Alþingi skýrslu þar sem niðurstöður könnunar verði birtar.
II. Ákvæði 1. tölul. 3. mgr. 1. gr. laganna gildir einnig um flutning aflamarks
skipa innan sömu útgerðar ef skip hafa verið tekin á kaupleigu eða leigu og þeir
             samningar verið gerðir fyrir gildistöku laga þessara.

References

   Visible links
   1. http://www.althingi.is/dba-bin/lawformpr.pl?lnr=1998011
   2. file:///altext/stjt/1998.084.html
