
   --------------------------------------------------------------------------

                                             Lög um félagsþjónustu sveitarfélaga

                              1991 nr. 40 27. mars

   --------------------------------------------------------------------------

                                   I. kafli.
                                Markmið laganna.
                                     1. gr.
                   Markmið félagsþjónustu á vegum sveitarfélaga er að tryggja
     fjárhagslegt og félagslegt öryggi og stuðla að velferð íbúa á grundvelli
                                            samhjálpar. Skal það gert með því

   a.
           að bæta lífskjör þeirra sem standa höllum fæti,
   b.
           að tryggja þroskavænleg uppeldisskilyrði barna og ungmenna,
   c.
           að veita aðstoð til þess að íbúar geti búið sem lengst í
           heimahúsum, stundað atvinnu og lifað sem eðlilegustu lífi,
   d.
           að grípa til aðgerða til að koma í veg fyrir félagsleg vandamál.

                    Við framkvæmd félagsþjónustunnar skal þess gætt að hvetja
                    einstaklinginn til ábyrgðar á sjálfum sér og öðrum, virða
                 sjálfsákvörðunarrétt hans og styrkja hann til sjálfshjálpar.

                                     2. gr.
             Með félagsþjónustu er í lögum þessum átt við þjónustu, aðstoð og
                                ráðgjöf í tengslum við eftirtalda málaflokka:

   1.
           Félagslega ráðgjöf.
   2.
           Fjárhagsaðstoð.
   3.
           Félagslega heimaþjónustu.
   4.
           Málefni barna og ungmenna.
   5.
           Þjónustu við unglinga.
   6.
           Þjónustu við aldraða.
   7.
           Þjónustu við fatlaða.
   8.
           Húsnæðismál.
   9.
           Aðstoð við áfengissjúka og vímugjafavarnir.
   10.
           Atvinnuleysisskráningu og vinnumiðlun.

                                   II. kafli.
                              Stjórn og skipulag.
                                  Yfirstjórn.
                                     3. gr.
            Félagsþjónusta sveitarfélaga heyrir undir félagsmálaráðuneyti sem
            hefur eftirlit með því að sveitarfélögin veiti lögboðna þjónustu.

                     Sveitarstjórnir og félagsmálanefndir.
                                     4. gr.
           Sveitarfélag ber ábyrgð á félagsþjónustu innan sinna marka og skal
         með skipulagðri félagsþjónustu tryggja framgang markmiða skv. 1. gr.
                                                                þessara laga.

                                     5. gr.
        Sveitarstjórn skal kjósa félagsmálanefnd eða félagsmálaráð, hér eftir
        í lögum þessum nefnd félagsmálanefnd, sem fer með stjórn og framkvæmd
                   félagsþjónustu í sveitarfélaginu í umboði sveitarstjórnar.
        Félagsmálanefnd skal skipuð þremur fulltrúum hið fæsta. Að öðru leyti
              ákveður sveitarstjórn fjölda nefndarmanna og setur um starfsemi
                    nefndarinnar reglur sem sendar skulu félagsmálaráðuneyti.

                         Undirnefndir félagsmálanefnda.
                                     6. gr.
                 Sveitarstjórn getur í sérstökum tilvikum skipað undirnefndir
         félagsmálanefndar að tilskildu samþykki hennar. Hver undirnefnd skal
        skipuð a.m.k. þremur fulltrúum og skal a.m.k. einn þeirra eiga sæti í
              félagsmálanefnd. Sveitarstjórn skal setja reglur um verksvið og
        starfshætti slíkra undirnefnda að fengnum tillögum félagsmálanefndar.
          Undirnefnd fer með sérstök verkefni sem afmarkast við málaflokk eða
   ákveðinn hluta sveitarfélags. Heimilt er að fela undirnefnd ákvörðunarvald
         og ábyrgð sem félagsmálanefnd fer með samkvæmt lögum þessum og öðrum
         lagaákvæðum. Þó skal undirbúningur fjárhagsáætlunar og tillögugerð í
      sambandi við hana ætíð vera á ábyrgð félagsmálanefndar, svo og eftirlit
                                              með framkvæmd fjárhagsáætlunar.

                            Samvinna sveitarfélaga.
                                     7. gr.
                Sveitarstjórnir geta falið héraðsnefndum verkefni skv. 2. gr.
         Sveitarstjórnir geta ákveðið að vinna saman að einstökum verkefnum á
   sviði félagsþjónustu á vettvangi byggðasamlaga eftir því sem henta þykir á
     hverjum stað. Enn fremur geta einstök sveitarfélög gert með sér sérstakt
         samkomulag um sameiginlega félagsþjónustu eða einstaka þætti hennar.
          Hafi sveitarfélög falið héraðsnefnd öll verkefni félagsmálanefndar,
     sbr. 1. mgr., eða ákveðið að vinna saman að öllum verkefnum nefndarinnar
    samkvæmt sérstöku samkomulagi, sbr. 2. mgr., er viðkomandi sveitarfélögum
         heimilt að skipa sameiginlega félagsmálanefnd. Tekur sú nefnd þá við
                          hlutverki félagsmálanefnda einstakra sveitarfélaga.

              Félagsmálastofnanir og starfsmenn félagsmálanefnda.
                                     8. gr.
           Heimilt er að fela sérstakri félagsmálastofnun að sjá um framkvæmd
                               félagsþjónustu undir stjórn félagsmálanefndar.

                                     9. gr.
         Í þeim sveitarfélögum, þar sem ekki er sérstök félagsmálastofnun, er
        heimilt að fela starfsmönnum að sjá um framkvæmd félagsþjónustu undir
                                                    stjórn félagsmálanefndar.

                                    10. gr.
         Félagsmálanefnd er heimilt að fela starfsmönnum afgreiðslu ákveðinna
             mála og skulu um það settar reglur sem sveitarstjórn staðfestir.
    Ákvörðunum starfsmanna skal þó ætíð unnt að skjóta til félagsmálanefndar.

                                  III. kafli.
                           Hlutverk félagsmálanefnda.
                                    11. gr.
                                                 Hlutverk félagsmálanefnda er

   1.
           að fara með stjórn og framkvæmd félagsþjónustu í sveitarfélaginu í
           samræmi við reglur sem sveitarstjórn setur,
   2.
           að leitast við að tryggja að félagsleg þjónusta verði sem mest í
           samræmi við þarfir íbúa,
   3.
           að gera tillögur til sveitarstjórnar um stefnumörkun á sviði
           félagsþjónustu í sveitarfélaginu,
   4.
           að gera tillögur að fjárhagsáætlun til sveitarstjórnar um
           útgjaldaliði félagsmála,
   5.
           að vinna með öðrum opinberum aðilum, svo og félögum,
           félagasamtökum og einstaklingum, að því að bæta félagslegar
           aðstæður og umhverfi í sveitarfélaginu,
   6.
           að veita upplýsingar um félagsþjónustu í sveitarfélaginu,
   7.
           að veita einstaklingum og fjölskyldum aðstoð með ráðgjöf,
           fjárhagslegri fyrirgreiðslu og annarri þjónustu,
   8.
           að hafa yfirumsjón með starfsemi og rekstri stofnana á sviði
           félagsþjónustu í umboði sveitarstjórnar,
   9.
           að beita sér fyrir forvörnum sem eru til þess fallnar að tryggja
           stöðu einstaklinga og fjölskyldna,
   10.
           að stuðla að þjálfun og menntun starfsliðs, m.a. með námskeiðum.

                                   IV. kafli.
        Almenn ákvæði um rétt til félagsþjónustu á vegum sveitarfélaga.
                                    12. gr.
          Sveitarfélag skal sjá um að veita íbúum þjónustu og aðstoð samkvæmt
       lögum þessum og jafnframt tryggja að þeir geti séð fyrir sér og sínum.
        Aðstoð og þjónusta skal jöfnum höndum vera til þess fallin að bæta úr
        vanda og koma í veg fyrir að einstaklingar og fjölskyldur komist í þá
                        aðstöðu að geta ekki ráðið fram úr málum sínum sjálf.

                                    13. gr.
              Með íbúa sveitarfélags er í lögum þessum átt við hvern þann sem
                                     lögheimili á í viðkomandi sveitarfélagi.
         Verði eigi upplýst um lögheimili manns er leitar aðstoðar skal honum
                                            veitt aðstoð þar sem hann dvelur.
        Flytjist maður milli sveitarfélaga skal hann eiga rétt til þjónustu í
           því sveitarfélagi er hann flyst til þegar hann hefur tekið sér þar
           lögheimili. Enginn öðlast þó rétt til þjónustu eða aðstoðar í öðru
        sveitarfélagi með dvöl sem ekki er ígildi fastrar búsetu, sbr. lög um
                                                                  lögheimili.

                                    14. gr.
        Þurfi fólk á aðstoð að halda utan heimilissveitar sinnar sökum slysa,
           veikinda eða af öðrum brýnum orsökum er dvalarsveit skylt að veita
             tímabundna aðstoð. Skal um það haft samráð við heimilissveit sem
                                               endurgreiðir kostnað að fullu.

                                    15. gr.
          Aðstoð til erlendra ríkisborgara skal veitt í því sveitarfélagi þar
       sem þeir eiga lögheimili. Verði ekki upplýst um lögheimili skal aðstoð
                                                         veitt í dvalarsveit.
        Ríkissjóður skal endurgreiða sveitarfélagi veitta aðstoð til erlendra
    ríkisborgara ef þeir eiga ekki lögheimili hér á landi eða hafa dvalið hér
                                                            skemur en tvö ár.
            Veitt aðstoð til íslenskra ríkisborgara hjá umboðsmönnum ríkisins
               erlendis og kostnaður við heimflutning greiðist úr ríkissjóði.
        Félagsmálaráðuneyti er heimilt að setja reglur um aðstoð til erlendra
                                                                ríkisborgara.

                                   V. kafli.
                               Félagsleg ráðgjöf.
                                    16. gr.
                Félagsmálanefndir skulu leitast við að bjóða upp á félagslega
          ráðgjöf. Markmið hennar er að veita upplýsingar og leiðbeiningar um
           félagsleg réttindamál annars vegar og stuðning vegna félagslegs og
                                                persónulegs vanda hins vegar.

                                    17. gr.
                 Félagsleg ráðgjöf tekur m.a. til ráðgjafar á sviði fjármála,
       húsnæðismála, uppeldismála, skilnaðarmála, þar með talinna forsjár- og
       umgengnismála, ættleiðingarmála o.fl. Henni skal ætíð beitt í eðlilegu
     samhengi við aðra aðstoð samkvæmt lögum þessum og í samvinnu við aðra þá
    aðila sem bjóða upp á slíka þjónustu, svo sem skóla og heilsugæslustöðvar
                                                         eftir því sem við á.

                                    18. gr.
              Félagsmálanefndir skulu leitast við að hafa á að skipa menntuðu
         starfsfólki í félagsráðgjöf eða á hliðstæðu sviði til þess að annast
                                                          félagslega ráðgjöf.

                                   VI. kafli.
                                Fjárhagsaðstoð.
                                    19. gr.
            Skylt er hverjum manni að framfæra sjálfan sig, maka sinn og börn
                                                             yngri en 18 ára.
           [Sama rétt til fjárhagsaðstoðar og hjón hafa samkvæmt lögum þessum
      einnig karl og kona sem búa saman og eru bæði ógift, enda hafi sambúðin
     verið skráð í þjóðskrá í a.m.k. eitt ár áður en umsókn er lögð fram.]^1)

   ^1)[2]L. 130/1995, 1. gr.

                                    20. gr.
        Um skyldur sveitarfélags til að veita fjárhagsaðstoð gilda almenn
   ákvæði um félagsþjónustu skv. IV. kafla.

                                    21. gr.
        Fjárhagsaðstoð á vegum sveitarfélags skal vera svo mikil sem nauðsyn
   krefur.
        Sveitarstjórn setur reglur um framkvæmd fjárhagsaðstoðar að fengnum
   tillögum félagsmálanefndar.

                                    22. gr.
        Fjárhagsaðstoð sveitarfélags getur hvort heldur sem er verið lán eða
   styrkur. Fjárhagsaðstoð skal veitt sem lán ef umsækjandi óskar þess eða
   könnun á aðstæðum leiðir í ljós að eðlilegt er að gera kröfur um
   endurgreiðslu með tilliti til eigna og framtíðartekna.
        Aðstoð er aldrei endurkræf nema það sé ákveðið þegar hún er veitt.

                                    23. gr.
        Fjárhagsaðstoð, veitt á grundvelli rangra eða villandi upplýsinga af
   hendi þess sem aðstoðina fær, er ætíð endurkræf.

                                    24. gr.
        Skylt er að veita félagsmálanefndum hverjar þær upplýsingar úr
   skattskýrslum þeirra sem leita fjárhagsaðstoðar eða hafa fengið hana. Sama
   gildir um upplýsingar úr skattskýrslum lögskylds framfæranda.
        Atvinnurekendum er skylt að láta félagsmálanefndum í té upplýsingar
   um laun þess sem fjárhagsaðstoðar leitar og framfærenda hans.

                                    25. gr.
        Félagsmálaráðherra er heimilt að setja reglugerð um samskipti
   sveitarfélaga sín á milli og um uppgjör milli ríkisins og sveitarfélaga
   vegna veittrar fjárhagsaðstoðar skv. IV. kafla laga þessara.

                                  VII. kafli.
                            Félagsleg heimaþjónusta.
                                    26. gr.
        Sveitarfélag skal sjá um félagslega heimaþjónustu til handa þeim sem
   búa í heimahúsum og geta ekki séð hjálparlaust um heimilishald og
   persónulega umhirðu vegna skertrar getu, fjölskylduaðstæðna, álags,
   veikinda, barnsburðar eða fötlunar.

                                    27. gr.
        Með félagslegri heimaþjónustu skal stefnt að því að efla viðkomandi
   til sjálfsbjargar og gera honum kleift að búa sem lengst í heimahúsum við
   sem eðlilegastar aðstæður.

                                    28. gr.
        Með félagslegri heimaþjónustu er átt við hvers konar aðstoð við
   heimilishald, persónulega umhirðu, félagslegan stuðning, gæslu og umönnun
   barna og unglinga.

                                    29. gr.
        Áður en aðstoð er veitt skal sá aðili, sem fer með heimaþjónustu,
   meta þörf í hverju einstöku tilviki. Læknisvottorð skal liggja fyrir þegar
   um heilsufarsástæður er að ræða.

                                    30. gr.
        Sveitarstjórn setur nánari reglur um framkvæmd félagslegrar
   heimaþjónustu.

                                  VIII. kafli.
                           Málefni barna og ungmenna.
                                    31. gr.
        Félagsmálanefnd er skylt, í samvinnu við foreldra, forráðamenn og
   aðra þá aðila sem hafa með höndum uppeldi, fræðslu og heilsugæslu barna og
   ungmenna, að gæta velferðar og hagsmuna þeirra í hvívetna.
        Félagsmálanefnd skal sjá til þess að börn fái notið hollra og
   þroskavænlegra uppvaxtarskilyrða, t.d. leikskóla og tómstundaiðju. Einnig
   skal félagsmálanefnd gæta þess að aðbúnaði barna sé ekki áfátt og ekki séu
   þær aðstæður í umhverfi barna sem þeim stafar hætta af.

                                    32. gr.
        Sveitarstjórn getur falið félagsmálanefnd verkefni
   barnaverndarnefndar og fer þá um framkvæmd og meðferð þeirra mála eftir
   lögum um vernd barna og ungmenna.

                                    33. gr.
        Sveitarfélög annast uppbyggingu og rekstur leikskóla og tekur
   sveitarstjórn ákvörðun um stjórn þeirra.
        Leikskólar eru reknir samkvæmt sérstökum lögum.

                                    34. gr.
        Sveitarstjórnir skulu eftir föngum tryggja framboð á leikskólarými.
   Til þess að sú þjónusta verði í sem bestu samræmi við þarfir barna í
   sveitarfélaginu skal það láta fara fram mat á þörfinni eigi sjaldnar en á
   tveggja ára fresti.
        Félagsmálaráðuneytið skal liðsinna sveitarfélögum í því skyni að
   sameinast um rekstur leikskóla á vettvangi héraðsnefnda eða með stofnun
   byggðasamlaga.

                                    35. gr.
        Félagsmálanefnd, eða önnur nefnd samkvæmt ákvörðun sveitarstjórnar,
   skal veita leyfi til daggæslu barna í heimahúsum og annast rekstur
   gæsluvalla fyrir börn. Félagsmálaráðherra setur reglugerð^1) um starfsemi
   og rekstur gæsluvalla og daggæslu í heimahúsum.

   ^1)Rg. 198/1992.

                                   IX. kafli.
                             Þjónusta við unglinga.
                                    36. gr.
        Að tilhlutan sveitarfélaga skal vera skipulagt forvarnastarf í
   unglingamálum sem miðar að því að beina athafnaþörf æskufólks á
   heillavænlegar brautir.

                                    37. gr.
        Félagsmálanefnd skal sjá um þá þætti unglingaþjónustunnar sem varða
   málefni einstaklinga, t.d. ráðgjöf, útideildarstarfsemi (leitarstarf) og
   rekstur unglingaathvarfa eftir því sem þörf er á.
        Heimilt er að fela félagsmálanefndum umsjón með æskulýðs- og
   íþróttamálum í umboði sveitarstjórna, þar á meðal rekstur félagsmiðstöðva,
   tómstundastarf í skólum og rekstur mannvirkja og aðstöðu fyrir
   íþróttastarfsemi.

                                    38. gr.
        Um önnur atriði, er lúta að þjónustu við unglinga, fer eftir lögum um
   æskulýðsmál, íþróttalögum, lögum um grunnskóla og lögum um vernd barna og
   ungmenna.

                                   X. kafli.
                             Þjónusta við aldraða.
                                    39. gr.
        Sveitarstjórn skal stuðla að því að aldraðir geti búið við eðlilegt
   heimilislíf í umgengni við aðra svo lengi sem verða má. Jafnframt verði
   tryggð nauðsynleg stofnanaþjónusta þegar hennar er þörf.
        [Ákveði sveitarstjórn að fela sérstöku öldrunarmálaráði stjórn
   öldrunarmála, á grundvelli heimildar í lögum um málefni aldraðra, breytir
   það engu um þann rétt sem aldraðir eiga samkvæmt lögum þessum, þar á meðal
   hvað varðar málsmeðferð og málskot.]^1)

   ^1)[3]L. 31/1994, 2. gr.

                                    40. gr.
        [Félagsmálanefnd, eða öldrunarmálaráð, skal leitast við að tryggja
   framboð á hentugu húsnæði fyrir aldraða og jafnframt skipuleggja
   félagslega heimaþjónustu.]^1)

   ^1)[4]L. 31/1994, 2. gr.

                                    41. gr.
        Sveitarstjórn skal sjá um að félagsþjónusta aldraðra sé fyrir hendi í
   sveitarfélaginu eftir þörfum. Hér er m.a. átt við heimaþjónustu,
   félagsráðgjöf og heimsendingu matar. Jafnframt skal tryggja öldruðum
   aðgang að félags- og tómstundastarfi við þeirra hæfi. Í því sambandi skal
   lögð sérstök áhersla á fræðslu og námskeiðahald um réttindi aldraðra og
   aðlögun að breyttum aðstæðum sem fylgja því að hætta þátttöku á
   vinnumarkaði.

                                    42. gr.
        Aldraðir eiga rétt á almennri þjónustu og aðstoð samkvæmt lögum
   þessum en að öðru leyti fer um málefni þeirra eftir sérlögum um málefni
   aldraðra.

                                   XI. kafli.
                             Þjónusta við fatlaða.
                                    43. gr.
        Félagsmálanefnd skal vinna að því að fötluðum, hvort sem heldur er af
   líkamlegum eða andlegum ástæðum, séu tryggð sambærileg lífskjör og
   jafnrétti á við aðra þjóðfélagsþegna. Jafnframt skulu fötluðum sköpuð
   skilyrði til að lifa sem eðlilegustu lífi miðað við getu hvers og eins.

                                    44. gr.
        Félagsmálanefnd skal skipuleggja félagslega heimaþjónustu fyrir
   fatlaða og leitast við að tryggja þeim hentugt íbúðarhúsnæði.

                                    45. gr.
        Fatlaðir eiga rétt á almennri þjónustu og aðstoð samkvæmt lögum
   þessum og skal þeim veitt þjónusta á almennum stofnunum eftir því sem unnt
   er og við á.
        Að öðru leyti fer um málefni þeirra eftir sérlögum um málefni
   fatlaðra.
        Samstarf skal vera sem víðtækast milli svæðisstjórna fatlaðra og
   einstakra sveitarfélaga um þjónustu við fatlaða.

                                  XII. kafli.
                                  Húsnæðismál.
                                    46. gr.
        Sveitarstjórnir skulu, eftir því sem kostur er og þörf er á, tryggja
   framboð af leiguhúsnæði, félagslegu kaupleiguhúsnæði og/eða félagslegum
   eignaríbúðum handa þeim fjölskyldum og einstaklingum sem ekki eru á annan
   hátt færir um að sjá sér fyrir húsnæði sökum lágra launa, þungrar
   framfærslubyrðar eða annarra félagslegra aðstæðna.

                                    47. gr.
        Félagsmálanefndir skulu sjá til þess að veita þeim fjölskyldum og
   einstaklingum, sem ekki eru færir um það sjálfir, úrlausn í húsnæðismálum
   til að leysa úr bráðum vanda á meðan unnið er að varanlegri lausn.

                                    48. gr.
        Sveitarstjórn er heimilt að fela félagsmálanefnd umsjón með
   leiguíbúðum í eigu sveitarfélagsins og útleigu þeirra.
        Þegar aðrar félagslegar íbúðir en leiguíbúðir eiga í hlut getur
   félagsmálanefnd gert tillögur til húsnæðisnefndar um úthlutun á íbúðum.

                                    49. gr.
        Sveitarstjórnum er heimilt að fela félagsmálanefndum verkefni
   húsaleigunefndar, sbr. lög um húsaleigusamninga.

                                  XIII. kafli.
                  Aðstoð við áfengissjúka og vímugjafavarnir.
                                    50. gr.
        Heimilt er sveitarstjórnum að fela félagsmálanefndum lögbundin
   verkefni áfengisvarnarnefndar, sbr. á[5]fengislög, nr. 82/1969, að hluta
   til eða að öllu leyti.

                                    51. gr.
        Félagsmálanefndir skulu stuðla að forvörnum í áfengis- og
   vímugjafamálum í samstarfi við viðeigandi aðila, svo sem lögreglu,
   heilbrigðisþjónustu og skóla.

                                    52. gr.
        Félagsmálanefndir skulu hlutast til um að áfengissjúkir og þeir sem
   misnota áfengi eða aðra vímugjafa fái viðeigandi meðferð og aðstoð. Þá
   skal veita aðstandendum og fjölskyldum áfengissjúkra ráðgjöf og aðstoð
   eftir því sem við á.

                                    53. gr.
        Félagsmálanefndir skulu stuðla að því að áfengissjúkir og misnotendur
   vímugjafa, sem fengið hafa meðferð og læknishjálp, fái nauðsynlegan
   stuðning og aðstoð til að lifa eðlilegu lífi að meðferð lokinni.

                                  XIV. kafli.
                     Atvinnuleysisskráning og vinnumiðlun.
                                    54. gr.
        Sveitarstjórnum er skylt að annast atvinnuleysisskráningu og
   vinnumiðlun, sbr. [6]lög um vinnumiðlun, nr. 18/1985.
        Stjórn vinnumiðlunar og félagsmálanefnd skulu hafa náið samstarf um
   atvinnuleysisskráningu og vinnumiðlun.

                                    55. gr.
        Heimilt er sveitarstjórn að fela félagsmálanefnd skráningu
   atvinnulausra og framkvæmd vinnumiðlunar að hluta til, einkum þjónustu við
   atvinnuleitendur, þar á meðal unglinga og aldraða.

                                    56. gr.
        Að fengnu samþykki sveitarstjórnar er svæðisstjórn um málefni
   fatlaðra heimilt að fela félagsmálanefndum starfrækslu atvinnuleitar fyrir
   fatlaða þar sem það á við, sbr. [7]lög um málefni fatlaðra, nr.
   41/1983.^1)

   ^1)Nú [8]l. 59/1992.

                                   XV. kafli.
                         Starfshættir félagsmálanefnda.
                                    57. gr.
        Um félagsmálanefndir og starfslið sveitarfélaga gilda ákvæði VI. og
   VII. kafla [9]sveitarstjórnarlaga, nr. 8/1986, og ákvæði IV. og V. kafla
   sömu laga eftir því sem við á.
        Að öðru leyti gilda ákvæði laga þessara og reglna sem sveitarstjórnir
   setja um félagsmálanefndir, starfssvið þeirra og meðferð mála.

                                  XVI. kafli.
                   Almennar reglur um meðferð einstakra mála.
                                    58. gr.
        Berist félagsmálanefnd umsókn um aðstoð samkvæmt lögum þessum skal
   nefndin kanna aðstæður umsækjanda eins fljótt og unnt er.
        Fái félagsmálanefnd með öðrum hætti upplýsingar um nauðsyn á aðstoð
   eða aðgerðum skal mál kannað með sama hætti.

                                    59. gr.
        Öflun gagna og upplýsinga skal unnin í samvinnu við skjólstæðing og
   leitað eftir samþykki hans þar sem því verður við komið.

                                    60. gr.
        Við meðferð mála og ákvörðunartöku skal leitast við að hafa samvinnu
   og samráð við skjólstæðing eftir því sem unnt er, að öðrum kosti við
   talsmann ef hann er fyrir hendi.
        Sé talið nauðsynlegt vegna almannahagsmuna eða velferðar viðkomandi
   einstaklings að hafa uppi þvingunaraðgerðir skal með þau mál farið eftir
   ákvæðum laga um lögræði, laga um vernd barna og ungmenna og annarra þeirra
   laga er slíkar heimildir veita.
        Kynna skal niðurstöðu mála eins fljótt og unnt er. Ef niðurstaða er
   umsækjanda óhagstæð skal hún skýrð og rökstudd og tilkynnt honum
   tryggilega. Í slíku tilfelli getur umsækjandi eða talsmaður hans krafist
   skriflegs rökstuðnings. Sé um skerðingu á réttindum skjólstæðings að ræða
   skal niðurstaða ávallt rökstudd skriflega og tilkynnt með sérstökum
   tryggilegum hætti.

                                    61. gr.
        Skjólstæðingur á rétt á að kynna sér upplýsingar úr skráðum gögnum
   sem varða mál hans að svo miklu leyti sem það stangast ekki á við trúnað
   gagnvart öðrum.

                                    62. gr.
        Fulltrúar í félagsmálanefndum og starfsmenn skulu varðveita málsgögn,
   er varða persónulega hagi einstaklinga, með tryggilegum hætti þannig að
   óviðkomandi fái þar ekki aðgang. Hafi þeir kynnst einkamálum skjólstæðinga
   í starfi er þeim óheimilt að ræða þau mál við óviðkomandi aðila nema að
   fengnu samþykki skjólstæðings eða forráðamanna hans.

                                    63. gr.
        Kynna skal aðila sérstaklega rétt hans til málskots.

                                    64. gr.
        Opinberir aðilar, sem fást við verkefni eða reka stofnanir á sviði
   félagsþjónustu sveitarfélaga eða fara með verkefni sem tengjast henni,
   skulu hafa sem nánasta samvinnu bæði hvað varðar skipulag þjónustu og
   málefni einstakra skjólstæðinga.
        Þegar málefni skjólstæðings er til meðferðar hjá fleiri en einni
   stofnun skal um það höfð samvinna milli þeirra og veittar gagnkvæmar
   upplýsingar eftir því sem nauðsynlegt er, þó þannig að gætt sé trúnaðar
   gagnvart skjólstæðingi.

                                  XVII. kafli.
                                    Málskot.
                                    65. gr.
        Málsaðili getur skotið ákvörðun félagsmálanefndar til
   úrskurðarnefndar félagsþjónustu, sbr. 66. gr. Skal það gert innan fjögurra
   vikna frá því viðkomanda barst vitneskja um ákvörðun.
        Málskot til nefndarinnar frestar ekki framkvæmd hinnar kærðu
   ákvörðunar nema nefndin ákveði annað.

                                    66. gr.
        Úrskurðarnefnd félagsþjónustu fjallar um eftirtalin atriði:

   1.
           Málsmeðferð, sbr. XVI. kafla.
   2.
           Rétt til aðstoðar, sbr. IV. kafla.
   3.
           Hvort samþykkt þjónusta og upphæð fjárhagsaðstoðar er í samræmi
           við reglur viðkomandi sveitarstjórnar.

                                    67. gr.
        Þrír menn eiga sæti í úrskurðarnefnd félagsþjónustu, tilnefndir til
   fjögurra ára í senn. Hæstiréttur skipar oddamann nefndarinnar og varamann
   hans og skulu þeir hafa lokið embættisprófi í lögfræði. Félagsmálaráðherra
   skipar einn mann í nefndina og einn til vara. Sama gildir um Samband
   íslenskra sveitarfélaga.
        Nefndin skal taka mál til meðferðar án tafar og kveða upp úrskurð
   sinn innan þriggja mánaða frá því nefndinni barst mál til úrskurðar. Ef
   ástæða þykir til getur nefndin mælt fyrir um munnlegan eða skriflegan
   málflutning.
        Úrskurðir nefndarinnar eru fullnaðarúrskurðir á sviði
   stjórnsýslunnar.
        Kostnaður af störfum úrskurðarnefndar félagsþjónustu greiðist úr
   ríkissjóði.

   Gildistaka.
                                    68. gr.
        Lög þessi öðlast þegar gildi. ...

                            Ákvæði til bráðabirgða.
        Lög þessi skal endurskoða innan fimm ára frá gildistöku þeirra.

References

   Visible links
   1. http://www.althingi.is/dba-bin/lawformpr.pl?lnr=1991040
   2. file:///altext/stjt/1995.130.html
   3. file:///altext/stjt/1994.031.html
   4. file:///altext/stjt/1994.031.html
   5. file://1969082.html
   6. file://1985018.html
   7. file:///altext/stjtnr.html#1983041
   8. file://1992059.html
   9. file://1986008.html
