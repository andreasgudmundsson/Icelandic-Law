
   --------------------------------------------------------------------------

                                    Erfðalög

                              1962 nr. 8 14. mars

   --------------------------------------------------------------------------

  Tóku gildi 28. september 1962. Breytt með [2]l. 29/1985 (tóku gildi 14. júní
 1985), [3]l. 48/1989 (tóku gildi 1. júní 1989), [4]l. 86/1989 (tóku gildi 14.
 júní 1989), [5]l. 20/1991 (tóku gildi 1. júlí 1992), [6]l. 91/1991 (tóku gildi
           1. júlí 1992) og [7]l. 174/2000 (tóku gildi 1. jan. 2001).

                              I. kafli. Um lögarf.
                        1. gr. Lögerfingjar eru þessir:
        1. Börn arfleifanda og aðrir niðjar. Óskilgetið barn erfir föður og
 föðurfrændur og þeir það, ef það er feðrað með þeim hætti, sem segir í löggjöf
um óskilgetin börn. Um erfðarétt kjörbarns og arf eftir það fer samkvæmt 5. gr.
                    2. Foreldrar arfleifanda og niðjar þeirra.
          3. Föðurforeldrar og móðurforeldrar arfleifanda og börn þeirra.
                               4. Maki arfleifanda.
                                2. gr. I. erfð.
Maki erfir ^1/3 hluta eigna, þegar börn eru á lífi, en ^2/3 hluta erfa börnin að
   jöfnu. Ef maka er ekki til að dreifa, taka börn og aðrir niðjar allan arf.
 Nú hefur barn andast á undan arfleifanda, og erfa börn þess þá þann hluta, er
            því hefði borið. Firnari niðjar taka arf með sama hætti.
                                3. gr. II. erfð.
         [Ef arfleifandi á enga niðja á lífi tekur maki allan arf.]^1)
  Nú er maka ekki til að dreifa, og fellur arfur þá til foreldra að jöfnu. Ef
annað foreldri er látið, hverfur hlutur sá, sem því hefði borið, til barns þess
eða annarra niðja með sama hætti og segir í 2. gr. Nú á hið látna foreldri enga
             niðja, og gengur þá hlutur þess til hins foreldrisins.
  Nú eru báðir foreldrar arfleifanda látnir, og taka þá börn eða aðrir niðjar
 hvors foreldris um sig þann arf, sem því hefði borið. Ef annað foreldra á enga
               niðja á lífi, hverfur allur arfur til niðja hins.
                             ^1)[8]L. 48/1989, 1. gr.
                               4. gr. III. erfð.
     Ef enginn erfingi skv. 2. eða 3. gr. er á lífi, taka föðurforeldrar og
móðurforeldrar sinn helming arfs hvort. Nú er afi arfleifanda eða amma látin, og
    erfa þá börn þess, sem látið er, þann erfðahlut, sem því hefði borið. Ef
móðurforeldrar arfleifanda eru dánir og börn þeirra, taka föðurforeldrar og börn
                         þeirra allan arf og gagnkvæmt.
  5. gr. Kjörbarn og niðjar þess, þar á meðal kjörniðjar, erfa kjörforeldra og
              ættingja þeirra og gagnkvæmt eftir ákvæðum 2.4. gr.
  Lögerfðatengsl milli kjörbarns og ættingja þess falla niður við ættleiðingu.
  6. gr. Nú hefur það hjóna, sem lengur lifir, verið einkalögerfingi þess, sem
 fyrr lést, og það andast án þess að hafa gengið í hjónaband að nýju eða látið
eftir sig arfgenga niðja, og skulu þá eignir þess skiptast milli erfingja beggja
hjóna að jöfnu, enda hafi maki ekki ráðstafað eignum sínum með erfðaskrá á annan
                                     hátt.
 Nú á sá maki, sem lengur lifir, enga erfingja á lífi, er hann andast, og ganga
                 eigur hans þá til erfingja skammlífara makans.
  Þegar rætt er um erfingja skammlífara makans í þessari grein, er átt við þá
 menn, sem standa til arfs eftir hann, miðað við það tímatakmark, er langlífari
                                makinn féll frá.

                            II. kafli. Um óskipt bú.
 7. gr. [Eftir lát annars hjóna á hitt rétt á að sitja í óskiptu búi með niðjum
   beggja nema hið látna hafi mælt svo fyrir í erfðaskrá að skipti skuli fara
                                   fram.]^1)
                             ^1)[9]L. 48/1989, 2. gr.
   8. gr. [Heimilt er því hjóna, sem lengur lifir, að sitja í óskiptu búi með
ófjárráða niðjum látins maka síns, sem ekki eru niðjar þess, ef sá eða þeir sem
 fara með forsjá eða lögráð hinna ófjárráða niðja veita samþykki sitt til þess,
 enda hafi hið látna ekki mælt svo fyrir í erfðaskrá að skipti skuli fara fram.
 Ef það hjóna, sem lengur lifir, fer með forsjá eða lögráð ófjárráða stjúpniðja
   sinna á það þó rétt á setu í óskiptu búi eins og mælt er fyrir um í 7. gr.
  Því hjóna, sem lengur lifir, er heimilt að sitja í óskiptu búi með fjárráða
            stjúpniðjum sínum ef þeir veita samþykki sitt til þess.
 Það hjóna, sem lengur lifir, á rétt á setu í óskiptu búi með stjúpniðjum sínum
hvort sem þeir eru fjárráða eða ófjárráða, án þess að aflað sé samþykkis skv. 1.
    eða 2. mgr., ef hið látna hefur mælt fyrir um þann rétt í erfðaskrá.]^1)
                             ^1)[10]L. 48/1989, 3. gr.
  9. gr. [Því hjóna, sem lengur lifir, verður ekki veitt leyfi til að sitja í
 óskiptu búi ef bú þess er til gjaldþrotaskipta eða í ljós kemur að eignir þess
   hrökkva ekki fyrir skuldum. Sama er ef því verður ekki treyst til að hafa
                   forræði bús vegna vanhirðu um fjármál sín.
Ef það hjóna, sem lengur lifir, er svipt lögræði verður því ekki veitt leyfi til
          að sitja í óskiptu búi nema með samþykki yfirlögráðanda.]^1)
                             ^1)[11]L. 48/1989, 4. gr.
  10. gr. [Sá sem óskar setu í óskiptu búi skal sem fyrst eftir lát maka síns
sækja um leyfi til þess hjá sýslumanni í því umdæmi þar sem búskipti eftir hinn
                                látna fara fram.
    Í umsókn um leyfi til að sitja í óskiptu búi skal greina nöfn erfingja,
  kennitölur þeirra og dvalarstaði. Einnig skal yfirlit yfir eignir og skuldir
beggja hjóna koma fram í umsókn eða sem fylgigagn með henni. Ef heimild til setu
    í óskiptu búi er háð samþykki annarra, sbr. 1. eða 2. mgr. 8. gr., skulu
 yfirlýsingar um samþykki vera ritaðar á umsókn eða fylgja henni. Ef réttur til
  setu í óskiptu búi byggist á erfðaskrá hins látna, sbr. 3. mgr. 8. gr., skal
                          eintak hennar fylgja umsókn.
  Ef sýslumaður telur ástæðu til að ætla að ákvæði 9. gr. geti átt við um hagi
  þess sem sækir um leyfi til að sitja í óskiptu búi er honum heimilt að skipa
 ófjárráða erfingjum, sem umsækjandinn er forsjármaður eða lögráðamaður fyrir,
               sérstakan lögráðamann til að gæta hagsmuna þeirra.
Telji sýslumaður umsækjanda fullnægja skilyrðum til að hljóta leyfi til að sitja
 í óskiptu búi skal hann veita leyfið og láta umsækjandanum í té skilríki fyrir
                                    því.]^1)
                             ^1)[12]L. 48/1989, 5. gr.
  11. gr. [Til óskipts bús teljast hjúskapareignir beggja hjóna og séreign sem
 samkvæmt ákvæðum laga eða kaupmála á að hlíta reglum um hjúskapareign að öðru
hjóna látnu. Sjálfsaflafé og annað verðmæti, sem sá eignast sem situr í óskiptu
   búi, rennur til búsins nema það eigi að lögum að falla til séreignar hans.
Arfur eða gjöf, sem langlífara maka hlotnast, rennur þó ekki inn í óskipt bú ef
hann lýsir því fyrir sýslumanni innan tveggja mánaða frá því hann fékk vitneskju
um arf eða gjöf að verðmæti þessi skuli ekki renna inn í óskipta búið. Verða þau
þá séreign langlífara maka. Ber að halda þeim og annarri séreign aðgreindum frá
                           eignum óskipta búsins.]^1)
                             ^1)[13]L. 48/1989, 6. gr.
    12. gr. [Maki, sem situr í óskiptu búi, hefur í lifanda lífi eignarráð á
fjármunum búsins. Ber hann ábyrgð á skuldum hins látna sem um hans eigin skuldir
                               væri að ræða.]^1)
                             ^1)[14]L. 48/1989, 7. gr.
  13. gr. Maki, sem situr í óskiptu búi, getur krafist skipta, hvenær sem er.
  Nú gengur maki í hjúskap að nýju, og fellur þá niður heimild hans til setu í
                                  óskiptu búi.
    14. gr. [Ef maki hefur fengið leyfi til setu í óskiptu búi með ófjárráða
stjúpniðjum sínum á grundvelli 1. mgr. 8. gr., er honum skylt að skipta með sér
og stjúpniðja, ef hann krefst skipta sér til handa innan þriggja mánaða frá því
  að hann öðlast fjárræði. Komi ekki krafa fram innan þess tíma getur fjárráða
stjúpniðji, sem svo stendur á fyrir, krafist skipta sér til handa með sama hætti
                               og segir í 2. mgr.
 Ef fjárráða stjúpniðji hefur samþykkt setu í óskiptu búi, sbr. 2. mgr. 8. gr.,
      getur hann krafist skipta sér til handa með eins árs fyrirvara.]^1)
                             ^1)[15]L. 48/1989, 8. gr.
 15. gr. Erfingi getur krafist skipta sér til handa, ef hann sannar ^1) að maki
  vanræki framfærsluskyldu sína gagnvart sér eða rýri efni bús með óhæfilegri
      fjárstjórn sinni eða veiti tilefni til, að óttast megi slíka rýrnun.
Nú hefur maki gefið gjöf úr óskiptu búi, og er gjöf óhæfilega há, miðað við efni
 búsins, og getur þá erfingi fengið gjöf hrundið með dómi, ef viðtakandi sá eða
 átti að sjá, að gefandi sat í óskiptu búi og að gjöf var úr hófi fram. Mál til
   riftunar verður því aðeins höfðað, að búið hafi verið tekið til skipta eða
  erfingi hafi krafist skipta. Mál skal höfða, áður en ár sé liðið frá því, að
  erfingi eða lögráðamaður hans fékk vitneskju um gjöfina, og þó ekki síðar en
                    innan þriggja ára frá afhendingu gjafar.
                             ^1)[16]L. 48/1989, 9. gr.
16. gr. [Nú andast maður sem á erfðahlut inni í óskiptu búi og geta þá erfingjar
  hans aðeins krafist skipta sér til handa að því leyti sem hinum látna hefði
                               verið það heimilt.
            Skuldheimtumenn erfingja geta ekki krafist búskipta.]^1)
                            ^1)[17]L. 48/1989, 10. gr.
17. gr. Nú hafa efni bús rýrnað til muna vegna óhæfilegrar fjárstjórnar maka, og
   geta erfingjar þá við búskipti krafist endurgjalds út af því úr búinu. Ef
rýrnunin verður ekki bætt með þeim hætti, má krefja greiðslu á helmingi þess, er
    á vantar, úr séreign makans, en sú krafa verður þó að þoka fyrir kröfum
                               skuldheimtumanna.
 Ef endurgjaldskröfum verður ekki lokið við skipti milli maka og erfingja hins
                  látna, er ekki unnt að hafa þær uppi síðar.
 18. gr. Hlutur erfingja í óskiptu búi er séreign hans, ef erfingi er í hjúskap
eða gengur í hjúskap. Óheimilt er að breyta þessu skipulagi með kaupmála. Eftir
  lát erfingjans telst eign þessi þó hjúskapareign hans, nema arfleifandi hafi
kveðið öðruvísi á eða kaupmáli hjóna standi til annars. Sama er, ef skipti fara
                        fram í lifanda lífi erfingjans.
Erfingi má ekki afhenda hlut sinn í óskiptu búi né skuldfesta hann, og eigi geta
             heldur skuldheimtumenn hans leitað fullnustu í honum.
19. gr. Við skipti milli maka, sem situr í óskiptu búi, og erfingja hins látna,
 skal deila búshluta hins látna milli þeirra, sem standa til erfða eftir hann,
                           samkvæmt almennum reglum.
    Nú fara skipti fram eftir lát beggja hjóna, og fellur þá niður lögmæltur
erfðaréttur hins langlífara eftir hið skammlífara. Nú er skipt eftir lát beggja
  hjóna, og leitt er í ljós, að enginn á tilkall til arfs eftir það hjóna, sem
fyrr lést, og renna eignir bús þá til erfingja þess, er síðar féll frá. Ef engir
erfingjar þess, er síðar féll frá, eru á lífi, hverfa eignir bús með sama hætti
                     til erfingja þess hjóna, er fyrr lést.
 20. gr. Maki, sem situr í óskiptu búi, getur aðeins ráðið yfir sínum hluta úr
búinu með erfðaskrá. Honum er heimilt að ráðstafa einstökum munum innan þessara
eignarmarka, ef það gengur ekki í berhögg við fyrirmæli hins látna maka samkvæmt
                                2. mgr. 36. gr.

                     III. kafli. Almenn ákvæði um arftöku.
  21. gr. Barn, sem getið er, áður en arfleifandi fellur frá, tekur arf eftir
                          hann, ef það fæðist lifandi.
   22. gr. Nú voru erfðatengsl milli tveggja manna, sem báðir eru látnir, en
 ósannað er, hvor þeirra dó fyrr, og skal þá líta svo á, að hvorugur hafi lifað
                                     hinn.

                       IV. kafli. Brottfall erfðaréttar.
       23. gr. Nú hefur maður af ásetningi framið brot á ákvæðum almennra
hegningarlaga, sem haft hefur í för með sér dauða annars manns, og má þá ákveða
með dómi, að hann hafi fyrirgert sjálfum sér til handa rétti til þess arfs, sem
                             háður var dauða hins.
 Hafi maður vísvitandi í frammi ofbeldi við foreldri sitt eða annan ættingja í
 beinum legg upp á við, heitist við hann eða hóti honum óförum, meiði mjög æru
hans eða gerist sekur við hann um aðrar stórfelldar mótgerðir, svo að refsivert
sé, þá má dæma hann til að hafa fyrirgert erfðarétti sínum eftir þann mann, sem
                  fyrir misgerðinni varð, ef hann krefst þess.
  Nú hefur maður fyrirgert erfðarétti sínum með framangreindum hætti, og má þá
     veita honum erfðaréttinn aftur að öllu leyti eða nokkru með erfðaskrá.
 24. gr. Heimilt er samkvæmt kröfu ákæruvalds í opinberu máli að dæma sökunaut,
   sem gerst hefur sekur um háttsemi samkvæmt [18]194.[19]201. gr. almennra
hegningarlaga nr. 19/1940 vegna getnaðar barns, til þess að hafa fyrirgert rétti
                      til arfs sér til handa eftir barnið.
25. gr. Nú sannast það í opinberu máli, að maður hefur komið því til leiðar með
 nauðung, svikum eða misneytingu, að annar maður geri erfðaráðstöfun, eða láti
 hjá líða að gera hana, og er þá heimilt að ákveða í dómi, að hann hafi glatað
rétti til annars arfs en skylduarfs eftir þann mann. Sama er, ef maður af ásettu
 ráði rangfærir, eyðileggur eða kemur undan erfðaskrá eða öðrum erfðagerningi.
26. gr. Erfðaréttur hjóna á milli fellur niður við skilnað að borði og sæng, við
           algeran hjónaskilnað og við ógildingu hjúskapar með dómi.
 Nú voru þeir meinbugir á hjúskap, er annað hjóna andaðist, að hjúskapurinn var
        ógildanlegur, og tekur þá það hjóna, sem eftir lifir, ekki arf:
     1. Ef það sannast í opinberu máli, að stofnun hjúskaparins var refsiverð
 athöfn af þess hendi. Þó tekur síðari maki tvíkvænings ekki arf, ef fyrri maki
                           er á lífi og er arfgengur.
   2. [Ef það krefst skipta eftir [20]27. gr. laga um stofnun og slit hjúskapar,
                              nr. 60/1972.^1)]^2)
                 ^1)Nú [21]l. 31/1993. ^2)[22]L. 48/1989, 11. gr.

     V. kafli. Um ráðstöfun á arfi, sem ekki hefur tæmst, og um erfðaafsöl.
      27. gr. Erfingja er óheimilt að ráðstafa arfi, sem hann á í vændum.
28. gr. Heimilt er erfingja að afsala sér arftökurétti í hendur þeim, sem hann á
 arfsvon að, hvort sem það er gert fyrir nokkuð eða ekkert. Sá, sem afsalar sér
    arfi, verður að vera fjárráða. Lögráðamaður ófjárráða manns getur veitt
  fyrirfram greiddum arfi viðtöku fyrir hans hönd, ef samþykki yfirlögráðanda
                                   kemur til.
Ef ekki er annars getið, skuldbindur afsal niðja þess, er afsalar sér arfi, eins
                                og hann sjálfan.
 29. gr. Nú fær sameiginlegur skylduerfingi hjóna fé sem fyrirfram greiddan arf
 úr hjúskapareign annars eða beggja, og skal sú greiðsla þá koma til frádráttar
arfi hans eftir skammlífara makann, eftir því sem til vinnst, ef skipt er, meðan
 langlífari makinn er á lífi. Ekki skal þetta þó skerða lögmæta erfðaskrá, sem
    skammlífari makinn hefur gert. Sá fjárhluti erfingja, sem ekki kemur til
     frádráttar við arfskipti eftir skammlífara makann, sætir frádrætti, er
   erfðahluti erfingja eftir langlífari makann er ákveðinn, eftir því sem til
                                    vinnst.
 Framangreindar reglur taka einnig til þess, er maki, sem situr í óskiptu búi,
                 greiðir erfingja fyrirfram fjárhlut úr búinu.
   30. gr. Nú lætur maki stjúpbarni sínu eða niðjum þess í té fjárverðmæti úr
 hjúskapareign sinni, og má þá semja svo um, að fé þetta sé fyrirfram greiddur
  arfur eftir hinn makann, sem kemur til frádráttar við arfskipti eftir hann.
    31. gr. [Verðmæti, sem 29. og 30. gr. taka til, skal virða erfingja til
frádráttar eftir gangverði þess þegar hann veitti því viðtöku, framreiknuðu til
  verðlags á þeim tíma sem frádráttur á sér stað við arfskipti. Hafi gangverð
  verðmæta lækkað til muna, frá því að fyrirframgreiðsla átti sér stað, vegna
  atvika sem erfingjanum verður ekki um kennt skal þó ekki draga meira frá en
             sanngjarnt er svo að jöfnuður fáist með erfingjum.]^1)
                            ^1)[23]L. 48/1989, 12. gr.
32. gr. Nú hlýtur erfingi fyrirfram meira fé frá arfleifanda en nemur erfðahluta
  hans eftir hann, og verður hann þá ekki skyldaður til að standa búinu skil á
        mismuninum, nema hann hafi sérstaklega skuldbundið sig til þess.
 33. gr. Fjárframlögum þeim upp í arf, sem 28.30. gr. taka til, eða verðmætum
     þeirra, skal bæta við eigur bús að öðru leyti, þegar búshlutir maka og
   erfðahlutir eru ákvarðaðir. Nú nemur fyrirframgreiðsla til erfingja hærri
fjárhæð en erfðahlut hans, og skal þá aðeins bæta við fjárhæð, sem erfðahlutnum
                                     nemur.

                           VI. kafli. Um erfðaskrár.
                               1. Arfleiðsluhæfi.
 34. gr. Hver sá, sem orðinn er fullra 18 ára eða hefur stofnað til hjúskapar,
            getur aldurs vegna ráðstafað eignum sínum með erfðaskrá.
    Erfðaskrá er því aðeins gild, að sá, sem gerir hana, sé svo heill heilsu
      andlega, að hann sé fær um að gera þá ráðstöfun á skynsamlegan hátt.
                       2. Arfleiðsluheimild. Skylduarfur.
35. gr. Þegar niðjar, þar á meðal kjörniðjar, eða maki taka arf, er arfleifanda
      óheimilt að ráðstafa meira en ^1/3 hluta eigna sinna með erfðaskrá.
    36. gr. Arfleifanda er óheimilt að setja erfingja fyrirmæli um meðferð á
                      skylduarfi, nema lög mæli annan veg.
 Arfleifandi getur mælt svo fyrir í erfðaskrá, að tiltekinn skylduerfingi hans
 skuli fá í sinn hlut ákveðna muni úr séreign hans eða hjúskapareign, enda fari
  verð þessara muna ekki fram úr skylduerfðahluta erfingjans að viðbættum þeim
      eignarhluta, sem arfleifanda er heimilt að ráðstafa samkvæmt 35. gr.
                            3. Um ógildi erfðaskráa.
  37. gr. Erfðaákvörðun er ógild, ef arfleifandi hefur verið beittur nauðung,
                 svikum eða misneytingu til þess að gera hana.
 Nú er leitt í ljós, að erfðaskrárákvæði er annars efnis en til var ætlast, og
   stafar það af misritun eða öðrum mistökum, og skal þá framkvæma ákvæðið í
   samræmi við það, sem raunverulega vakti fyrir arfleifanda, ef auðið er að
                          staðreyna arfleiðsluviljann.
 38. gr. Nú stafar erfðaskrárákvæði af misskilningi hjá arfleifanda, án þess að
   ákvæði 37. gr. eigi við, og er það þá ógilt, ef telja má, að röng hugmynd
              arfleifanda hafi ráðið úrslitum um efni ákvæðisins.
 39. gr. Erfðaskrárákvæði, sem mæla fyrir um að spilla eignum arfleifanda, eru
            ógild, nema eðlileg og skynsamleg ástæða sé til þeirra.
                             4. Um form erfðaskráa.
  40. gr. Erfðaskrá skal vera skrifleg, og skal arfleifandi undirrita hana eða
     kannast við undirritun sína fyrir notario publico eða tveimur vottum.
     Ef arfleifandi er ólæs, skal lesa erfðaskrá skilmerkilega fyrir honum.
   41. gr. Arfleiðsluvottar skulu ekki vera yngri en 18 ára. Þeir skulu vera
 áreiðanlegir og hvorki geðveikir né andlega sljóir. Maka arfleifanda skal ekki
kveðja til að votta arfleiðslu né menn, sem eru skyldir arfleifanda að feðgatali
 eða niðja eða mægðir honum með slíkum hætti, eða systkin hans. Maður, sem er í
  hliðstæðum sifjatengslum við arfleifanda sakir ættleiðingar, er ekki heldur
                                   votthæfur.
 Nú er maður í sifjatengslum samkvæmt 1. mgr. við aðilja, sem hagsmuna hefur að
 gæta við erfðaskrá, og er hann þá ekki hæfur til að votta arfleiðslu. Sama er,
  ef erfðaskrá varðar hagsmuni hans sjálfs eða aðilja eða stofnunar, sem hann
vinnur. Nú eru hagsmunir þessir lítilvægir, og valda þau atvik, sem greind eru í
  þessari málsgrein, þá ekki vanhæfi. Nú er manni falið í erfðaskrá að standa
 fyrir skiptum á búi arfleifanda, og getur hann allt að einu vottað arfleiðslu.
                                      ^1)
                            ^1)[24]L. 86/1989, 16. gr.
 42. gr. Arfleiðsluvottar skulu geta þess í vottorði, að arfleifandi hafi kvatt
þá til að votta arfleiðslu sína, og hafi hann ritað undir erfðaskrá eða kannast
við undirritun sína að þeim báðum viðstöddum. Þá skal það koma fram í vottorði,
að vottum sé kunnugt, að hinn vottfesti gerningur sé erfðaskrá. Vottarnir skulu
  undirrita vottorð sitt svo fljótt sem föng eru á, eftir að arfleifandi hefur
                            kennst við erfðaskrána.
 Í arfleiðsluvottorði skal þess enn fremur getið, hvort arfleifandi hafi verið
svo heill heilsu andlega, að hann hafi verið hæfur til að gera erfðaskrá. Einnig
     er rétt að geta þar annarra atriða, sem áhrif geta haft á mat á gildi
                                  erfðaskrár.
    Arfleiðsluvottar skulu staðsetja og dagsetja vottorð sitt og greina þar
 nákvæmlega, hvenær arfleifandi hafi ritað undir erfðaskrá eða kennst við efni
  hennar. Þeir skulu og greina heimilisföng sín, svo að ekki verði um villst.
   43. gr. Í áritun notarii publici á erfðaskrá skal geta sömu meginatriða og
                        þeirra, sem greind eru í 42. gr.
                                      ^1)
Í reglugerð, sem dómsmálaráðuneytið setur, skal kveða nánar á um umsýslu notarii
                           í sambandi við erfðaskrár.
                            ^1)[25]L. 86/1989, 16. gr.
   44. gr. Nú verður maður skyndilega og hættulega sjúkur eða lendir í bráðri
   hættu, og má arfleiðsla þá fara fram af hans hendi munnlega fyrir tveimur
     tilkvöddum vottum eða fyrir notario publico. Þeir skulu skrásetja efni
 erfðaskrár, svo fljótt sem kostur er, og staðfesta með undirritun sinni. Gæta
           skal hér ákvæða 40.43. gr., eftir því sem við getur átt.
Erfðaskrá, sem gerð er að hætti 1. mgr., verður ógild, ef arfleifandi hefur ekki
endurnýjað hana, áður en 4 vikur eru liðnar frá því, að honum varð unnt að gera
                        erfðaskrá með venjulegum hætti.
                         5. Um vefengingu á erfðaskrám.
      45. gr. Nú sannast, að arfleifanda brast hæfi, sbr. 34. gr., eða að
erfðaskrárákvörðun hefur orðið til með þeim hætti, sem í 37. eða 38. gr. segir,
          og kemur hún þá ekki til framkvæmda, er erfingi rengir hana.
Þegar erfðaskrá, sem er undirrituð af arfleifanda og ber áritun votta, fullnægir
    ekki ákvæðum 40.43. gr. að öðru leyti, og erfingi telur, að ógilda beri
erfðaskrá samkvæmt 34. gr. eða 37.38. gr., þá verður sá, sem vill byggja rétt á
 henni, að hrinda staðhæfingu þess, er rengir, með vættisburði arfleiðsluvotta
                           eða öðrum sönnunargögnum.
  46. gr. Um sönnunargildi notarialvottorðs fer sem um önnur opinber skjöl ^1)
  Nú er yfirlýsing votta í arfleiðsluvottorði fullnægjandi um atriði þau, sem
 greinir í 42. gr. og 1. mgr. 44. gr., og skal hún þá talin rétt, nema sá, sem
                      rengir, færi sönnur á hið gagnstæða.
                            ^1)[26]L. 91/1991, 160. gr.
    47. gr. Andmæli gegn gildi erfðaskrár skal bera fram við [sýslumann],^1)
 [skiptastjóra]^2) eða erfingja, sem skipta einkaskiptum, jafnfljótt og tilefni
verður til. Andmæli, sem koma fram eftir skiptalok, skulu ekki tekin til greina,
 nema það sannist, að erfingi hafi ekki haft tök á að bera þau upp við skiptin
  eða refsiverðu misferli sé til að dreifa við gerð erfðaskrár eða við skipti
                                   erfingja.
              ^1)[27]L. 48/1989, 13. gr. ^2)[28]L. 20/1991, 136. gr.
                  6. Um breytingu og afturköllun á erfðaskrám.
  48. gr. Nú vill arfleifandi breyta einstökum ákvæðum erfðaskrár eða auka við
            þau, og skal þá gætt sömu reglna og við gerð erfðaskrár.
 Nú lætur arfleifandi ótvírætt í ljós, að hann taki aftur erfðaskrá sína, og er
hún þá fallin úr gildi. Ef erfðaskrá er sameiginleg eða gagnkvæm, er afturköllun
 því aðeins gild, að hún sé gerð kunn hinum aðiljanum, nema slíkt sé ekki unnt
                            vegna sérstakra ástæðna.
  49. gr. Arfleifandi getur skuldbundið sig gagnvart erfingja sínum eða öðrum
aðilja með yfirlýsingu um að gera ekki erfðaskrá eða taka ekki aftur eða breyta
erfðaskrá, sem hann hefur þegar gert. Um slíka yfirlýsingu skal gætt reglna 34.
     gr. og 40.43. gr. Nú er arfleifandi ófjárráða, og verður þá samþykki
                          yfirfjárráðanda að koma til.
                                7. Um kvaðaarf.
  50. gr. Nú er sérstök hætta á, að skylduerfingi muni fara ráðleysislega með
erfðahlut sinn, og er arfleifanda þá heimilt að setja ákvæði í erfðaskrá um það,
 hversu fari um skylduarf til einstakra niðja eða maka, svo sem að erfðahlutur
lúti reglum um fé ófjárráða, að erfingja sé greidd tiltekin fjárhæð af höfuðstól
 með vissu millibili eða að óheimilt sé að ráðstafa eign eða leita fullnustu í
 henni nema með tilteknum hætti. Slík ákvæði í erfðaskrá verða því aðeins gild,
                      að dómsmálaráðuneytið samþykki þau.
  Dómsmálaráðherra er heimilt að fella niður kvaðir á arfi að nokkru leyti eða
 öllu, þegar erfingi hefur náð 21 árs aldri og færir sönnur á, að þær ástæður,
  sem lágu til grundvallar kvöðum, eru ekki framar fyrir hendi. Ráðherra getur
  einnig leyft, að erfingja séu greiddar hærri fjárhæðir af arfi en erfðaskrá
         ákveður, ef brýn nauðsyn erfingja eða fjölskyldu hans krefur.
          Kvöð á arfi fellur niður í síðasta lagi við andlát erfingja.
51. gr. [Um varðveislu kvaðaarfs fer sem um fé ólögráða manna, sbr. [29]39. gr.
                       lögræðislaga, nr. 68/1984.^1)]^2)
Nú er arfur bundinn kvöðum, og getur erfingi þá ekki ráðstafað höfuðstólnum með
löggerningum, en eindöguðum greiðslum ræður hann samkvæmt almennum reglum, nema
                           erfðaskrá mæli annan veg.
 Skuldheimtumenn erfingja geta ekki leitað fullnustu í kvaðaarfi, meðan erfingi
er á lífi, nema vegna skaðabóta, sem hann hefur verið dæmdur til að gjalda út af
     refsiverðum verknaði hans eða öðrum verknaði frömdum af ásetningi eða
                             stórkostlegu gáleysi.
                 ^1)Nú [30]l. 71/1997. ^2)[31]L. 48/1989, 14. gr.
 52. gr. Binda má arf, sem ekki er skylduarfur, kvöðum með erfðaskrá. Ákvæði 2.
   og 3. mgr. 50. gr. og 51. gr. eiga við um slíkan arf, nema erfðaskrá geti
                                    annars.
                          8. Um skýringu á erfðaskrám.
53. gr. Nú arfleiðir arfleifandi tvo menn eða fleiri í erfðaskrá, en greinir þar
   hvorki um erfðahluti þeirra né röð arftaka, og fá arftakar þá allir jafnan
                                   erfðahlut.

                          VII. kafli. Um dánargjafir.
     54. gr. Framangreindar reglur um erfðaskrár skulu einnig gilda um þau
    gjafaloforð, sem ekki er ætlast til, að komi til framkvæmdar, fyrr en að
           gefandanum látnum, og gjafir, sem gefnar eru á dánarbeði.

                 VIII. kafli. Um erfðarétt erfðafjársjóðs o.fl.
55. gr. Nú á maður engan erfingja, og renna þá eigur hans í [ríkissjóð].^1) ^1)
Dómsmálaráðherra getur vefengt erfðaskrá fyrir hönd sjóðsins. Nú þykir ráðherra
  sýnt, að erfðaskrá, sem er vefengjanleg, gefi til kynna raunverulegan vilja
      arfleifanda, og getur hann þá látið hjá líða að rengja erfðaskrána.
  Dómsmálaráðherra er enn fremur heimilt að hafna arfi fyrir hönd sjóðsins til
  hagsbóta fyrir vandamenn arfleifanda, þegar sérstaklega stendur á, einkum ef
  arfleifandi hefur ekki verið arfleiðsluhæfur eða ekki getað komið því við að
                                gera erfðaskrá.
                            ^1)[32]L. 174/2000, 6. gr.
                                  56. gr. ^1)
                            ^1)[33]L. 20/1991, 136. gr.

                      IX. kafli. Gildistaka laganna o.fl.
                                    57. gr.
 58. gr. Lögum þessum skal beita um erfðaskipti eftir þá menn, sem andast eftir
                 gildistöku laga þessara, nema annars sé getið.
  59. gr. Nú situr maki í óskiptu búi við gildistöku laga þessara, og eiga þá
 ákvæði laganna við um búið upp frá því. Ákvæði þeirra laga, sem í gildi voru,
    þegar hið skammlífara andaðist, ráða því þó, hverjir taka arf eftir það.
60. gr. Erfðagerninga, sem stofnað var til í tíð eldri laga og gildir voru eftir
  þeim lögum, skal meta gilda, þótt þeir fullnægi ekki ákvæðum laga þessara um
  hæfi arfleifanda og form gernings. Um arfleiðsluheimild og önnur atriði, er
           varða efni erfðagernings, skal beita ákvæðum þessara laga.
Nú reynir á erfðagerning eftir gildistöku laga þessara, en til hans er stofnað í
  tíð eldri laga, og skal þá meta hann gildan, þótt hann fullnægi ekki reglum
eldri laga um hæfi arfleifanda og form erfðagernings, ef hann fullnægir ákvæðum
                           laga þessara um þau efni.
 61. gr. Sérákvæði í lögum um rithöfundarétt og prentrétt og lögum um ættaróðal
  og erfðaábúð svo og önnur sérákvæði halda gildi sínu, þrátt fyrir gildistöku
                                 laga þessara.
                                    62. gr.
[63. gr. Ákvæði 1. mgr. 3. gr., 7.10. gr., 16. gr. og 31. gr., eins og þeim er
 breytt frá 1. júní 1989, gilda ekki um lögerfðarétt, um setu í óskiptu búi eða
  um uppgjör fyrirframgreidds arfs eftir menn sem látnir eru fyrir þann tíma.
                                      ]^1)
                            ^1)[34]L. 48/1989, 16. gr.

References

   Visible links
   1. http://www.althingi.is/dba-bin/lawformpr.pl?lnr=1962008
   2. file:///altext/stjtnr.html#1985029
   3. file:///altext/stjt/1989.048.html
   4. file://1989086.html
   5. file://1991020.html
   6. file://1991091.html
   7. file:///altext/stjt/2000.174.html
   8. file:///altext/stjt/1989.048.html
   9. file:///altext/stjt/1989.048.html
  10. file:///altext/stjt/1989.048.html
  11. file:///altext/stjt/1989.048.html
  12. file:///altext/stjt/1989.048.html
  13. file:///altext/stjt/1989.048.html
  14. file:///altext/stjt/1989.048.html
  15. file:///altext/stjt/1989.048.html
  16. file:///altext/stjt/1989.048.html
  17. file:///altext/stjt/1989.048.html
  18. file://1940019.html#g194
  19. file://1940019.html#g201
  20. file:///altext/stjtnr.html#1972060?g27
  21. file://1993031.html
  22. file:///altext/stjt/1989.048.html
  23. file:///altext/stjt/1989.048.html
  24. file://1989086.html#g16
  25. file://1989086.html#g16
  26. file://1991091.html#g160
  27. file:///altext/stjt/1989.048.html
  28. file://1991020.html#g136
  29. file://1984068.html
  30. file://1997071.html
  31. file:///altext/stjt/1989.048.html
  32. file:///altext/stjt/2000.174.html
  33. file://1991020.html#g136
  34. file:///altext/stjt/1989.048.html
