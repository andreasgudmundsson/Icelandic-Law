
   --------------------------------------------------------------------------

 Lög um að heimila í viðeigandi tilfellum aðgerðir á fólki, er koma í veg fyrir,
                                                         að það auki kyn sitt^1)

                             1938 nr. 16 13. janúar

   --------------------------------------------------------------------------

   ^1)[2]Lög 16/1938 eru úr gildi fallin, sbr. [3]33. gr. laga 25/1975, nema
   að því er varðar afkynjanir.

                                     1. gr.
        Heimilar eru aðgerðir á fólki, er koma í veg fyrir, að það auki kyn
   sitt, ef fengið er til þess sérstakt leyfi samkvæmt ákvæðum laga þessara,
   enda sé um aðgerðirnar fylgt þeim reglum, sem lögin að öðru leyti setja.
        Ákvæði laga þessara ná ekki til læknisaðgerða, sem viðurkenndar eru
   nauðsynlegar til að ráða bót á eða til að koma í veg fyrir vanheilindi
   þeirra, sem aðgerðirnar eru framkvæmdar á.

                                     2. gr.
        Aðgerðir, sem til greina koma samkvæmt ákvæðum laga þessara, eru
   þrenns konar:

   1.
           Afkynjanir: Er kynkirtlar karla eða kvenna eru numdir í burtu eða
           þeim eytt þannig, að starfsemi þeirra ljúki að fullu.
   2.
           Vananir: Ef sáðgangar karla eða eggvegir kvenna eru hlutaðir í
           sundur eða þeim á annan hátt lokað varanlega þannig, að slitið sé
           sambandi milli kynkirtlanna og hinna ytri getnaðarfæra.
   3.
           Fóstureyðingar (sbr. 5. tölul. [4]3. gr. laga nr. 38 28. janúar
           1935, um leiðbeiningar fyrir konur um varnir gegn því að verða
           barnshafandi og um fóstureyðingar).

                                     3. gr.
        Leyfi til aðgerða samkvæmt lögum þessum veitir landlæknir, en þó því
   aðeins, að meiri hluti nefndar þeirrar, er um ræðir í 5. gr., mæli með
   leyfisveitingunni.
        Leyfi veitast samkvæmt umsóknum, sem hér greinir:

   1.
           Frá viðkomanda sjálfum, og aðeins frá honum, nema hann falli undir
           síðari töluliði þessarar greinar.
   2.
           Frá foreldrum eða lögráðamanni, ef viðkomandi er undir 16 ára
           aldri eða hefur verið sviptur sjálfræði.
   3.
           Frá tilsjónarmanni, skipuðum samkvæmt ákvæðum 4. gr., ef
           viðkomandi er geðveikur eða fáviti og svo ástatt um hann, sem þar
           segir.
   4.
           [Frá lögreglustjóra ef hann telur óeðlilegar kynhvatir viðkomanda
           munu geta leitt til glæpaverka.]^1)

        Umsóknir skal rita á eyðublöð, er landlæknir gefur út og héraðslæknar
   láta í té. Skal hver umsókn árituð umsögn læknis, er hefur kynnt sér
   ástæður fyrir umsókninni og ástand viðkomanda. Ef viðkomandi lifir
   hjúskaparlífi, skal makinn rita umsögn sína á umsóknina, ella skal honum,
   ef unnt er, gefast kostur á að láta á annan hátt í ljós vilja sinn í
   málinu.

   ^1)[5]L. 19/1991, 195. gr.

                                     4. gr.
        Ef borið er upp fyrir landlækni, að nauðsyn beri til aðgerðar
   samkvæmt lögum þessum á geðveikum manni eða fávita, sem er sjálfráða,
   getur landlæknir, ef honum þykir ástæða til, krafist þess, að viðkomanda
   sé á varnarþingi hans af [sýslumanni]^1) skipaður tilsjónarmaður. Um
   skipun tilsjónarmanns fer eftir sömu reglum og um skipun lögráðamanns,
   nema sérstakar ástæður mæli því í gegn. Tilsjónarmaður hefur sömu afstöðu
   til viðkomanda, að því er snertir ákvæði þessara laga, og lögráðamaður, ef
   viðkomandi væri ósjálfráða.

   ^1)[6]L. 92/1991, 21. gr.

                                     5. gr.
        Dómsmálaráðherra skipar þriggja manna nefnd landlækni til ráðuneytis
   um framkvæmd laga þessara. Af nefndarmönnum skal einn vera læknir, helst
   sérfróður um geðsjúkdóma, og annar lögfræðingur, helst í dómarastöðu.
        Um úrskurði leyfa til aðgerða samkvæmt lögum þessum skal nefndin og
   landlæknir fylgja eftirfarandi reglum:

   1.
           Afkynjun skal því aðeins leyfa, að gild rök liggi til þess, að
           óeðlilegar kynhvatir viðkomanda séu líklegar til að leiða til
           kynferðisglæpa eða annarra hættulegra óbótaverka, enda verði ekki
           úr bætt á annan hátt. Leyfi til afkynjunar veitist aðeins eftir
           umsókn viðkomanda sjálfs eða lögreglustjóra, og þó því aðeins, að
           dómsúrskurður sé á undan genginn.
   2.
           Vönun skal því aðeins leyfa:

                a.
                        Að gild rök liggi til þess, að viðkomandi beri í sér
                        að kynfylgju það, er mikil líkindi séu til, að komi
                        fram á afkvæmi hans sem alvarlegur vanskapnaður,
                        hættulegur sjúkdómur, andlegur eða líkamlegur,
                        fávitaháttur eða hneigð til glæpa, eða að afkvæmi
                        hans sé í tilsvarandi hættu af öðrum ástæðum, enda
                        verði þá ekki úr bætt á annan hátt.
                b.
                        Að viðkomandi sé fáviti eða varanlega geðveikur eða
                        haldinn öðrum alvarlegum langvarandi sjúkdómi og gild
                        rök liggi til þess, að hann geti ekki með eigin vinnu
                        alið önn fyrir sjálfum sér og afkvæmi sínu.

   3.
           Fóstureyðingu skal því aðeins leyfa:

                a.
                        Að gild rök liggi til þess, að burður viðkomanda sé í
                        mikilli hættu af kynfylgjum þeim eða öðrum ástæðum,
                        er um getur í tölul. 2. a.
                b.
                        Að viðkomandi hafi orðið þunguð við nauðgun, er hún
                        hafi kært fyrir réttvísinni þegar í stað, enda hafi
                        sökunautur verið fundinn sekur um brotið fyrir dómi,
                        og er dómur undirréttar fullnægjandi í því efni.

        Dómsmálaráðherra er heimilt að skýra reglur þessar nánar í sérstakri
   reglugerð.

                                     6. gr.
        Landlæknir ákveður í hverju einstöku tilfelli, í samráði við nefnd
   þá, er um getur í 5. gr., í hverju aðgerðin, er hann gefur út leyfi fyrir,
   skuli vera fólgin, hvar hún skuli framkvæmd, og ef það getur ekki orðið á
   opinberu sjúkrahúsi, þá af hvaða lækni. Leyfi landlæknis skal vera
   rökstutt, getið tilefnis, umsækjanda og afstöðu nefndarinnar til
   leyfisins.
        Nú synjar landlæknir leyfis, er meiri hluti nefndarinnar mælir með,
   og má þá umsækjandi leita úrskurðar dómsmálaráðherra, er þá má fela
   nefndinni að gefa út leyfið.

                                     7. gr.
        Öllum öðrum en læknum eru óheimilar aðgerðir samkvæmt lögum þessum,
   og því aðeins eru þær heimilar læknum, að fyrir liggi skriflegt leyfi
   samkvæmt 6. gr., enda sé ekki fyrirsjáanlegt, að heilsu viðkomanda sé búið
   tjón af framkvæmd aðgerðarinnar.
        Ekki má framkvæma aðgerð samkvæmt lögum þessum gegn vilja viðkomanda,
   eða, ef hann hefur á engan hátt vit fyrir sjálfum sér vegna æsku, geðveiki
   eða fávitaháttar, þá ekki gegn vilja lögráðamanns hans eða tilsjónarmanns.
   Þó er heimil aðgerð samkvæmt 1. tölul. 5. gr. gegn vilja viðkomanda, þegar
   hennar hefur verið leitað af lögreglustjóra samkvæmt dómsúrskurði (sbr. 4.
   tölul. 3. gr.).
        Nú framkvæmir læknir aðgerð samkvæmt lögum þessum, og skal hann þá í
   einu og öllu haga aðgerðinni samkvæmt fyrirmælum í leyfi fyrir aðgerðinni
   samkvæmt 6. gr., auk þess sem hann skal í hvívetna fylgja ýtrustu kröfum
   læknisfræðinnar til tryggingar tilætluðum árangri af aðgerðinni, minnstri
   hættu viðkomanda af henni og því, að hann verði sem skjótast heill.
        Um hverja aðgerð, sem læknir framkvæmir samkvæmt lögum þessum, skal
   hann þegar senda landlækni skýrslu, svo úr garði gerða sem landlæknir
   segir fyrir um.

                                     8. gr.
        Allir þeir, sem starfa á einn eða annan hátt að framkvæmd laga
   þessara, eru bundnir þagnarskyldu um öll persónuleg málefni, er þeir í því
   sambandi kunna að fá vitneskju um.

                                     9. gr.
        Brot á ákvæðum laga þessara varða sektum, ...^1) nema þyngri refsing
   varði samkvæmt öðrum lögum.

           ^1)[7]L. 116/1990, 21. gr.

References

   Visible links
   1. http://www.althingi.is/dba-bin/lawformpr.pl?lnr=1938016
   2. file://1938016.html
   3. file://1975025.html#g33
   4. file:///altext/stjtnr.html#1935038?g3
   5. file://1991019.html
   6. file:///altext/stjt/1991.092.html
   7. file:///altext/stjt/1990.116.html
