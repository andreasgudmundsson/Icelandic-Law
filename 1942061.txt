
   --------------------------------------------------------------------------

                                                            Lög um málflytjendur

                             1942, nr. 61, 4. júlí

   --------------------------------------------------------------------------

                                   I. kafli.

                                 Almenn ákvæði.

                                     1. gr.
           Héraðsdóms- og hæstaréttarlögmenn eru opinberir sýslunarmenn og
   hafa skyldur og réttindi samkvæmt því, meðal annars þagnarskyldu um það,
   er aðili trúir þeim fyrir í starfa þeirra.

                                     2. gr.
           Fyrir flutning gjafsóknar- og gjafvarnarmála skal ákveða
   málflytjanda laun með dómi í aðalmálinu.
           Héraðsdóms- og hæstaréttarlögmanni er rétt að áskilja sér hæfilegt
   endurgjald fyrir störf sín, þar á meðal hluta af fjárhæð máls, og hærra
   endurgjald, ef mál vinnst, en ef það tapast.
           Loforð um sýnilega ósanngjarnt endurgjald fyrir málflutningsstarf
   er ekki skuldbindandi.

                                     3. gr.
           Rétt er héraðsdóms- eða hæstaréttarlögmanni að taka sér fulltrúa,
   hvern þann sem lokið hefur embættisprófi í lögum [við Háskóla Íslands],^1)
   er 21 árs að aldri, ...^2) er lögráður og hefur forræði fjár síns. Dómi
   þeim, er í hlut á, skal tilkynnt um töku fulltrúans.
           [Í stað embættisprófs skv. 1. mgr. getur komið sambærilegt próf
   við annan háskóla, enda hafi hlutaðeigandi næga þekkingu á íslenskum
   lögum. Dómsmálaráðherra leggur mat á hvort því skilyrði sé fullnægt.
   Dómstóli verður ekki tilkynnt um töku fulltrúa skv. 1. mgr. nema fyrir
   liggi vottorð ráðherra um þetta skilyrði.]^1)

   ^1)[2]L. 133/1993, 4. gr.^2)[3]L. 32/1962, 1. gr.

                                     4. gr.
           Nú sækir héraðsdóms- eða hæstaréttarlögmaður eða fulltrúi þeirra
   dómþing fyrir aðila, og skal hann þá talinn hafa umboð til, nema annað sé
   sannað.
           Í málflutningsumboði felst, nema öðruvísi sé mælt, heimild til að
   framkvæma sérhvað það, sem venjulegt er til flutnings slíks máls fyrir
   dómi. Umbjóðandi er bundinn við málflutningsathafnir og yfirlýsingar
   umboðsmanns síns bæði um forms- og efnisatriði máls, enda þótt hann hafi
   takmarkað umboð gagnaðila sínum í óhag. Ef umbjóðandi hefur takmarkað
   umboð gagnaðila sínum í hag, er takmörkunin bindandi fyrir umbjóðanda sem
   málflutningsyfirlýsing fyrir dómi.
           Skipun stjórnvalds eða dómara til að flytja mál felur í sér rétt
   og skyldu til að gera allt það, sem venjulegt er, heppilegt eða
   nauðsynlegt til þess að koma máli fram og til að ná sem heppilegustum
   málalokum fyrir aðila með öllum löglegum hætti.

                                     5. gr.
           ...^1)
           Ef aðili máls er einstakur maður, getur hann jafnan látið frændur
   sína að feðgatali eða niðja, maka sinn, systkini sín, tengdaforeldri eða
   tengdabarn, stjúpforeldri eða stjúpbarn, kjörforeldri eða kjörbarn fara
   með mál fyrir sig.
           Ef mál er rekið fyrir héraðsdómi í Reykjavík eða á Akureyri og
   aðili fer ekki sjálfur með mál sitt eða lögmæltur fyrirsvarsmaður eða
   venslamaður samkvæmt áður sögðu, skal hann fela meðferð þess héraðsdóms-
   eða hæstaréttarlögmanni ...^2) Í greindum kaupstöðum má maður ekki ella
   flytja mál annars manns í hans eða sjálfs sín nafni, nema hann standi í
   áður nefndu sambandi við aðila eða sé héraðsdóms- eða hæstaréttarlögmaður.
   Með sömu takmörkunum hafa hæstaréttarlögmenn einkarétt til málflutnings
   fyrir hæstarétti.
           Dómsmálaráðherra getur, að fengnum tillögum héraðsdómara, ákveðið,
   að fyrirmæli 3. mgr. um málflytjendur í Reykjavík og á Akureyri skuli og
   taka til annarra kaupstaða, þar sem ekki er neinn hörgull
   héraðsdómslögmanna.^3)
           [Við dómstóla, þar sem einkaréttur til málflutnings gildir, getur
   aðili falið manni, sem hefur hlotið heimild til að flytja mál við
   sambærilega dómstóla í öðru ríki á Evrópska efnahagssvæðinu, að flytja mál
   sitt, enda starfi hann að málinu með héraðsdóms- eða hæstaréttarlögmanni.
   Dómsmálaráðherra getur sett nánari reglur^4) um slík störf erlendra
   málflytjenda hér á landi.]^5)

   ^1)[4]L. 91/1991, 161. gr.^2)[5]L. 20/1991, 135. gr.^3)[6]Augl. 242/1976
   (um einkarétt lögmanna).^4)[7]Rg. 625/1995.^5)[8]L. 133/1993, 5. gr.

                                     6. gr.
           [Stjórn Lögmannafélags Íslands skal tilkynna dómsmálaráðherra ef
   félagsmaður missir eitthvert hinna almennu skilyrða til að fá leyfi til
   málflutnings. Skal ráðherra afturkalla málflutningsleyfið meðan svo er
   ástatt.
           Dómsmálaráðherra er heimilt að afturkalla málflutningsleyfi um
   stundarsakir eða ótímabundið eftir því hversu miklar sakir eru ef stjórn
   Lögmannafélags Íslands leggur til að félagsmaður verði sviptur leyfi vegna
   tiltekinna óviðurkvæmilegra athafna í starfi sínu. Sama gildir ef lögmaður
   brýtur gegn samþykktum félagsins eða reglum um fjárvörslureikninga og
   sinnir ekki áskorun félagsstjórnarinnar um úrbætur.
           Dómsmálaráðherra er enn fremur heimilt að afturkalla
   málflutningsleyfi í allt að tvö ár ef lögmaður hefur þrisvar sætt
   réttarfarssektum.
           Dómsmálaráðherra skal leita umsagnar stjórnar Lögmannafélags
   Íslands áður en málflutningsleyfi er veitt að nýju.
           Nú hefur leyfi lögmanns til málflutnings verið afturkallað, og
   getur hann þá borið afturköllunina undir dómstóla með venjulegum hætti að
   stefndum dómsmálaráðherra af hálfu ríkisins.]^1)

   ^1)[9]L. 24/1995, 1. gr.

                                     7. gr.
           [Lögmenn skulu hafa með sér félag er nefnist Lögmannafélag
   Íslands. Stjórn þess kemur fram fyrir þeirra hönd gagnvart dómurum og
   stjórnvöldum í málum er lögmenn varða. Samþykktir félagsins skulu lagðar
   fyrir dómsmálaráðherra til staðfestingar.
           Lögmannafélag Íslands skal í samþykktum sínum setja reglur^1) um
   skyldu félagsmanna til þess að kaupa ábyrgðartryggingu hjá
   vátryggingafélagi sem hefur starfsleyfi hér á landi eða leggja fram aðra
   jafngilda tryggingu að mati stjórnar Lögmannafélagsins vegna fjárhagstjóns
   sem leitt getur af störfum þeirra eða starfsmanna þeirra. Í samþykktunum
   skal kveðið á um lágmark vátryggingarfjárhæðar og hámark eigin áhættu
   vátryggingartaka með hliðsjón af góðum venjum á sviði vátrygginga og
   hagsmunum viðskiptamanna lögmanna. Sjálfsáhætta vátryggingartaka í
   tryggingarskilmálum hefur engin áhrif á réttarstöðu þriðja manns.
   Undanskyldir vátryggingarskyldunni eru lögmenn sem starfa hjá opinberum
   aðilum, lánastofnunum og vátryggingafélögum að því er varðar lögmannsstörf
   í þágu þessara aðila. Stjórn Lögmannafélagsins er heimilt að undanþiggja
   einstaka lögmenn tryggingarskyldunni, enda hafi þeir ekki opna
   starfsstofu. Stjórn Lögmannafélagsins úrskurðar um skyldu einstakra
   félagsmanna til vátryggingarkaupa. Ráðherra skal áður en hann staðfestir
   samþykktir um tryggingarskyldu leita umsagnar samtaka neytenda og
   vátryggingafélaga.
           Lögmanni er skylt að halda fjármunum sem hann tekur við fyrir hönd
   umbjóðanda síns aðgreindum frá eigin fé. Skulu þeir varðveittir á
   sérstökum reikningi, vörslufjárreikningi. Lögmannafélag Íslands skal setja
   reglur um vörslufjárreikninga^2) og eru þær háðar staðfestingu ráðherra.
           Ráðherra getur lagt fyrir félagið að gera breytingar á reglum skv.
   2. og 3. mgr. þessarar greinar innan tiltekins frests telji hann þær ekki
   veita viðskiptamönnum lögmanna nægilega vernd. Komi félagið ekki fram með
   breyting ar á reglunum sem ráðherra telur unnt að staðfesta er honum
   heimilt að setja reglugerð um þessi atriði og skal hann leita umsagnar með
   sama hætti og segir í 2. mgr.]^3)

   ^1)[10]Rg. 657/1995.^2)[11]Rg. 626/1995.^3)[12]L. 24/1995, 2. gr.

                                     8. gr.
           [Stjórn Lögmannafélags Íslands ber að hafa eftirlit með því að
   félagsmenn fari að lögum og samþykktum félagsins í starfa sínum og ræki
   skyldur sínar af trúmennsku og samviskusemi. Lögmanni er skylt að veita
   stjórn félagsins eða trúnaðarmanni hennar allar upplýsingar sem
   nauðsynlegar eru til þess að stjórnin geti metið hvort fylgt sé reglum um
   starfsábyrgðartryggingu og vörslufjárreikninga,^1) þar með talið aðgang að
   bókhaldi og bankareikningum. Sýni félagsmaður stjórninni ekki fram á að
   hann fylgi þessum reglum þrátt fyrir kröfu stjórnarinnar þar um getur hún
   gert tillögu til ráðherra um að málflutningsleyfi hans verði
   afturkallað.]^2) Stjórn félagsins hefur úrskurðarvald um endurgjald fyrir
   málflutningsstarf, ef ágreiningur um það er borinn undir hana.
           Stjórn félagsins ber að hafa eftirlit með þeim, er búa sig undir
   að verða héraðsdómslögmenn. Dómsmálaráðuneytinu ber að leita umsagnar
   stjórnar félagsins, áður en það veitir leyfi til málflutnings fyrir
   héraðsdómi.
           Stjórn félagsins getur veitt einstökum félagsmönnum áminningar og
   gert þeim á hendur allt að [50.000]^3) króna sekt til styrktarsjóðs
   félagsins fyrir framferði í starfa þeirra, er telja má stéttinni
   ósamboðið.
           ...^4)

   ^1)[13]Rg. 626/1995 og [14]657/1995.^2)[15]L. 24/1995, 3. gr.^3)[16]L.
   10/1983, 73. gr.^4)[17]L. 24/1995, 3. gr.

                                   II. kafli.

                             Um hæstaréttarlögmenn.

                                     9. gr.
           [Dómsmálaráðherra getur veitt leyfi til málflutnings við hæstarétt
   hverjum þeim, sem:

           1. er 30 ára gamall,
           2. [er lögráða og hefur haft forræði á fé sínu undanfarin tvö
           ár,]^1)
           3. ...^2)
           4. ...^3)
           5. hefur lokið embættisprófi í lögfræði í Háskóla Íslands eða
           [sambærilegu prófi við annan háskóla og hafi næga þekkingu á
           íslenskum lögum],^3)
           6. hefur verið héraðsdómslögmaður í 3 ár samtals eða um jafnlangan
           tíma gegnt embætti eða stöðu, sem lagapróf þarf til,
           7. hefur sýnt það með flutningi 3 mála, ...^2) að hann sé að dómi
           hæstaréttar hæfur til að vera hæstaréttarlögmaður. Enginn má
           þreyta raun þessa oftar en þrisvar, og skal hann, áður en hann
           gerir það, leggja fyrir dóminn vottorð [dómsmálaráðherra]^3) um
           það, að hann fullnægi öðrum lögmæltum skilyrðum til að vera
           hæstaréttarlögmaður. Hæstiréttur getur veitt manni undanþágu frá
           framangreindri prófraun að nokkru eða öllu leyti, ef dóminum er
           kunnugt af lögfræðilegum störfum hans, að hann sé hæfur til að
           flytja mál fyrir hæstarétti. [Heimilt er að synja manni leyfis, ef
           2. mgr. 68. gr. almennra hegningarlaga á við um hagi hans.]^2)

           Héraðsdómslögmönnum, sem starfað hafa að málflutningi ekki skemur
   en 5 ár og hafa á þeim tíma flutt fyrir héraðsdómi a.m.k. 40 mál munnlega,
   er heimilt að flytja fyrir hæstarétti opinber mál og einkamál, sem þeir
   sjálfir eða löggiltir fulltrúar þeirra hafa flutt fyrir héraðsdómi. Skulu
   þeir, ef þeir óska að nota heimild þessa, senda beiðni um það til
   hæstaréttar ásamt vottorði um, að þeir uppfylli skilyrði [1.--2. og 4.--5.
   tölul.]^2) greinar þessarar. Heimild þessi fellur niður, ef hæstiréttur
   telur, eftir málflutning í hæstarétti eða af öðrum ástæðum, hlutaðeigandi
   héraðsdómslögmann óhæfan til að flytja mál fyrir hæstarétti.
   Framangreindan rétt geta menn þó öðlast aftur eftir ákvörðun dómsins.]^4)
           [Dómsmálaráðherra getur sett reglur um veitingu leyfis til
   málflutnings á grundvelli hliðstæðra réttinda í öðru ríki.]^3)

   ^1)[18]L. 24/1995, 4. gr.^2)[19]L. 32/1962, 3. gr.^3)[20]L. 133/1993, 6.
   gr.^4)[21]L. 25/1953, 1. gr.

                                    10. gr.
           Áður en manni sé veitt leyfi til málflutnings fyrir hæstarétti,
   skal hann heita því skriflega og að viðlögðum drengskap, að hann skuli
   rækja með trúmennsku og samviskusemi þau málflutningsstörf, sem honum
   verða falin.

                                    11. gr.
           ...^1)

   ^1)[22]L. 40/1954, 43. gr.

                                    12. gr.
           [Hæstaréttarlögmenn skulu hafa skrifstofu innan lögsagnarumdæmis
   þess, þar sem þeir eru búsettir, eða þar í grennd.]^1)
           Skylt er þeim að inna sjálfir af hendi þau störf fyrir dómi, er
   aðilar hafa falið þeim; þó er þeim rétt að fela þau öðrum
   hæstaréttarlögmanni, ef nauðsyn krefur. Þegar mál er flutt skriflega eða
   ef hæstaréttarlögmaður getur eigi sótt sjálfur þing sakir skyndilegra
   nauðsynja, er honum og rétt að senda fulltrúa sinn í sinn stað til að taka
   frest eða leggja fram skjöl.

   ^1)[23]L. 32/1962, 4. gr.

                                    13. gr.
           [Skylt er hæstaréttarlögmönnum að flytja þau opinber mál, sem þeim
   verða falin. Önnur mál er þeim eigi skylt að taka að sér fyrir
   hæstarétti.]^1)
           Nú óskar sökunautur í opinberu máli ...^2) sér skipaðan ákveðinn
   hæstaréttarlögmann, og skal honum þá skipaður sá maður, nema einhverjar
   sérstakar ástæður mæli gegn því.

   ^1)[24]L. 32/1962, 5. gr.^2)[25]L. 91/1991, 161. gr.

                                  III. kafli.

                             Um héraðsdómslögmenn.

                                    14. gr.
           Dómsmálaráðuneytið getur veitt leyfi til málflutnings fyrir
   héraðsdómi hverjum þeim, sem:

           1. er 25 ára gamall,
           2. [er lögráða og hefur haft forræði á fé sínu undanfarin tvö
           ár,]^1)
           3. ...^2)
           4. ...^3)
           5. hefur lokið embættisprófi í lögfræði í Háskóla Íslands eða
           [sambærilegu prófi við annan háskóla og hafi næga þekkingu á
           íslenskum lögum],^3)
           6. hefur sýnt það með flutningi 4 munnlega fluttra mála, að hann
           sé hæfur til að vera héraðsdómslögmaður. Enginn má þreyta raun
           þessa oftar en þrisvar, og skal hann áður en hann gerir það,
           leggja fyrir dómara vottorð dómsmálaráðuneytisins um það, að hann
           fullnægi öðrum lögmæltum skilyrðum til að vera héraðsdómslögmaður.
           [Heimilt er að synja manni leyfis, ef 2. mgr. 68. gr. almennra
           hegningarlaga á við um hagi hans.]^2)

           Dómsmálaráðherra setur prófdómendur til að dæma um
   málflutningsraun samkvæmt 1. mgr. Héraðsdómari ákveður þóknun fyrir þetta
   starf, og greiðist hún úr ríkissjóði.
           [Lögfræðingar, sem skipaðir hafa verið í fasta dómarastöðu eða
   skipa má í föst dómarasæti, ...^4) skulu undanþegnir ákvæðum 6. tölul.
   þessarar greinar.]^5)
           [Dómsmálaráðherra getur sett reglur um veitingu leyfis til
   málflutnings á grundvelli hliðstæðra réttinda í öðru ríki.]^3)

   ^1)[26]L. 24/1995, 5. gr.^2)[27]L. 32/1962, 6. gr.^3)[28]L. 133/1993, 7.
   gr.^4)[29]L. 91/1991, 161. gr.^5)[30]L. 119/1943, 1. gr.

                                    15. gr.
           Áður en manni sé veitt leyfi til málflutnings fyrir héraðsdómi,
   skal hann heita því skriflega og að viðlögðum drengskap, að hann skuli
   rækja með trúmennsku og samviskusemi þau málflutningsstörf, sem honum
   verða falin.

                                    16. gr.
           ...^1)

   ^1)[31]L. 40/1954, 43. gr.

                                    17. gr.
           Héraðsdómslögmönnum er heimilt að fara með mál fyrir héraðsdómi
   hvar sem er á landinu.

                                    18. gr.
           Héraðsdómslögmönnum er skylt að flytja þau opinber mál ...^1) sem
   þeim verða falin, þar í kaupstað, sem þeir hafa skrifstofu, eða þar í
   grennd, enda hafi þeir opna skrifstofu á tilteknum stað og tilkynni dómara
   það. Annars ráða þeir því sjálfir, hvaða málflutningsstörf þeir taka að
   sér.
           Nú óskar aðili, er skipa skal talsmann, að fá sér skipaðan
   ákveðinn héraðsdómslögmann, og skal þá veita honum það, nema einhverjar
   sérstakar ástæður mæli á móti því.
           Ef mál er flutt munnlega, ber héraðsdómslögmanni að gera það
   sjálfur; þó er honum rétt að fela það öðrum héraðsdóms- eða
   hæstaréttarlögmanni, ef nauðsyn krefur. Annars er héraðsdómslögmanni
   heimilt að láta fulltrúa sinn flytja mál fyrir dómi.

   ^1)[32]L. 91/1991, 161. gr.

                                   IV. kafli.

                              Um málflutningsmenn.

                                    19. gr.
           Ef mál er rekið utan þeirra kaupstaða, er einkaréttur héraðsdóms-
   og hæstaréttarlögmanna nær til, getur aðili falið hverjum lögráða manni,
   sem hefur ...^1) almennan andlegan þroska, meðferð máls síns.

   ^1)[33]L. 32/1962, 7. gr.

                                    20. gr.
           Málflutningsmenn verða að sanna umboð sitt, ef það er vefengt.
   Hafi þeir lokið embættisprófi í lögfræði, mega þeir ganga í félag
   héraðsdóms- og hæstaréttarlögmanna, en hvorki hafa þeir atkvæðisrétt um
   samþykktir eða gjaldskrá félagsins né kosningarrétt eða kjörgengi í stjórn
   félagsins.

                                    21. gr.
           Félög eða stofnanir, sem hafa embættisgenga lögfræðinga í fastri
   þjónustu sinni, geta látið þá fara með mál sín fyrir héraðsdómi hvar sem
   er á landinu.

                                    22. gr.
           Ef málflutningsmaður sætir [réttarfarssektum]^1) eða reynist
   óhæfur til málflutnings vegna vankunnáttu, getur héraðsdómari, þar sem
   málflutningsmaður er búsettur, tekið af honum heimild til að fara með mál
   í umboði annarra fyrir fullt og allt eða um stundarsakir, en bera má hann
   málið undir dómstóla með venjulegum hætti og að stefndum dómara þeim, er í
   hlut á.

   ^1)[34]L. 91/1991, 161. gr.

                                   V. kafli.

                                  Ýmis ákvæði.

                                    23. gr.
           Dómsmálaráðherra ákveður, að fengnum tillögum félags héraðsdóms-
   og hæstaréttarlögmanna, hvort málflytjendastarf er samrýmanlegt öðru
   opinberu starfi. Ef það mest ósamrýmanlegt, skal málflytjandi afhenda
   dómsmálaráðuneytinu leyfi sitt, ef því er að skipta, meðan svo er
   ástatt.^1)

   ^1)[35]Rg. 32/1971, sbr. [36]160/1994.

References

   Visible links
   1. http://www.althingi.is/dba-bin/lawformpr.pl?lnr=1942061
   2. file://ekkitil/ekkitil.html?1993133#g4
   3. file://ekkitil/ekkitil.html?1962032#g1
   4. file://1991091.html#g161
   5. file://1991020.html#g135
   6. file://ekkitil/ekkitil.html?AUGL/1976242
   7. file://ekkitil/ekkitil.html?REGL/1995625
   8. file://ekkitil/ekkitil.html?1993133#g5
   9. file://ekkitil/ekkitil.html?1995024#g1
  10. file://ekkitil/ekkitil.html?REGL/1995657
  11. file://ekkitil/ekkitil.html?REGL/1995626
  12. file://ekkitil/ekkitil.html?1995024#g2
  13. file://ekkitil/ekkitil.html?REGL/1995626
  14. file://ekkitil/ekkitil.html?REGL/1995657
  15. file://ekkitil/ekkitil.html?1995024#g3
  16. file://ekkitil/ekkitil.html?1983010#g73
  17. file://ekkitil/ekkitil.html?1995024#g3
  18. file://ekkitil/ekkitil.html?1995024#g4
  19. file://ekkitil/ekkitil.html?1962032#g3
  20. file://ekkitil/ekkitil.html?1993133#g6
  21. file://ekkitil/ekkitil.html?1953025#g1
  22. file://ekkitil/ekkitil.html?1954040#g43
  23. file://ekkitil/ekkitil.html?1962032#g4
  24. file://ekkitil/ekkitil.html?1962032#g5
  25. file://1991091.html#g161
  26. file://ekkitil/ekkitil.html?1995024#g5
  27. file://ekkitil/ekkitil.html?1962032#g6
  28. file://ekkitil/ekkitil.html?1993133#g7
  29. file://1991091.html#g161
  30. file://ekkitil/ekkitil.html?1943119#g1
  31. file://ekkitil/ekkitil.html?1954040#g43
  32. file://1991091.html#g161
  33. file://ekkitil/ekkitil.html?1962032#g7
  34. file://1991091.html#g161
  35. file://ekkitil/ekkitil.html?REGL/1971032
  36. file://ekkitil/ekkitil.html?REGL/1994160
