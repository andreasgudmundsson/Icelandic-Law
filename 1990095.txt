
   --------------------------------------------------------------------------

                                                            Lög um félagsráðgjöf

                           1990 nr. 95 28. september

   --------------------------------------------------------------------------

                                     1. gr.
             Rétt til að kalla sig félagsráðgjafa hefur sá einn, sem til þess
                                             hefur leyfi heilbrigðisráðherra.

                                     2. gr.
              Leyfi skv. 1. gr. skal veita umsækjanda sem lokið hefur prófi í
                                           félagsráðgjöf frá Háskóla Íslands.
         Veita má umsækjanda, sem lokið hefur sambærilegu prófi og um getur í
   1. mgr., leyfi til að kalla sig félagsráðgjafa og stunda félagsráðgjöf hér
       á landi. Leita skal umsagnar Stéttarfélags íslenskra félagsráðgjafa og
          félagsvísindadeildar Háskóla Íslands áður en leyfi samkvæmt þessari
        málsgrein er veitt. Félagsvísindadeild Háskóla Íslands getur sett sem
   skilyrði að viðkomandi sanni kunnáttu í íslenskum lögum og reglum er varða
         störf félagsráðgjafa hér á landi og sanni kunnáttu í mæltu og rituðu
                                                               íslensku máli.

                                     3. gr.
         Takmörkuð og/eða tímabundin réttindi má einnig veita þeim, sem eru í
        starfi þegar lög þessi öðlast gildi, en uppfylla ekki skilyrði 2. gr.
               Slíkt leyfi má því aðeins veita að fyrir liggi meðmæli þeirrar
          stofnunar, sem umsækjandi vinnur hjá. Jafnframt skal leita umsagnar
                                      Stéttarfélags íslenskra félagsráðgjafa.

                                     4. gr.
                      Félagsráðgjafi má kalla sig sérfræðing í sérgrein innan
         félagsráðgjafar hafi hann fengið til þess leyfi heilbrigðisráðherra.
                 Heilbrigðisráðherra setur með reglugerð, að fengnum tillögum
       Stéttarfélags íslenskra félagsráðgjafa og félagsvísindadeildar Háskóla
    Íslands, nánari ákvæði um skilyrði fyrir veitingu leyfis til að kalla sig
                        sérfræðing í einhverri af sérgreinum félagsráðgjafar.

                                     5. gr.
                 Óheimilt er að ráða til félagsráðgjafastarfa aðra en þá, sem
         starfsleyfi hafa skv. 2. gr., með þeim undantekningum, sem leiðir af
                                                               ákvæðum 3. gr.

                                     6. gr.
            Félagsráðgjafa er skylt að gæta þagmælsku um atriði, sem hann fær
       vitneskju um í starfi sínu og leynt skulu fara samkvæmt lögum eða eðli
                 málsins. Þagnarskyldan helst þótt viðkomandi láti af starfi.

                                     7. gr.
          Félagsráðgjafa ber að þekkja skyldur sínar samkvæmt lögum, viðhalda
              þekkingu sinni og tileinka sér nýjungar er varða félagsráðgjöf.
           Félagsráðgjafar bera ábyrgð á þeirri félagsráðgjöf sem þeir veita.

                                     8. gr.
         Um félagsráðgjafa gilda að öðru leyti og eftir því sem við getur átt
                                            reglur [2]læknalaga, nr. 53/1988.
                  Reglur læknalaga gilda m.a. um viðurlög við brotum í starfi
            félagsráðgjafa, um sviptingu löggildingar þeirra og endurveitingu
                                                              starfsréttinda.

                                     9. gr.
         Með mál út af brotum gegn lögum þessum skal farið að hætti opinberra
                                                                        mála.

                                    10. gr.
              Ráðherra getur sett nánari ákvæði í reglugerð um framkvæmd laga
                                                                     þessara.

References

   Visible links
   1. http://www.althingi.is/dba-bin/lawformpr.pl?lnr=1990095
   2. file://1988053.html
