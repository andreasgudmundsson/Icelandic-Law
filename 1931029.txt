
   --------------------------------------------------------------------------

  Lög um heimild fyrir ríkisstjórnina til þess að láta öðlast gildi alþjóðleg
einkamálaréttarákvæði í samningi milli Íslands, Danmerkur, Finnlands, Noregs og
                  Svíþjóðar, um hjúskap, ættleiðingu og lögráð

                            1931 nr. 29 8. september

   --------------------------------------------------------------------------

Tóku gildi 8. september 1931. Breytt með l. 62/1954 (tóku gildi 7. maí 1954), l.
 98/1969 (tóku gildi 31. des. 1969), l. 95/1973 (tóku gildi 27. des. 1973), l.
178/2000 (tóku gildi 29. des. 2000), l. 39/2001 (tóku gildi 31. maí 2001, sjá og
           augl. C 42/2002) og l. 52/2008 (tóku gildi 7. júní 2008).

1. gr. Ríkisstjórninni er heimilt að ákveða með auglýsingu í Stjórnartíðindunum,
  að samningur sá, er undirritaður var í Stokkhólmi þann 6. febrúar 1931 milli
     Íslands, Danmerkur, Finnlands, Noregs og Svíþjóðar og prentaður er sem
  fylgiskjal með lögum þessum, um alþjóðleg einkamálaréttarákvæði um hjúskap,
                   ættleiðingu og lögráð, skuli öðlast gildi.

                                  Fylgiskjal.
                                   Samningur.
                                 I. Hjúskapur.
       1. gr. [Nú óskar ríkisborgari einhvers samningsríkjanna könnunar á
 hjónavígsluskilyrðum eða lýsingar hjá stjórnvaldi einhvers hinna ríkjanna, og
skal þá kanna rétt hans til að ganga í hjúskap eftir lögum þess ríkis, enda eigi
  annað hjónaefna þar heimili, en ella eftir lögum þess ríkis, þar sem hann á
ríkisfang. Ætíð skal þó beita lögum þess ríkis, sem hjónaefnið á ríkisfang í, ef
   það óskar þess. Nú skal kanna rétt til að ganga í hjúskap eftir lögum þess
   ríkis, þar sem hjónaefni á ríkisfang, og getur hlutaðeigandi stjórnvald þá
    krafist þess, að rétturinn sé sannaður með vottorði, sem gefið var út af
                stjórnvöldum þess ríkis, sem það á ríkisfang í.
Nú er svo fyrir mælt í lögum samningsríkis, sem hjónaefni á heimilisfesti í, að
foreldrar þess eða lögráðamaður samþykki ráðahaginn, og skal þá eftir því farið,
    þótt slíks samþykkis sé ekki krafist í lögum þess ríkis, þar sem könnun
                         hjónavígsluskilyrða fer fram.
Um könnunina og lýsinguna gilda að öðru leyti lög þess ríkis, sem hlutaðeigandi
                           stjórnvald heyrir til.]^1)
                        ^1)L. 95/1973, 1. gr. fylgiskjals.
     2. gr. [Hafi könnun á hjónavígsluskilyrðum eða lýsing átt sér stað hjá
  stjórnvaldi einhvers samningsríkjanna, getur stjórnvald í öðru samningsríki,
meðan könnun eða lýsing er enn í gildi, framkvæmt hjónavígslu án nýrrar könnunar
eða lýsingar. Gildir þetta án tillits til þess, hvort aðilarnir eiga ríkisfang í
                          einhverju samningsríkjanna.
 Um hjónavígsluna gilda að öðru leyti lög þess ríkis, sem vígslumaðurinn heyrir
                                    til.]^1)
                        ^1)L. 98/1969, 2. gr. fylgiskjals.
     3. gr. [Að því er snertir fjármál hjóna, sem eiga, og áttu við stofnun
 hjónabandsins, ríkisfesti í samningsríki, skal beita lögum þess samningsríkis
        þar sem þau tóku sér heimilisfesti þegar þau gengu í hjónaband.
Hafi bæði hjónin síðar tekið sér heimilisfesti í öðru samningsríki og búið þar í
að minnsta kosti tvö ár skal í staðinn beita lögum þess ríkis. Hafi bæði hjónin
fyrr á hjónabandsárum sínum átt heimilisfesti þar, eða eigi þau ríkisfesti í því
        ríki, skal þó beita lögum þess ríkis um leið og þau taka sér þar
                               heimilisfesti.]^1)
                            ^1)L. 52/2008, fylgiskjal.
  [3. gr. a. Hjón, sem 3. gr. á við um, geta gert með sér samkomulag um að um
  fjármál þeirra skuli beita lögum samningsríkis þar sem annað hvort þeirra á
  heimilisfesti eða ríkisfesti þegar samkomulagið er gert. Slíkt samkomulag um
                    lagaval má einnig gera fyrir hjónaband.
 Hafi annað hvort eða bæði hjónin tekið sér heimilisfesti í öðru samningsríki á
  hjónabandstímanum geta þau einnig gert með sér samkomulag um að beita skuli
      lögum þess samningsríkis þar sem þau áttu síðast bæði heimilisfesti
                                 samtímis.]^1)
                            ^1)L. 52/2008, fylgiskjal.
[3. gr. b. Um heimild annars hvors hjóna til að ráða yfir fasteign, samsvarandi
  eign eða bústað, sem er í einhverju samningsríkjanna, skal jafnan fara eftir
                             lögum þess ríkis.]^1)
                            ^1)L. 52/2008, fylgiskjal.
 [3. gr. c. Ef skipt er um lög, sem beitt er um fjármál hjóna, hefur það engin
             áhrif á réttarverkan löggerninga sem áður voru gerðir.
 Um gildi ákvæða kaupmála fer eftir lögum þess samningsríkis, sem á að beita um
             fjármál hjónanna, þegar slíkt álitamál kemur upp.]^1)
                            ^1)L. 52/2008, fylgiskjal.
 4. gr. [Samkomulag um lagaval eða kaupmála hjóna, sem 3. gr. og 3. gr. a eiga
við um, skulu skoðuð gild í öllum samningsríkjunum hvað form þeirra snertir hafi
                þau, þegar þau voru gerð, uppfyllt formskilyrði:
   1. þeirra laga sem skv. 3. gr. og 3. gr. a átti að beita um fjármál hjónanna,
                                      eða
       2. laga samningsríkis þar sem bæði hjónin eða annað hvort þeirra átti
                                  ríkisfesti.
  Innihaldi lögin ekki formskilyrði hvað snertir samkomulag um lagaval fer um
                  gildi þess samkvæmt formskilyrðum kaupmála.
Sérhvert ríkjanna getur, gagnvart þriðja manni, gert það að skilyrði fyrir gildi
 samkomulags um lagaval eða kaupmála að samkomulagið eða kaupmálinn sé skráður
                            samkvæmt lögum þess.]^1)
                            ^1)L. 52/2008, fylgiskjal.
[4. gr. a. Hafi hjón, sem 3. gr. á við um, síðar tekið sér heimilisfesti í ríki,
 sem ekki er samningsríki, er ekki unnt að beita ákvæðum samningsins um fjármál
                                  þeirra.]^1)
                            ^1)L. 52/2008, fylgiskjal.
 5. gr. Beiðni um slit á fjárfélagi hjóna, sem svo er ástatt um sem segir í 4.
 gr., skal úrskurða í því ríki, er hvorttveggja hjónanna á heimilisfesti í. Ef
þau eiga heimilisfesti hvort í sínu ríki, skal beiðnina úrskurða í því ríki, er
     það hjóna á heimilisfesti í, sem kröfunni er beint gegn, eða eigi það
   heimilisfesti í Finnlandi, þá í ríki þeirra laga, er samkvæmt 3. gr. ráða
                              fjármálum hjónanna.
  6. gr. Beri samkvæmt lögum einhvers þess ríkis, er hér ræðir um, að dæma um
réttaráhrif hjúskapar eftir hinni eldri hjúskaparlöggjöf, þá eiga 3.5. gr. ekki
                             við um þau hjónabönd.
   7. gr. [Krafa um skilnað að borði og sæng eða um lögskilnað hjóna sem eru
 ríkisborgarar í og eiga heimilisfang í samningsríki skal ákvarðast í því ríki
                                    þar sem:
                           1. hjónin eiga heimilisfang,
      2. hjónin áttu síðast samtímis heimilisfang og annað þeirra býr ennþá,
                           3. hjónin eru ríkisborgarar,
            4. það hjónanna sem kröfunni er beint gegn á heimilisfang,
    5. annað hvort hjónanna á heimilisfang ef um sameiginlega kröfu er að ræða,
    6. það hjónanna sem leggur kröfuna fram á heimilisfang og hefur búið a.m.k.
                 síðasta árið áður en krafan er borin fram, eða
   7. það hjónanna sem leggur kröfuna fram er ríkisborgari og á heimilisfang ef
  viðkomandi hefur búið þar a.m.k. síðustu sex mánuðina áður en krafan er lögð
                                     fram.
Einnig má ákvarða kröfu um lögskilnað á grundvelli skilnaðar að borði og sæng í
          því ríki þar sem skilnaður að borði og sæng var veittur.]^1)
                            ^1)L. 39/2001, fylgiskjal.
8. gr. [Í sambandi við kröfu um skilnað að borði og sæng eða um lögskilnað getur
sama eða annað yfirvald einnig tekið ákvörðun um sambúðarslit um stundarsakir og
  um búskipti. Það getur enn fremur tekið ákvörðun um forsjá, búsetu barns og
                      umgengni við barn að því tilskildu:
                        1. að hjónin eigi barnið saman, og
   2. að barnið eigi heimilisfang í því ríki þar sem krafan um skilnað að borði
                  og sæng eða um lögskilnað er til meðferðar.
 Eigi barnið ekki heimilisfang í því ríki þar sem krafan um skilnað að borði og
 sæng eða um lögskilnað er til meðferðar má samt sem áður taka þar ákvörðun um
                 forsjá, búsetu barns og umgengni við barn ef:
                     1. barnið á heimilisfang í samningsríki,
       2. hjónin eiga barnið saman og a.m.k. annað þeirra hefur forsjá þess,
      3. hjónin hafa samþykkt að úrskurðað verði í málinu í því ríki þar sem
    fjallað er um kröfuna um skilnað að borði og sæng eða um lögskilnað, og
          4. það er barninu fyrir bestu að með málið sé farið í því ríki.
Í málum um forsjá, búsetu barns og umgengni við barn skal beita heimildinni skv.
       1. og 2. mgr. í samræmi við Haagsamninginn frá 25. október 1980 um
 einkaréttarleg áhrif af brottnámi barna til flutnings milli landa. Sérstaklega
              skal tekið tillit til 3. og 16. gr. samningsins.]^1)
                            ^1)L. 39/2001, fylgiskjal.
[8. gr. a. Ef mál sem 7. eða 8. gr. tekur til, milli sömu aðila, er borið undir
 þar til bært yfirvald í fleiri en einu samningsríkjanna skal það yfirvald sem
    málið var síðar borið undir vísa málinu frá af sjálfsdáðum og láta hinu
                  yfirvaldinu eftir að taka ákvörðun í málinu.
Við beitingu 1. mgr. telst skilnaður að borði og sæng og lögskilnaður vera sama
                                   málið.]^1)
                            ^1)L. 39/2001, fylgiskjal.
 9. gr. [Við meðferð mála sem 7. og 8. gr. taka til skal beita gildandi lögum í
   viðkomandi samningsríki. Þó skal ávallt taka ákvarðanir í málum sem snerta
   búskipti samkvæmt þeim lögum sem eiga við um fjármál hjónanna skv. 3. gr.
 Skilnaður að borði og sæng sem fengist hefur í einu ríkjanna veitir sama rétt
  til lögskilnaðar í hinum ríkjunum og skilnaður að borði og sæng er þar hefur
                                    fengist.
Í samningsríki þar sem ekki eru í lögum ákvæði um skilnað að borði og sæng en í
  vissum tilvikum byggt á að umhugsunarfrestur sé undanfari lögskilnaðar eiga
hjón, sem veittur hefur verið skilnaður að borði og sæng í öðru samningsríki og
 hafa síðan búið hvort í sínu lagi svo lengi sem svarar umhugsunarfrestinum og
     ekki tekið upp sambúð að nýju, rétt á að fá lögskilnað án undanfarandi
                             umhugsunarfrests.]^1)
                            ^1)L. 39/2001, fylgiskjal.
    10. gr. [Þegar fjármál hjóna, sem fengið hafa skilnað að borði og sæng,
  ákvarðast eftir lögum samningsríkis, sem ekki byggir á reglum um skilnað að
 borði og sæng, skulu fjárverðmæti, sem öðru áskotnast eftir skilnaðinn, verða
   séreign þess, en ábyrgð á skuldum miðast við aðstæður eins og þær voru við
skilnað að borði og sæng. Að öðru leyti skal farið að lögum þessa ríkis, að því
                     er til búskipta tekur við lögskilnað.
Andist annað hjóna, eftir að skilnaður að borði og sæng er veittur, og spurning
  vaknar um rétt hins eftirlifandi til arfs eftir hið látna samkvæmt reglum um
 lögerfðir eða samkvæmt erfðaskrá, og beita skal lögum samningsríkis, sem ekki
  byggir á reglum um skilnað að borði og sæng, skal skilnaður að borði og sæng
       lagður að jöfnu við lögskilnað, ef hinn fyrrnefndi varir enn.]^1)
                        ^1)L. 95/1973, 10. gr. fylgiskjals.

                                II. Ættleiðing.
  11. gr. Vilji ríkisborgari einhvers samningsríkjanna, sem heimilisfesti á í
  einhverju þeirra, ættleiða mann, sem ríkisfesti á í einhverju ríkjanna, skal
     sækja um leyfi til þess í því ríki, er ættleiðandi á heimilisfesti í.
 12. gr. Við úrskurð slíkrar umsóknar skal í hverju ríkjanna beitt þeim lögum,
sem þar gilda. Sé ættleiðingur yngri en 18 ára og eigi hann heimilisfesti í því
ríki, sem hann á ríkisfesti í, má eigi veita leyfi til ættleiðingar hans í öðru
ríki, fyrr en hlutaðeigandi yfirvöldum, sem eftirlit hafa með börnum í ríki því,
sem hann á ríkisfesti í, hefir verið gefinn kostur á að láta í ljós álit sitt um
                                     málið.
  13. gr. Um slit ættleiðingar milli ríkisborgara samningsríkjanna, er stofnað
 hefir verið til í einhverju þeirra, skal útkljáð í því ríki, sem ættleiðandi á
heimilisfesti í eða eigi hann ekki heimilisfesti í neinu samningsríkjanna, þá í
                 því ríki, sem ættleiðingur á heimilisfesti í.
  Við úrslit þessa máls skal í hverju ríkinu beitt þeim lögum, sem þar gilda.

                                  III. Lögráð.
 14. gr. Lögráð ólögráða ríkisborgara samningsríkjanna, er heimilisfesti eiga í
einhverju hinna ríkjanna, heyra undir yfirvöldin í hinu síðarnefnda ríkinu, nema
   fæddur lögráðamaður eða skipaður fari þegar með lögráðin í einhverju hinna
                                   ríkjanna.
       Sama gildir um sviptingu lögræðis og lögráð lögræðissviptra manna.
           15. gr. Skipa má lögráðamann til bráðabirgða og gera aðrar
                bráðabirgðaráðstafanir í hverju ríkjanna um sig.
16. gr. Úrskurða skal málefni þau, sem ræðir um í 14. og 15. gr., í hverju ríki
                        eftir þeim lögum, sem þar gilda.
 17. gr. Um áhrif ólögræðis í fjármálum og um heimildir lögráðamanns fer eftir
                lögum þess ríkis, þar sem með lögráðin er farið.
     Ákvæði þetta gildir ekki um hæfi manna til að gangast undir víxil- eða
                              checkskuldbindingar.
 18. gr. Með samkomulagi hlutaðeigandi ráðuneyta má flytja lögráð til einhvers
 hinna ríkjanna, ef hinn ólögráði maður hefir öðlast þar heimilisfesti eða það
                       telst heppilegt af öðrum ástæðum.
    19. gr. Um afnám lögræðissviptingar, sem ákveðin hefir verið í einhverju
 samningsríkjanna, skal úrskurða í því ríki, þar sem með lögráðin er farið, ef
       hinn lögræðissvipti er ríkisborgari einhvers af samningsríkjunum.
       Við úrskurðinn skal í hverju ríki beita lögum þeim, er þar gilda.
20. gr. Verði ríkisborgari einhvers samningsríkisins sviptur lögræði í einhverju
  hinna ríkjanna, eða verði lögræðissvipting hans afnumin, þá skal tafarlaust
   tilkynna það hlutaðeiganda ráðuneyti þess ríkis, sem hann á ríkisfesti í.
     21. gr. Ákvæðum 17., 19. og 20. gr. skal beitt eftir því sem við á, er
 ríkisborgari einhvers samningsríkisins, er heimilisfesti á í Danmörku og eigi
 hefir áður verið sviptur lögræði í einhverju ríkjanna, er settur undir tilsjón
    (Lavværgemaal) í Danmörku. Tilsjón þessi er því eigi til fyrirstöðu, að
 lögræðissvipting fari fram í einhverjum hinna ríkjanna, er hlutaðeigandi tekur
                              sér heimilisfesti í.

                               IV. Almenn ákvæði.
22. gr. [Ákvörðun stjórnvalds eða aðfararhæfur dómsúrskurður sem gengið hefur í
einu samningsríkjanna skv. 5., 7., 8., 11., 13., 14., 15., 19. eða 21. gr. skal
gilda í hinum ríkjunum án sérstakrar staðfestingar og án rannsóknar á því hvort
 ákvörðunin sé rétt eða tekin af þar til bæru yfirvaldi. Þetta á einnig við um
aðfararhæfan dómsúrskurð sem gengið hefur í einu ríkjanna og kveður á um ógildi
         eða ógildingu hjúskapar milli ríkisborgara í samningsríki.]^1)
                            ^1)L. 39/2001, fylgiskjal.
23. gr. Samning þennan skal fullgilda og skal skipst á fullgildingarskjölunum í
                      Stokkhólmi eins fljótt og auðið er.
  Samningurinn gengur í gildi 1. janúar eða 1. júlí næstan á eftir afhendingu
                            fullgildingarskjalanna.
Sérhvert ríkjanna getur sagt samningnum upp við hvert hinna með 6 mánaða fresti,
              þannig að hann gangi úr gildi 1. janúar eða 1. júlí.

                                  Lokaákvæði.
       Í sambandi við undirskriftina í dag undir samning þann milli Íslands,
     Danmerkur, Finnlands, Noregs og Svíþjóðar, er hefir að geyma alþjóðleg
    einkamálaréttarákvæði um hjúskap, ættleiðingu og lögráð, hafa umboðsmenn
                samningsríkjanna gefið eftirfarandi yfirlýsingu:
                     Milli samningsríkjanna er samkomulag um:
    1. að samningurinn skyldar eigi yfirvöld neins samningsríkjanna til að gefa
þá í hjúskap, er sakir ófrávíkjanlegs ákvæðis í löggjöf hlutaðeigandi ríkis mega
                eigi ganga í hjúskap vegna skyldleika eða mægða;
     2. að sá, sem eigi hefir náð 21 árs aldri, en hefir fengið lögræði eftir
finnskum lögum við það að ganga í hjúskap, eða eftir íslenskum lögum við skilnað
að borði og sæng eða við hjúskaparslit, skuli eigi talinn ólögráður vegna æsku,
þótt hann taki sér heimilisfesti í öðru samningsríkjanna en annaðhvort Finnlandi
                                  eða Íslandi.
