
   --------------------------------------------------------------------------

                                                Lög um varnir gegn mengun sjávar

                               1986 nr. 32 5. maí

   --------------------------------------------------------------------------

                                   I. kafli.
                    Tilgangur, gildissvið og skilgreiningar.
                                     1. gr.
          Tilgangur laga þessara er að vernda hafið og strendur landsins gegn
      mengun sem stafar frá skipum, loftförum, pöllum eða öðrum mannvirkjum á
   sjó og frá landstöðvum af völdum olíu og annarra efna, sem talin eru upp í
         fylgiskjali 1, og stofnað getur heilsu manna í hættu, skaðað lifandi
      auðlindir hafsins og raskað lífríki þess, spillt umhverfinu eða truflað
                                                     lögmæta nýtingu hafsins.

                                     2. gr.
           Lög þessi ná yfir alla starfsemi skipa, loftfara, palla og annarra
     mannvirkja á sjó og starfsemi í landi sem hefur eða getur haft í för með
     sér mengun sjávar í mengunarlögsögu Íslands og stranda landsins, sbr. 1.
   gr. Undanþegnar lögum þessum eru aðgerðir sem nauðsynlegar eru til þess að
         vernda mannslíf eða tryggja öryggi skipa, loftfara, palla og annarra
       mannvirkja á sjó eða landi, svo og mengun sökum óviðráðanlegra atvika,
                                        veðurofsa eða annarra náttúruhamfara.
             [Lögin gilda einnig um starfsemi íslenskra skipa utan íslenskrar
             efnahagslögsögu eftir því sem Ísland hefur skuldbundið sig til í
                                                        alþjóðasamningum.]^1)

   ^1)[2]L. 61/1996, 1. gr.

                                     3. gr.
        Í lögum þessum hafa eftirfarandi orð og orðasambönd þá merkingu er
   hér greinir:

   1.
           Það er mengun þegar örverur, efni og efnasambönd valda
           óæskilegum og skaðlegum áhrifum á heilsufar almennings, röskun
           lífríkis eða óhreinkun lofts, láðs eða lagar. Mengun tekur einnig
           til óþæginda vegna ólyktar, óbragðs, hvers konar hávaða og
           titrings, geislunar og varmaflæðis.
   2.
           Losun merkir að vísvitandi er hleypt í sjóinn fljótandi eða
           föstum efnum sem falla frá við eðlilega starfrækslu.
   3.
           Úrkast merkir allt það sem ekki er losun, þ.e. að efnum eða
           hlutum er vísvitandi fleygt í sjóinn frá skipum, loftförum, pöllum
           eða öðrum mannvirkjum á sjó, þar með talið að sökkva skipum,
           loftförum, pöllum eða öðrum mannvirkjum í sjó.
   4.
           Eftirfarandi telst hvorki losun né úrkast:

                a.
                        að koma fyrir efnum eða hlutum í sjó í öðrum tilgangi
                        en að farga þeim,
                b.
                        að úrgangsefni eða önnur efni, sem beinlínis stafa
                        frá rannsóknum eða nýtingu jarðefna í eða á
                        hafsbotni, berist í sjóinn en um slíkar rannsóknir og
                        nýtingu skal ráðherra setja sérstakar reglur ef
                        ástæða þykir til.

   5.
           Sérhafsvæði merkir hafsvæði sem tilteknar reglur um varnir gegn
           mengun sjávar gilda um, svo sem vegna sérstakra umhverfisaðstæðna,
           í samræmi við gildandi alþjóðasamninga um varnir gegn mengun
           sjávar sem Ísland er aðili að.
   6.
           Hafnarsvæði merkir það umráðasvæði á sjó og landi sem
           hafnaryfirvöld á hverjum stað annast og skilgreint er í
           hafnarreglugerð.
   7.
           Mengunarlögsaga Íslands er það hafsvæði sem nær yfir innsævi,
           landhelgi og efnahagslögsögu Íslands og landgrunn Íslands.
   8.
           Mengunartjón merkir tjón eða skaða sem hlýst af mengun sjávar
           hvar sem slík mengun kann að eiga sér stað og af hvers konar
           völdum sem hún stafar. Mengunartjón tekur til kostnaðar vegna
           ráðstafana til að koma í veg fyrir tjón, frekara tjón eða skaða
           sem hlýst af slíkum ráðstöfunum.
   9.
           Bráðamengun merkir mengun sjávar sem verður skyndilega og krefst
           tafarlausra hreinsunaraðgerða.

                                   II. kafli.
                                  Losun í sjó.
                                    A. Olía.
                                     4. gr.
        Olía merkir í lögum þessum vökvakennd olíuefni í hvaða formi sem
   er, þar með talin hráolía, svartolía, smurolía, olíuúrgangur og unnin
   olía.
        Losun olíu í sjó, hvort sem er beint eða óbeint, er óheimil á
   hafsvæði innan þriggja sjómílna frá grunnlínum landhelginnar, sbr. [3]1.
   gr. laga nr. 41/1979, nema um sé að ræða olíublandað vatn sem leiðir af
   eðlilegum rekstri, enda sé olíumagn blöndunnar við útrás ekki meira en 15
   hlutar í 1.000.000 hlutum blöndunnar.
        [Umhverfisráðherra]^1) er heimilt að setja reglur um losun olíu og
   olíublandaðs vatns í sjó frá skipum utan þriggja sjómílna frá grunnlínum
   landhelginnar, þar með talið á sérhafsvæðum, svo og frá pöllum og öðrum
   mannvirkjum í mengunarlögsögu Íslands utan þriggja sjómílna frá grunnlínum
   landhelginnar.
        [Umhverfisráðherra]^1) er heimilt að setja reglur um meðferð olíu í
   olíustöðvum, á smurstöðvum og í verksmiðjum þar sem olía er notuð í miklum
   mæli og hætta er á bráðamengun af þeim sökum.

   ^1)[4]L. 47/1990, 9. gr.

                                    B. Lýsi.
                                     5. gr.
        Lýsi merkir í lögum þessum allar tegundir feitmetis sem unnið er
   eða kemur úr sjávarlífverum.
        Losun lýsis eða grútar í sjó er óheimil á innsævi.
        Við löndun feitfisks með dælingu úr skipum, svo og við vinnslu
   feitfisks í landi, skal vinnsluaðili sjá svo um að ekki verði mengun í sjó
   vegna losunar á lýsi eða grút.
        Óheimilt er að setja til sjávar óhreinsað vinnsluvatn nema með leyfi
   [Hollustuverndar ríkisins].^1)

   ^1)[5]L. 57/1995, 3. gr.

                            C. Önnur fljótandi efni.
                                     6. gr.
        Fljótandi efni merkir í lögum þessum vökva sem hafa lægri
   gufuþrýsting en 2,8 kg/sm^2 við 37,8°C.
        Losun fljótandi efna frá skipum að öðru leyti en kveðið er á um í 2.
   mgr. 4. gr. og 3. mgr. 5. gr. er óheimil á hafsvæði innan þriggja sjómílna
   frá grunnlínum landhelginnar. Losun ómengaðs vatns og sjávar er þó heimil.
        Utan þess hafsvæðis, sem tiltekið er í 2. mgr. 6. gr., skal losun
   fljótandi efna einungis heimil samkvæmt þeim reglum sem settar verða skv.
   4. mgr. 6. gr.
        [Umhverfisráðherra]^1) er heimilt að setja reglur um flokkun
   fljótandi efna sem flutt eru í farmgeymum skipa til eða frá íslenskum
   höfnum, svo og um takmörkun á losun þeirra efna, sem hættuleg eru talin, í
   sjó utan þriggja sjómílna frá grunnlínum landhelginnar. Reglur þessar
   skulu vera í samræmi við alþjóðasamning frá 2. nóvember 1973 um varnir
   gegn mengun frá skipum.

   ^1)[6]L. 47/1990, 9. gr.

                                    D. Sorp.
                                     7. gr.
        Sorp merkir í lögum þessum alls konar matarleifar, úrgang frá
   vistarverum og óvinnsluhæfan rekstrarúrgang, þar með taldar umbúðir farms,
   að undanskildum ferskum fiski og fiskúrgangi, sem til falla við eðlilega
   starfsemi skipa, palla og annarra mannvirkja á sjó og þarf stöðugt eða
   öðru hvoru að losna við.
        Óheimilt er að losa sorp í sjó á hafsvæði innan þriggja sjómílna frá
   grunnlínum landhelginnar.
        Óheimilt er að losa í sjó öll þrávirk gerviefni sem fljóta eða mara í
   sjónum, þar með talin plastílát, kaðlar og net.
        [Umhverfisráðherra]^1) er heimilt að setja reglur^2) um meðferð og
   losun sorps frá skipum á hafsvæði utan þriggja sjómílna frá grunnlínum
   landhelginnar. Reglur þessar skulu vera í samræmi við alþjóðasamninga sem
   Ísland er aðili að.

   ^1)[7]L. 47/1990, 9. gr.^2)Rg. 124/1994.

                                   E. Skolp.
                                     8. gr.
        Skolp merkir í lögum þessum frárennsli eða annan fljótandi úrgang
   frá salernum, eldhúsum, þvottahúsum og böðum, þar með talið annað vatn sem
   blandað er við það áður en til útrásar kemur.
        [Umhverfisráðherra]^1) er heimilt að setja reglur um losun á skolpi í
   sjó frá skipum, pöllum og öðrum mannvirkjum á sjó.

   ^1)[8]L. 47/1990, 9. gr.

                          F. Losun annarra efna í sjó.
                                     9. gr.
        Í samræmi við alþjóðasamning frá 4. júní 1974 um varnir gegn mengun
   sjávar frá landstöðvum er [umhverfisráðherra]^1) heimilt, ef þörf krefur,
   að setja reglur^2) er takmarka losun þeirra efna í sjó frá landi, sem upp
   eru talin í fylgiskjali 1 með þessum lögum, vegna mengunar sem þessi efni
   geta valdið í sjó.

   ^1)[9]L. 47/1990, 9. gr.^2)Rg. 33/1990, 48/1994 og 516/1994.

                                  III. kafli.
             Móttökuaðstaða fyrir olíuúrgang, sorp og annan úrgang.
                A. Olíuúrgangur frá skipum og starfsemi í landi.
                                    10. gr.
        Einstaklingum og fyrirtækjum, er annast dreifingu og sölu á olíu, er
   skylt að taka við olíuúrgangi frá skipum og frá starfsemi í landi, einum
   eða í samvinnu við einstaklinga eða fyrirtæki er til þess hafa leyfi
   [umhverfisráðherra],^1) og tryggja viðunandi eyðingu.
        Eigendur eða umráðamenn hleðslustöðva fyrir olíuflutningaskip og
   skipaviðgerðarstöðva skulu sjá svo um að stöðvarnar hafi aðstöðu til að
   taka við olíublandaðri kjölfestu og öðrum olíuúrgangi sem er eftir í
   skipunum þegar þau koma í stöðvarnar. Móttökuaðstaðan skal fullnægja
   ákvæðum gildandi alþjóðasamninga um varnir gegn mengun sjávar frá skipum
   og þeim þörfum, sem eru fyrir slíka móttökuaðstöðu í viðkomandi stöð, að
   mati [Siglingastofnunar Íslands].^2)
        Sérhver aðili í landi, sem þarf árlega að koma fyrir meira en 500
   lítrum af olíuúrgangi vegna eigin notkunar á olíu, skal halda sérstakt
   bókhald um söfnun og afhendingu olíuúrgangs til móttakenda, og skulu
   starfsmenn [Hollustuverndar ríkisins]^3) jafnan hafa aðgang að þessu
   bókhaldi.
        [Umhverfisráðherra]^1) er heimilt að setja frekari reglur^4) um
   söfnun og eyðingu úrgangsolíu.
        [Umhverfisráðherra]^1) skal setja nánari reglur^4) um móttöku
   olíuúrgangs frá skipum í höfnum í þeim tilgangi að skip verði ekki fyrir
   ótilhlýðilegum töfum vegna losunar olíuúrgangs í land.

   ^1)[10]L. 47/1990, 9. gr.^2)[11]L. 7/1996, 18. gr.^3)[12]L. 61/1996, 2.
   gr.^4)Rg. 48/1994, sbr. 378/1994.

                              B. Sorp frá skipum.
                                    11. gr.
        Hafnaryfirvöld skulu koma upp eða tryggja rekstur viðunandi aðstöðu í
   höfnum fyrir móttöku á sorpi frá skipum. Aðstaðan skal miðast við þarfir
   skipa er koma í viðkomandi höfn.

                         C. Annar úrgangur frá skipum.
                                    12. gr.
        [Umhverfisráðherra]^1) er heimilt að setja reglur um móttökuaðstöðu
   fyrir annan úrgang en þann sem fjallað er um í 10. og 11. gr. Í
   reglugerðinni komi fram hver sé ábyrgur fyrir móttöku þessa úrgangs og
   eyðingu hans.

   ^1)[13]L. 47/1990, 9. gr.^2)Rg. 48/1994, sbr. 378/1994.

                                   IV. kafli.
                              Úrkast efna í hafið.
                                    13. gr.
        [Allt úrkast efna og hluta í hafið er óheimilt, sbr. þó 2. mgr.
   þessarar greinar.
        Hollustuvernd ríkisins getur heimilað að eftirtöldum efnum og hlutum
   sé varpað í hafið:

   a.
           dýpkunarefnum;
   b.
           náttúrulegum, óvirkum efnum, þ.e. föstum jarðefnum sem ekki hafa
           hlotið efnafræðilega vinnslu og samsett eru úr efnum sem ólíklegt
           er að losni út í hafsvæðið;
   c.
           fiskúrgangi frá fiskverkunarstöðvum.

        Við veitingu leyfis skv. 2. mgr. skal taka mið af eðli efnanna og
   hlutanna, magni þeirra og aðstöðu á losunarstað.
        Ráðherra setur í reglugerð ákvæði um úrkast dýpkunarefna að fengnum
   tillögum Hollustuverndar ríkisins og Siglingastofnunar Íslands. Þar skal
   sérstaklega kveðið á um magn þeirra mengunarefna sem vísað er til í
   fylgiskjali 2.
        Kostnaður við eftirlit með úrkasti í hafið greiðist af
   leyfishafa.]^1)

   ^1)[14]L. 61/1996, 3. gr.

                                   V. kafli.
                              Önnur mengun sjávar.
                                    14. gr.
        Óheimilt er að brenna úrgangsefni eða önnur efni á hafi úti, hvort
   sem er frá skipum, pöllum eða öðrum mannvirkjum, án leyfis
   [Hollustuverndar ríkisins].^1)
        Við veitingu leyfa samkvæmt fyrri málsgrein þessarar greinar skal
   farið eftir ákvæðum gildandi alþjóðasamninga um brennslu úrgangsefna á
   hafi úti og tekið tillit til þeirra áhrifa sem brennslan hefur á
   umhverfið.

   ^1)[15]L. 61/1996, 2. gr.

                                   VI. kafli.
                                    Ábyrgð.
                                    15. gr.
        Hver sá, sem uppvís verður að því að valda mengun sjávar í
   mengunarlögsögu Íslands, ber fulla ábyrgð á því mengunartjóni sem mengunin
   veldur. Eigendum skipa er þó heimilt að takmarka fjárhagslega ábyrgð sína
   í samræmi við gildandi lagaákvæði.

                                    16. gr.
        Ef hætta er á mengun sjávar, sem brýtur gegn ákvæðum þessara laga,
   skal sá, sem bæri ábyrgð á menguninni, gera allt sem í hans valdi stendur
   til þess að koma í veg fyrir eða draga úr henni. Hann ber einnig ábyrgð á
   því tjóni sem aðgerðir hans valda öðrum.

                                  VII. kafli.
                        Viðbúnaður vegna mengunaróhappa.
                                    17. gr.
        [Nú er sýnt að mengunarvaldi takist ekki að koma í veg fyrir
   fyrirsjáanlegan skaða af völdum mengunarinnar og skulu þá hafnaryfirvöld
   tafarlaust hefja aðgerðir til að koma í veg fyrir eða draga úr mengun á
   viðkomandi hafnarsvæði og Hollustuvernd ríkisins, í samvinnu við
   Landhelgisgæslu Íslands og Siglingastofnun Íslands, utan hafnarsvæða.]^1)

   ^1)[16]L. 61/1996, 4. gr.

                                    18. gr.
        Sveitarstjórnir skulu skipuleggja viðbúnað, koma upp búnaði og þjálfa
   lið til hreinsunar á olíu úr sjó í samráði við [Hollustuvernd ríkisins]^1)
   sem leitast við að samræma búnað einstakra sveitarfélaga með hagkvæm
   samnot í huga.
        [Ráðherra er heimilt að fenginni tillögu Hollustuverndar ríkisins og
   að höfðu samráði við sveitarstjórnir að setja nánari reglur um framkvæmd
   þessara mála, svo sem um skiptingu landsins í svæði, skipan í svæðisráð,
   notkun mengunarvarnabúnaðar og stjórn á mengunarstað.
        Ráðherra getur að fenginni tillögu Hollustuverndar ríkisins og að
   höfðu samráði við sveitarstjórnir sett samræmda gjaldskrá vegna notkunar
   mengunarvarnabúnaðar.]^1)

   ^1)[17]L. 61/1996, 5. gr.

                                    19. gr.
        [Umhverfisráðherra]^1) getur krafist þess að fyrirtæki með starfsemi,
   sem getur valdið bráðamengun, leggi fram til samþykktar áætlun um viðbúnað
   gegn slíkri mengun.

   ^1)[18]L. 47/1990, 9. gr.

                                  VIII. kafli.
                              Tilkynningarskylda.
                                    20. gr.
        Eigendur skipa eða skipstjórnarmenn og eigendur eða rekstraraðilar
   vinnu- og borpalla á sjó og fyrirtækja í landi skulu tafarlaust tilkynna
   [Siglingastofnun Íslands]^1) eða öðrum viðkomandi yfirvöldum um alla losun
   eða úrkast, sem lög þessi ná til, í hafið í mengunarlögsögu Íslands.

   ^1)[19]L. 7/1996, 18. gr.

                                   IX. kafli.
                                    Íhlutun.
                                    21. gr.
        [Hollustuvernd ríkisins]^1) getur látið fara fram athugun á skipum,
   vinnu- og borpöllum á sjó og hjá fyrirtækjum í landi án dómsúrskurðar ef
   hætta er á mengun sjávar eða mengun hefur orðið sem brýtur gegn lögum
   þessum. [Hollustuvernd ríkisins]^1) leitar aðstoðar Landhelgisgæslu
   Íslands, hafnaryfirvalda, [Siglingastofnunar Íslands],^1) Geislavarna
   ríkisins, Náttúruverndarráðs og annarra opinberra aðila eftir því sem þörf
   krefur. Athugunin skal ekki valda ótilhlýðilegri röskun á starfsemi eða
   ónauðsynlegum útgjöldum fyrir viðkomandi.

   ^1)[20]L. 61/1996, 6. gr.

                                    22. gr.
        [Umhverfisráðherra]^1) er heimilt, að fenginni umsögn
   [Hollustuverndar ríkisins],^2) að stöðva tiltekna starfsemi tímabundið ef
   hætta er á mengun sjávar er brýtur gegn lögum þessum, meðal annars vegna
   vanbúnaðar eða annarra ástæðna, svo sem náttúruhamfara. Skal stöðvunin
   vara þar til eðlilegar aðstæður fyrir starfsemina eru fyrir hendi.
   Ákvörðun um stöðvun starfsemi skal tilkynna viðkomandi aðilum bréflega eða
   með símskeyti eins fljótt og kostur er ásamt ástæðum fyrir stöðvuninni og
   upplýsingum um hvaða skilyrði þurfi að vera fyrir hendi til þess að
   starfsemi megi hefja á ný.

   ^1)[21]L. 47/1990, 9. gr.^2)[22]L. 61/1996, 2. gr.

                                   X. kafli.
                             Framkvæmd og eftirlit.
                                    23. gr.
        Í þeim tilgangi að treysta framkvæmd laganna er
   [umhverfisráðherra]^1) heimilt að setja í reglugerð^2) nánari ákvæði um
   búnað skipa, palla, annarra mannvirkja á sjó og fyrirtækja í landi til
   varnar gegn mengun sjávar af völdum olíu, sbr. þó 9. gr., og enn fremur
   með hvaða hætti reglubundið eftirlit með þessum búnaði skuli fara fram.
        ...^3)
        [Umhverfisráðherra]^1) skal ...^3) setja reglur um flokkun eiturefna
   og annarra hættulegra efna sem notuð eru til mengunarvarna samkvæmt lögum
   þessum.
        [Umhverfisráðherra]^1) er heimilt ...^3) að setja frekari reglur um
   söfnun og eyðingu úrgangsolíu.

   ^1)[23]L. 47/1990, 9. gr.^2)Rg. 8/1971 (varnir gegn óhreinkun sjávar af
   völdum olíu), 35/1994 (varnir gegn olíumengun frá starfsemi í landi) og
   520/1984 (varnir gegn mengun sjávar frá skipum).^3)[24]L. 61/1996, 7. gr.

                                    24. gr.
        Eftirlit og framkvæmd laga þessara og reglugerða, sem settar verða
   samkvæmt þeim, er í höndum [Hollustuverndar ríkisins],^1) með aðstoð
   þeirra aðila sem tilgreindir eru í 2. málsl. 21. gr. Kostnaður af
   reglubundnu eftirliti með mengunarvarnabúnaði greiðist úr ríkissjóði en
   annar kostnaður af eigendum búnaðarins.
        [Umhverfisráðherra]^2) annast framkvæmd eftirtalinna alþjóðasamninga
   um varnir gegn mengun sjávar:

   1.
           Alþjóðasamþykkt frá 12. maí 1954 um varnir gegn óhreinkun sjávar
           af völdum olíu, með breytingum frá 1962 og 1969.
   2.
           Alþjóðasamningur frá 15. febrúar 1972 um varnir gegn mengun sjávar
           vegna losunar úrgangsefna frá skipum og flugvélum
           (Óslóarsamningurinn).
   3.
           Alþjóðasamningur frá 29. desember 1972 um varnir gegn mengun
           hafsins vegna losunar úrgangsefna og annarra efna í það
           (Lundúnasamningurinn).
   4.
           Samningur frá 4. júní 1974 um varnir gegn mengun sjávar frá
           landstöðvum (Parísarsamningurinn).
   5.
           Alþjóðasamningur frá 2. nóvember 1973 um varnir gegn mengun frá
           skipum (MARPOL).

        Um aðra mengun sjávar en þá, sem kveðið er á um í lögum þessum, fer
   samkvæmt [25]lögum nr. 109/1984, um hollustuhætti og
   heilbrigðiseftirlit,^3) og [26]lögum nr. 117/1985, um geislavarnir.

   ^1)[27]L. 61/1996, 2. gr.^2)[28]L. 47/1990, 9. gr.^3)Nú [29]l. 81/1988.

                                    25. gr.
        Eftirlitsaðilar skulu hvenær sem þeir óska eiga greiðan aðgang að
   öllum upplýsingum um búnað til mengunarvarna og um rekstur hans, svo og
   öllum mælingum eða skýrslum yfir athuganir sem gerðar hafa verið á vegum
   eigenda eða rekstraraðila vegna mengunarvarna, hvort sem athuganir þessar
   eru gerðar að kröfu opinberra aðila eða að frumkvæði eigenda eða
   rekstraraðila.

                                   XI. kafli.
                        Mælingar á mengunarefnum í sjó.
                                    26. gr.
        Í þeim tilgangi að meta og fylgjast með hugsanlegum breytingum á
   mengun hafsins skal [umhverfisráðherra]^1) láta fara fram reglulegar
   rannsóknir og mælingar á mengunarefnum í sjó, í sjávarlífverum og á
   hafsbotni.
        Ríkissjóður greiðir allan kostnað af rannsóknum þessum.

   ^1)[30]L. 47/1990, 9. gr.

                                  XII. kafli.
                            Viðurlög og málsmeðferð.
                                    27. gr.
        Brot gegn lögum þessum og reglum settum samkvæmt þeim varða fésektum,
   varðhaldi eða fangelsi allt að tveimur árum ef sakir eru miklar. Dæma má
   fésekt jafnframt refsivist ef skilyrði 49. gr. almennra hegningarlaga eru
   fyrir hendi.

                                    28. gr.
        Sektir samkvæmt lögum þessum má gera jafnt lögaðila sem einstaklingi.
   Lögaðila má ákvarða sekt án tillits til þess hvort sök verður sönnuð á
   starfsmann lögaðilans. Hafi starfsmaður lögaðilans framið brot á lögum
   þessum eða reglum settum samkvæmt þeim má einnig gera lögaðila þessum sekt
   og sviptingu starfsréttinda, enda sé brotið drýgt til hagsbóta fyrir
   lögaðilann eða hann hefur notið hagnaðar af brotinu. Lögaðili ber ábyrgð á
   greiðslu sektar sem starfsmaður hans er dæmdur til að greiða vegna brota á
   lögum þessum, enda séu brot tengd starfi hans hjá lögaðilanum.

                                    29. gr.
        Með mál vegna brota á lögum þessum skal farið að hætti opinberra
   mála.
        Heimilt er þó að hafnarstjóri geri sekt fyrir losun eða úrkast frá
   skipi á hafnarsvæði sínu, enda sé brot viðurkennt og hafi ekki valdið
   meiri háttar tjóni, svo og að bætur skv. 15. gr. séu greiddar eða trygging
   sett fyrir greiðslu þeirra. Heimild þessi er takmörkuð við sektir allt að
   40.000 króna enda játist sökunautar undir þessa ákvörðun og greiði sektina
   þegar í stað. [Hafnarstjóri skal tilkynna lögreglustjóra um þau mál sem
   hann lýkur með þessum hætti. Ríkissaksóknara er heimilt að fella slík
   málalok úr gildi eftir reglum laga um meðferð opinberra mála.]^1)
        ...^1)
        [Umhverfisráðherra]^2) er heimilt að setja nánari reglur um framkvæmd
   sektargerða skv. [2. mgr.]^1)

   ^1)[31]L. 92/1991, 87. gr.^2)[32]L. 47/1990, 9. gr.

                                    30. gr.
        Ef brotið er gegn ákvæðum II. og IV. kafla laga þessara og brotið
   tengist skipi, en málinu er ekki lokið með greiðslu sektar skv. 29. gr.,
   skal [skipið kyrrsett]^1) og er eigi heimilt að láta það laust fyrr en
   málinu er lokið og sekt og málskostnaður greiddur að fullu, svo og
   kostnaður skv. 15. gr.
        Þó er heimilt að láta skip laust fyrr ef sett er bankatrygging eða
   önnur trygging jafngild ...^2) til greiðslu sektar og alls kostnaðar.
        Til tryggingar greiðslu sektar samkvæmt grein þessari, málskostnaðar
   og kostnaðar skv. 15. gr. skal vera lögveð í skipinu.

   ^1)[33]L. 19/1991, 195. gr.^2)[34]L. 19/1991, 194. gr.

                                    31. gr.
        Tilraun og hlutdeild í brotum á lögum þessum er refsiverð eftir því
   sem segir í III. kafla almennra hegningarlaga.

                                    32. gr.
        Sektir samkvæmt lögum þessum renna í sjóð sem verja skal til
   mengunarvarna á sjó eftir því sem nánar segir í reglugerð^1) er
   [umhverfisráðherra]^2) setur.

   ^1)Rg. 198/1991.^2)[35]L. 47/1990, 9. gr.

                                    33. gr.
        Ef aðili sinnir ekki innan tiltekins frests fyrirmælum hlutaðeigandi
   stjórnvalds um að vinna verk eða koma upp búnaði sem fyrir er mælt í lögum
   þessum eða reglum settum samkvæmt þeim má ákveða honum dagsektir þar til
   úr er bætt.
        Hámark dagsekta skal ákveðið í reglugerð og renna þær í sjóð skv. 32.
   gr.

                                  XIII. kafli.
                                  Gildistaka.
                                    34. gr.
        Lög þessi öðlast þegar gildi. ...

                                 Fylgiskjal 1.

   1.
           Lífræn halógen-efnasambönd og efni sem geta myndað þau í hafinu,
           að þeim efnum undanskildum sem eru líffræðilega óskaðleg eða sem
           breytast fljótt í sjónum í efni sem eru líffræðilega óskaðleg.
   2.
           Kvikasilfur og efnasambönd þess.
   3.
           Kadmín og efnasambönd þess.
   4.
           Varanleg gerviefni sem geta flotið, marað, sokkið og valdið
           alvarlegri röskun á lögmætum notum hafsins.
   5.
           Olíur, olíukennd kolvetni og lýsi.
   6.
           Geislavirk efni, þar með talinn geislavirkur úrgangur.
   7.
           Lífræn efnasambönd fosfórs, kísils og tins og efni sem geta myndað
           slík efnasambönd í hafinu, að undanskildum þeim efnum sem eru
           líffræðilega óskaðleg eða sem breytast fljótt í sjónum í efni sem
           eru líffræðilega óskaðleg.
   8.
           Óbundinn fosfór.
   9.
           Eftirtalin frumefni og efnasambönd þeirra: arsen, blý, króm,
           nikkel, eir og sink.
   10.
           Efni sem sýnt er að hafi skaðleg áhrif á bragð eða lykt fæðu úr
           sjónum.

                                 Fylgiskjal 2.

   1.
           Lífræn halógen-efnasambönd.
   1.1
           DDT og efni gerð þar af, svo sem DDE og DDD.
   1.2
           Önnur þrávirk, eitruð, lífræn halógen-efnasambönd.
   2.
           Kvikasilfur, kadmín og sambönd þessara efna.
   3.
           Sýra, lútur eða yfirborðsvirk efni í miklu magni.
   4.
           Olía og olíuúrgangur.
   5.
           Önnur efni sem haft geta varanleg áhrif á bragð, lykt, lit,
           skyggni eða aðra eiginleika hafsins og sem alvarlega geta spillt
           þokka umhverfisins.
   6.
           Hlutir og efni sem geta flotið, marað eða sokkið og sem geta
           valdið alvarlegri röskun á lögmætri nýtingu hafsins.

References

   Visible links
   1. http://www.althingi.is/dba-bin/lawformpr.pl?lnr=1986032
   2. file:///altext/stjt/1996.061.html
   3. file://1979041.html#g1
   4. file:///altext/stjt/1990.047.html
   5. file:///altext/stjt/1995.057.html
   6. file:///altext/stjt/1990.047.html
   7. file:///altext/stjt/1990.047.html
   8. file:///altext/stjt/1990.047.html
   9. file:///altext/stjt/1990.047.html
  10. file:///altext/stjt/1990.047.html
  11. file:///altext/stjt/1996.007.html
  12. file:///altext/stjt/1996.061.html
  13. file:///altext/stjt/1990.047.html
  14. file:///altext/stjt/1996.061.html
  15. file:///altext/stjt/1996.061.html
  16. file:///altext/stjt/1996.061.html
  17. file:///altext/stjt/1996.061.html
  18. file:///altext/stjt/1990.047.html
  19. file:///altext/stjt/1996.007.html
  20. file:///altext/stjt/1996.061.html
  21. file:///altext/stjt/1990.047.html
  22. file:///altext/stjt/1996.061.html
  23. file:///altext/stjt/1990.047.html
  24. file:///altext/stjt/1996.061.html
  25. file:///altext/stjtnr.html#1984109
  26. file://1985117.html
  27. file:///altext/stjt/1996.061.html
  28. file:///altext/stjt/1990.047.html
  29. file://1988081.html
  30. file:///altext/stjt/1990.047.html
  31. file:///altext/stjt/1991.092.html
  32. file:///altext/stjt/1990.047.html
  33. file://1991019.html
  34. file://1991019.html#g194
  35. file:///altext/stjt/1990.047.html
