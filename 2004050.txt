
   --------------------------------------------------------------------------

                              Lög um siglingavernd

                              2004 nr. 50 25. maí

   --------------------------------------------------------------------------

                 Ferill málsins á Alþingi.   Frumvarp til laga.

   Tóku gildi 14. júní 2004; komu til framkvæmda 1. júlí 2004. Breytt með l.
  18/2007 (tóku gildi 13. mars 2007; EES-samningurinn: XIII. viðauki reglugerð
 725/2004 og 884/2005, tilskipun 2005/65/EB) og l. 162/2010 (tóku gildi 1. jan.
                                     2011).

                            I. kafli. Almenn ákvæði.
                       1. gr. Stjórn siglingaverndarmála.
       [Innanríkisráðherra]^1) fer með yfirstjórn siglingaverndarmála en
  Siglingastofnun Íslands með framkvæmd þeirra svo sem nánar er kveðið á um í
               lögum þessum og reglugerðum settum samkvæmt þeim.
                             ^1)L. 162/2010, 242. gr.
                         2. gr. [Markmið og gildissvið.
   Markmið laga þessara er að tryggja vernd skipa, áhafna, farþega, farms og
hafnaraðstöðu fyrir hvers kyns ógn af hryðjuverkum og öðrum ólögmætum aðgerðum.
        Lög þessi gilda um eftirgreindar gerðir skipa ef þau eru notuð í
                              millilandasiglingum:
                        a. farþegaskip, þ.m.t. háhraðaför,
                   b. flutningaskip 500 brúttótonn eða stærri og
                              c. færanlega borpalla.
 Lög þessi gilda einnig um farþegaskip og flutningaskip í innanlandssiglingum.
     Undanskilja má ákveðnar tegundir og flokka skipa í samræmi við ákvæði
                        reglugerðar sem ráðherra setur.
  Lög þessi gilda um útgerðir þeirra skipa sem nefnd eru í 2. og 3. mgr. og um
               hafnaraðstöðu þar sem slíkum skipum er þjónað.]^1)
                               ^1)L. 18/2007, 1. gr.
                             3. gr. Skilgreiningar.
                Í lögum þessum er merking hugtaka sem hér segir:
    1. Siglingavernd: Ráðstafanir samkvæmt ákvæðum alþjóðasamþykktar um öryggi
    mannslífa á hafinu (SOLAS 1974) auk alþjóðakóða (ISPS Code) um skipa- og
                                  hafnavernd:
   a. skipavernd: forvarnir til að tryggja vernd skipa, áhafna, farþega og farms
       gegn hvers kyns ógn af hryðjuverkum eða öðrum ólögmætum aðgerðum;
    b. hafnavernd: forvarnir til að tryggja vernd hafnaraðstöðu gegn hvers kyns
               ógn af hryðjuverkum eða öðrum ólögmætum aðgerðum;
         c. farmvernd: forvarnir til að vernda farm gegn hvers kyns ógn af
                   hryðjuverkum eða öðrum ólögmætum aðgerðum.
   2. Tilnefnt stjórnvald: Sú stofnun eða það stjórnvald aðildarríkis sem falin
           er ábyrgð á framkvæmd siglingaverndar í höfnum og skipum.
        3. Hafnaraðstaða: Staður skilgreindur af aðildarríki eða tilnefndu
 stjórnvaldi þar sem tengsl skips og hafnar eru, og sem uppfyllir skilyrði laga
                               um siglingavernd.
             4. Áhættumat: Mat á áhættu gagnvart ógnunum og váatvikum.
     5. Verndaráætlun: Áætlun til að tryggja að gerðar séu ráðstafanir til að
               vernda hafnaraðstöðu, skip, einstaklinga og farm.
        6. Verndarfulltrúi: Sá einstaklingur sem falin er gerð, framkvæmd,
                    endurskoðun og viðhald verndaráætlunar.
          7. Vástig: Segir til um hvert hættuástandið er þegar beita skal
  verndarráðstöfunum svo sem nánar er kveðið á um í alþjóðakóða (ISPS Code) um
                             skipa- og hafnavernd.
         8. Verndaryfirlýsing: Samkomulag um siglingavernd milli skipa og
hafnaraðstöðu. Í samkomulaginu skal m.a. tilgreina verndarráðstafanir og ábyrgð
                              hvors aðila um sig.
     [9. Umboðsmaður: Sá sem annast milligöngu útgerðar eða leigutaka skips og
                                stjórnvalda.]^1)
                               ^1)L. 18/2007, 2. gr.
   4. gr. Siglingastofnun Íslands, ásamt tollyfirvöldum, ríkislögreglustjóra,
Landhelgisgæslu, [vaktstöð siglinga],^1) [útgerðum]^1) og höfnum sem falla undir
                 lög þessi, fer með framkvæmd siglingaverndar.
Siglingastofnun Íslands er heimilt að fela öðrum hæfum aðilum að annast einstaka
                             þætti siglingaverndar.
                 Siglingastofnun Íslands ber m.a. ábyrgð á að:
        a. staðfesta áhættumat [útgerða]^1) fyrir íslensk skip og áhættumat
                          hafnaraðstöðu fyrir hafnir,
   b. staðfesta verndaráætlanir [útgerða]^1) fyrir íslensk skip og verndaráætlun
                          hafnaraðstöðu fyrir hafnir,
          c. staðfesta skipan verndarfulltrúa íslenskra skipa, útgerða og
                                 hafnaraðstöðu,
    d. staðfesta skipan eftirlitsaðila og gefa út skírteini til eftirlitsmanna,
   e. hafa eftirlit með virkni verndaráætlana íslenskra skipa og hafnaraðstöðu,
                       f. gefa út ferilskrá íslenskra skipa,
           g. halda skrá um íslensk skip og hafnir sem hafa viðurkenndar
                                verndaráætlanir,
      [h. gert sé áhættumat vegna siglinga innan íslenskrar efnahagslögsögu,
            i. gerð sé og viðhaldið Siglingaverndaráætlun Íslands.]^1)
 Áður en Siglingastofnun Íslands staðfestir áhættumat og verndaráætlun skv. 3.
mgr. skal hún leita umsagnar ríkislögreglustjóra. Siglingastofnun skal gæta þess
að kröfum um leynd og varðveislu verndaráætlana og annarra trúnaðarupplýsinga sé
fullnægt. Siglingastofnun annast öll samskipti við Alþjóðasiglingamálastofnunina
       um siglingavernd, þ.m.t. að senda lögboðnar tilkynningar o.s.frv.
     [Siglingastofnun Íslands annast eftirlit með framkvæmd laga þessara og
   reglugerða sem settar eru á grundvelli þeirra. Við framkvæmd eftirlits með
   siglingavernd skal fulltrúum Siglingastofnunar heimill aðgangur að skipum,
  hafnarsvæðum, mannvirkjum, búnaði, gögnum og skjölum eftir því sem telja má
 nauðsynlegt vegna eftirlitsins án undangengins dómsúrskurðar. Fulltrúar hafna,
 skipa og útgerða, sem lög þessi og reglur settar samkvæmt þeim taka til, skulu
        veita stofnuninni þá aðstoð sem þörf er á vegna eftirlits í þágu
siglingaverndar. [Ráðherra]^2) setur nánari reglur um framkvæmd eftirlits í þágu
                              siglingaverndar.]^1)
[Ríkislögreglustjóri ákveður vástig um borð í íslenskum skipum og í höfnum.]^1)
 Þegar ógn steðjar að ákveður hann hækkun vástigs um borð í skipum eða í höfnum
     að höfðu samráði við Siglingastofnun og Landhelgisgæslu nema þegar um
 bráðatilvik er að ræða, þá tekur hann ákvörðun einn. Þegar vástig er hækkað í
   höfnum eða skipum ákveður ríkislögreglustjóri hvenær hann tekur við stjórn
aðgerða samkvæmt viðeigandi verndaráætlun og almennum lögum um lögregluaðgerðir.
  Siglingastofnun Íslands er heimilt, að fengnu skriflegu samþykki viðkomandi
 einstaklings, að leita til ríkislögreglustjóra um athugun á viðkomandi í skrám
lögreglu og öflun upplýsinga um sakaferil til þess að grundvalla mat um hæfi til
      þess að vinna með trúnaðarupplýsingar um öryggismál í starfi í þágu
                                siglingaverndar.
  Landhelgisgæslan hefur eftirlit með að lögum um siglingavernd sé framfylgt á
         hafinu umhverfis Ísland í samræmi við ákvæði alþjóðasamninga.
  Tollstjórinn í Reykjavík setur reglur^3) um farmvernd. Tollstjórar annast, í
 samráði við viðkomandi hafnaryfirvöld og Siglingastofnun Íslands, framkvæmd og
             eftirlit með farmvernd og setja reglur þar að lútandi.
  [Útgerðir]^1) sem gera út skip undir íslenskum fána og falla undir lög þessi
 bera ábyrgð á að lögboðnum verndarráðstöfunum sé fullnægt og að í hverju skipi
liggi fyrir verndaráætlun með nákvæmum leiðbeiningum um viðbrögð við yfirvofandi
                                      vá.
  Höfn sem rekur hafnaraðstöðu sem fellur undir lög þessi ber ábyrgð á því að
  lögboðnum ráðstöfunum um hafnavernd sé fullnægt og að í verndaráætlun liggi
          fyrir nákvæmar leiðbeiningar um viðbrögð við yfirvofandi vá.
         ^1)L. 18/2007, 3. gr. ^2)L. 162/2010, 242. gr. ^3)Rgl. 141/2010.

                             II. kafli. Skipavernd.
5. gr. [Útgerðir]^1) skulu útbúa áhættumat og verndaráætlun fyrir hvert íslenskt
  skip sem fellur undir lög þessi og tilnefna verndarfulltrúa fyrir skipið og
 [útgerðina].^1) Áhættumatið, verndaráætlunina og skipan verndarfulltrúans skal
  leggja fyrir Siglingastofnun Íslands til staðfestingar. Í verndaráætlun skal
koma fram áætlun um viðbrögð þegar ógn steðjar að og hlutverk aðila sem koma að
        aðgerðum vegna þess, t.d. hlutverk lögreglu og Landhelgisgæslu.
Ef skip, sbr. 1. mgr. 2. gr., sem uppfyllir ekki kröfur um siglingavernd leggst
 að höfn sem starfar samkvæmt lögum þessum getur verndarfulltrúi hafnaraðstöðu
         krafist þess að skipstjóri eða verndarfulltrúi skips undirriti
                              verndaryfirlýsingu.
[Skipstjóri og útgerð skips skulu halda skrá yfir nauðsynlegar upplýsingar vegna
        siglingaverndar eftir því sem nánar er kveðið á um í reglugerð.
Áður en skip skv. 2. gr. laganna kemur til hafnar skal höfn, útgerð, umboðsmaður
        eða skipstjóri skips veita upplýsingar skv. 3. mgr. sem að mati
  Siglingastofnunar Íslands eru nauðsynlegar vegna siglingaverndar og verndar
                                íslenskra hafna.
   Ef skip uppfyllir ekki reglur um siglingavernd er Siglingastofnun Íslands
heimilt að leggja farbann á skip, vísa því frá höfn, krefjast þess að það verði
 fært innan hafnar eða á milli hafna og gera aðrar nauðsynlegar ráðstafanir til
 þess að koma í veg fyrir brot á reglum um siglingavernd. Útgerð og skipstjóra
   skips er skylt að verða við fyrirmælum Siglingastofnunar samkvæmt þessari
       málsgrein. Um farbann fer að ákvæðum laga um eftirlit með skipum.
[Ráðherra]^2) setur nánari reglur um skráningu upplýsinga vegna siglingaverndar,
  upplýsingaskyldu útgerða og skipstjóra og frekari aðgerðir Siglingastofnunar
         Íslands til framkvæmdar eftirlits í þágu siglingaverndar.]^1)
                  ^1)L. 18/2007, 4. gr. ^2)L. 162/2010, 242. gr.

                            III. kafli. Hafnavernd.
6. gr. Höfn sem kýs að þjóna skipum sem falla undir lög þessi skal skilgreina þá
   hafnaraðstöðu sem nýta á undir slíka starfsemi. Útbúa skal áhættumat fyrir
   hafnaraðstöðuna og verndaráætlun og bera undir Siglingastofnun Íslands til
   staðfestingar. Tilnefna skal verndarfulltrúa fyrir hafnaraðstöðuna og skal
 Siglingastofnun Íslands staðfesta skipan hans. Verndarfulltrúi ákveður hvenær
tilefni er til að grípa til ráðstafana samkvæmt þeirri verndaráætlun sem höfnin
                                 starfar eftir.
   Ef skip, sbr. 1. mgr. 2. gr., leggst að höfn sem uppfyllir ekki kröfur um
  siglingavernd getur verndarfulltrúi skips óskað eftir verndaryfirlýsingu. Ef
         hafnaryfirvöld og verndarfulltrúi skips koma sér saman um gerð
    verndaryfirlýsingar skal Siglingastofnun Íslands eða annar aðili sem hún
                           tilnefnir samþykkja hana.
   Í verndaráætlun skal koma fram áætlun um viðbrögð þegar ógn steðjar að og
   hlutverk aðila sem koma að aðgerðum vegna þess, t.d. hlutverk lögreglu og
                                 tollyfirvalda.
  Að fengnu samþykki Siglingastofnunar Íslands getur höfn falið rekstraraðilum
hafnaraðstöðu framkvæmd og eftirlit með að kröfum skv. 1. mgr. um siglingavernd
   sé framfylgt. Ef kröfum 1. mgr. er ekki fullnægt að mati Siglingastofnunar
   Íslands getur höfn rift samningum við rekstraraðila án frekari fyrirvara.

                             IV. kafli. Farmvernd.
 7. gr. Tollstjórinn í Reykjavík setur reglur^1) um farmvernd. Tollstjórar hafa
 eftirlit og umsjón með framkvæmd verndarráðstafana, þ.m.t. eftirlit með farmi
  sem flytja á úr landi, eftir því sem kveðið er á um í reglum tollstjórans í
                                   Reykjavík.
 Tollstjórinn í Reykjavík skal upplýsa og leiðbeina hafnaryfirvöldum um kröfur
           farmverndar við gerð áhættumats og verndaráætlunar hafnar.
                                 ^1)Rg. 141/2010.

                    [V. kafli. Aðgangur að hafnarsvæðum.]^1)
                               ^1)L. 18/2007, 5. gr.
                       [8. gr. Aðgangur að hafnarsvæðum.
   Siglingastofnun Íslands er heimilt að höfðu samráði við hafnaryfirvöld að
 takmarka aðgang að höfnum og hafnarsvæðum, umferð um þær og dvöl skipa í þeim,
svo og að banna umgengni eða dvöl á slíkum svæðum, ef slíkt er talið nauðsynlegt
                           vegna siglingaverndar.]^1)
                               ^1)L. 18/2007, 5. gr.

                             V. kafli. Ýmis ákvæði.
                               [9. gr.]^1) Leit.
     Siglingastofnun Íslands setur reglur^2) um fyrirkomulag öryggisleitar
hafnaryfirvalda á starfsfólki og farþegum skemmtiferðaskipa og í farangri þeirra
      og á áhöfnum og öðrum þeim sem vegna starfs síns þurfa að fara inn á
          hafnaraðstöðu eða um borð í skip sem falla undir lög þessi.
 Tollstjórinn í Reykjavík setur reglur um leit í farmi sem tollstjórar annast.
  Hægt er að synja þeim mönnum sem neita öryggisleit samkvæmt þessari grein um
            aðgang að hafnaraðstöðu og skipi sem lög þessi ná yfir.
                      ^1)L. 18/2007, 5. gr. ^2)Rgl. 550/2004.
                              [10. gr.]^1) Gjöld.
 Siglingastofnun Íslands er heimilt að innheimta gjöld til að standa straum af
kostnaði sem til fellur samkvæmt lögum þessum, þ.m.t. gjöld fyrir staðfestingar,
 eftirlit og útgáfu skráa skv. 4. gr. og námskeið sem haldin eru í samræmi við
 ákvæði laga þessara. Gjöldin skulu ákveðin í gjaldskrá sem [ráðherra]^2) setur
 að tillögu Siglingastofnunar Íslands og skal gjaldtakan standa undir kostnaði
                              við veitta þjónustu.
 [Höfnum er heimilt að innheimta sérstakt gjald, farmverndargjald, af vörum sem
 umskipað er, lestaðar eru eða landað í höfn.]^3) Gjald þetta skal taka mið af
  magni og eðli vöru og standa undir stofnkostnaði, rekstrarkostnaði og hluta
sameiginlegs kostnaðar af ráðstöfunum til verndar farmi á hafnaraðstöðu, svo sem
                    girðingum, vöktun, leit og lokun svæða.
[Höfnum er heimilt að innheimta sérstakt gjald, hafnarverndargjald, fyrir hvert
   skip sem fellur undir lög þessi og getur gjaldið tekið mið af stærð skips,
komufjölda skipa og/eða dvalartíma við hafnaraðstöðu í rekstri þeirra.]^3) Gjald
 þetta skal standa undir stofnkostnaði, rekstrarkostnaði og hluta sameiginlegs
   kostnaðar af ráðstöfunum til verndar skipi, svo sem vöktun og lokun svæða.
[Höfnum er heimilt að innheimta sérstakt gjald fyrir hvern farþega sem kemur til
eða fer frá landinu með skipi.]^3) Gjald þetta skal standa undir kostnaði þeirra
      af siglingavernd í farþegaflutningum, svo sem vegna móttökuaðstöðu,
                      öryggisleitar, vöktunar og búnaðar.
    Höfnum, sem annast tilfallandi framkvæmd siglingaverndar, er heimilt að
innheimta þann kostnað sem þær verða fyrir samkvæmt reikningi hverju sinni. Með
  tilfallandi framkvæmd siglingaverndar er átt við ráðstafanir vegna einstakra
  koma og brottfara skipa sem falla undir lög þessi, svo sem vegna afgreiðslu
  farþega- og flutningaskipa. Gjaldið sem innheimt er hverju sinni skal standa
  undir þeim kostnaði sem hlýst af þeim ráðstöfunum sem gripið er til, svo sem
   uppsetningu móttökuaðstöðu, öryggisleit, tímabundinni lokun svæða o.s.frv.
  Komi fram beiðni um aukna þjónustu við framkvæmd siglingaverndar, t.d. aukna
löggæslu, aukna vakt í skipi o.s.frv., er þeim sem beiðnin beinist að heimilt að
          innheimta útlagðan kostnað samkvæmt reikningi hverju sinni.
Gjaldtaka samkvæmt grein þessari skal í öllum tilfellum miðuð við að hún standi
  undir kostnaði við þá þjónustu sem veitt er og birt í gjaldskrám viðkomandi
                                    hafnar.
   Ráðherra er heimilt að setja í reglugerð nánari ákvæði um innheimtu gjalda
                   þeirra sem kveðið er á um í grein þessari.
       ^1)L. 18/2007, 5. gr. ^2)L. 162/2010, 242. gr. ^3)L. 18/2007, 6. gr.
                             [11. gr. Þagnarskylda.
 Þeim aðilum sem starfa að siglingavernd ber þagnarskylda um þau atvik sem þeim
   verða kunn í starfi sínu eða vegna starfs síns og leynt eiga að fara vegna
 lögmætra almanna- eða einkahagsmuna eða hagsmuna í þágu siglingaverndar. Tekur
     þetta til upplýsinga um einkahagi manna sem eðlilegt er að leynt fari,
upplýsinga sem varða starfshætti vegna siglingaverndar og fyrirhugaðar aðgerðir
vegna siglingaverndar og annarra upplýsinga sem leynt skulu fara samkvæmt lögum,
                             reglum eða eðli máls.
                Þagnarskyldan helst þótt látið sé af starfi.]^1)
                               ^1)L. 18/2007, 7. gr.
                          [12. gr.]^1) Málskotsréttur.
     Ákvarðanir sem Siglingastofnun Íslands tekur samkvæmt lögum þessum eru
 kæranlegar til [ráðherra].^2) Kæra skal vera skrifleg og fer um meðferð hennar
                       samkvæmt ákvæðum stjórnsýslulaga.
                  ^1)L. 18/2007, 7. gr. ^2)L. 162/2010, 242. gr.
                            [13. gr.]^1) Reglugerð.
[Ráðherra]^2) er heimilt að setja í reglugerð^3) nánari ákvæði um framkvæmd laga
þessara, þar á meðal um hlutverk Siglingastofnunar Íslands og annarra opinberra
                                     aðila.
Undir skipavernd fellur m.a. að setja reglur um skyldur [útgerðar],^4) áhættumat
fyrir skip, leit, verndaráætlun skips, skrár sem færa skal og varðveita um borð
í skipi, verndarfulltrúa [útgerðar],^4) verndarfulltrúa skips, útgáfu skírteina
   fyrir skip [um kennslu, þjálfun og æfingar vegna skipaverndar, meðhöndlun
  trúnaðarskjala og eftirlit og skipan verndarfulltrúa og eftirlitsaðila].^4)
 Undir hafnavernd fellur m.a. að setja reglur um áhættumat fyrir hafnaraðstöðu,
  verndaráætlun fyrir hafnaraðstöðu, verndarfulltrúa hafnar, útgáfu skírteina
fyrir hafnaraðstöðu, kennslu, þjálfun og æfingar vegna hafnaverndar, [vöktun og
 afmörkun hafnaraðstöðu og haftasvæða, meðhöndlun trúnaðarskjala og eftirlit og
                 skipan verndarfulltrúa og eftirlitsaðila].^4)
   ^1)L. 18/2007, 7. gr. ^2)L. 162/2010, 242. gr. ^3)Rg. 474/2007, sbr. 104/2008
                og 920/2009. Rg. 265/2008. ^4)L. 18/2007, 8. gr.
                         [14. gr. Afturköllun skipunar.
   Siglingastofnun Íslands er heimilt að afturkalla skipan verndarfulltrúa og
 eftirlitsaðila á grundvelli laga þessara, tímabundið eða að fullu, vegna brota
 gegn lögum og reglum ef telja verður, með hliðsjón af eðli brotsins eða annars
     framferðis hins brotlega, varhugavert að hann sé skipaður. Ákvörðun um
afturköllun skal rökstudd og starfsmanni gefinn kostur á að neyta andmælaréttar
        áður en ákvörðun er tekin, í samræmi við ákvæði stjórnsýslulaga.
 Sé um að ræða alvarlegt brot í starfi, þar á meðal brot á trúnaðarskyldum, er
   Siglingastofnun heimilt að afturkalla skipan viðkomandi þegar í stað.]^1)
                               ^1)L. 18/2007, 9. gr.
                            [15. gr.]^1) [Refsingar.
     Brot gegn 5., 10. og 11. mgr. 4. gr., 5. gr. og 6. gr. laga þessara og
reglugerðum settum samkvæmt þeim varða sektum, en fangelsi allt að tveimur árum
 ef sakir eru miklar eða brot ítrekuð. Brot á þagnarskyldu skv. 11. gr. laganna
er refsivert skv. 136. gr. almennra hegningarlaga. Tilraun og hlutdeild í brotum
er refsiverð skv. III. kafla almennra hegningarlaga. Gáleysisbrot skulu eingöngu
                               varða sektum.]^2)
                   ^1)L. 18/2007, 9. gr. ^2)L. 18/2007, 10. gr.
                            [16. gr.]^1) Innleiðing.
Með lögum þessum og reglugerðum settum samkvæmt þeim eru innleiddar í íslenskan
  rétt þjóðréttarlegar skuldbindingar íslenska ríkisins samkvæmt ákvæðum þess
hluta alþjóðasamnings um öryggi mannslífa á hafinu (SOLAS frá 1974) sem fjallar
                               um siglingavernd.
      [Með lögum þessum eru innleiddar í íslenskan rétt eftirtaldar gerðir
   Evrópusambandsins sem teknar hafa verið upp í XIII. viðauka samningsins um
                            Evrópska efnahagssvæðið:
   a. Reglugerð Evrópuþingsins og ráðsins (EB) nr. 725/2004 frá 31. mars 2004 um
  aukið öryggi skipa og öruggari hafnaraðstöðu, samkvæmt ákvörðun sameiginlegu
 EES- nefndarinnar um breytingu á XIII. viðauka við EES-samninginn nr. 14/2005
                              frá 8. febrúar 2005.
    b. Reglugerð framkvæmdastjórnarinnar (EB) nr. 884/2005 frá 10. júní 2005 um
      verklagsreglur við framkvæmd skoðana framkvæmdastjórnarinnar á sviði
siglingaverndar, samkvæmt ákvörðun sameiginlegu EES-nefndarinnar um breytingu á
        XIII. viðauka við EES-samninginn nr. 34/2006 frá 10. mars 2006.
   c. Tilskipun Evrópuþingsins og ráðsins 2005/65/EB frá 26. október 2005 um að
efla hafnarvernd, samkvæmt ákvörðun sameiginlegu EES-nefndarinnar um breytingu á
       XIII. viðauka við EES-samninginn nr. 65/2006 frá 2. júní 2006.]^2)
                   ^1)L. 18/2007, 9. gr. ^2)L. 18/2007, 11. gr.
                            [17. gr.]^1) Gildistaka.
        Lög þessi taka þegar gildi en koma til framkvæmda 1. júlí 2004.
                               ^1)L. 18/2007, 9. gr.
