
   --------------------------------------------------------------------------

                                                      Lög um umboðssöluviðskipti

                          1992, nr. 103, 28. desember

   --------------------------------------------------------------------------

                                   I. kafli.

                         Gildissvið og skilgreiningar.

                                     1. gr.
           Lög þessi gilda um viðskipti í umboðssölu sem eiga sér stað milli
   Íslands og annarra ríkja. Í lögunum merkir umboðssölumaður sjálfstætt
   starfandi millilið sem hefur ótímabundna heimild til að semja um kaup eða
   sölu á vörum og þjónustu sem veitt er í því sambandi fyrir hönd annars
   aðila --- umbjóðanda --- samkvæmt samningi þeirra í milli.
           Sá telst ekki umboðssölumaður í merkingu laga þessara sem vegna
   starfa síns hefur umboð til þess að skuldbinda það fyrirtæki eða félag,
   sem hann vinnur hjá eða er eigandi að, sameignarfélagi sem hefur heimild
   til þess að gera bindandi skuldbindingar fyrir meðeigendur sína.
   Skiptastjóri í þrotabúi telst heldur ekki umboðssölumaður í merkingu laga
   þessara.

                                     2. gr.
           Lög þessi ná ekki til ólaunaðra umboðssölumanna eða
   umboðssölumanna þegar þeir starfa á uppboðsmörkuðum.
           Ráðherra getur með reglugerð undanþegið tiltekna þætti
   umboðssöluviðskipta frá ákvæðum laga þessara þegar viðkomandi
   einstaklingar hafa umboðssölumennsku að aukastarfi.

                                   II. kafli.

                  Réttindi og skyldur í umboðssöluviðskiptum.

                                     3. gr.
           Umboðssölumaður skal gæta hagsmuna umbjóðanda síns af skyldurækni
   og heiðarleika. Sérstaklega ber umboðssölumanni:

           a. að gera viðeigandi tilraunir til þess að semja um viðskipti og
           koma þeim á,
           b. að miðla öllum tiltækum upplýsingum sem máli skipta til
           umbjóðandans,
           c. að fylgja réttmætum fyrirmælum frá umbjóðanda sínum.

                                     4. gr.
           Umbjóðandi skal í öllum samskiptum sínum við umboðssölumann koma
   fram af skyldurækni og heiðarleika. Umbjóðanda ber sér í lagi:

           a. að fá umboðssölumanni í hendur nauðsynleg gögn,
           b. að veita umboðssölumanni nauðsynlegar upplýsingar varðandi
           umboðssölusamninginn, sér í lagi láta hann vita innan eðlilegra
           tímamarka ef hann sér fyrir að viðskiptin verða umtalsvert minni
           en ætla má að umboðssölumaðurinn hafi gert ráð fyrir.

           Umbjóðanda ber einnig að greina umboðssölumanni frá því innan
   eðlilegra tímamarka hyggist hann samþykkja, hafna eða hætta við viðskipti
   sem sá síðarnefndi hefur komið á.

                                     5. gr.
           Ákvæði 3. og 4. gr. eru ófrávíkjanleg.

                                  III. kafli.

                                    Þóknun.

                                     6. gr.
           Liggi ekki fyrir samkomulag um þóknun milli aðila skal
   umboðssölumaður eiga rétt á sambærilegri þóknun sem venja er að greiða
   umboðssölumönnum með umboð fyrir þær tegundir vöru eða þjónustu, sem
   samningur hans tekur til, á því svæði þar sem hann starfar. Ef engin slík
   venja er fyrir hendi skal umboðssölumaðurinn eiga rétt á eðlilegri þóknun
   með hliðsjón af því um hvaða viðskipti er að ræða.
           Sá hluti þóknunar, sem er breytilegur eftir fjölda eða upphæð
   viðskiptasamninga, skal teljast umboðslaun samkvæmt lögum þessum.
           Ákvæði 7.--12. gr. gilda aðeins ef þóknun umboðssölumanns er að
   hluta eða að öllu leyti í formi umboðslauna.

                                     7. gr.
           Umboðssölumaður skal eiga rétt á umboðslaunum af viðskiptum sem
   komið var á á gildistíma umboðssamnings hafi viðskiptin komist á í beinu
   framhaldi af vinnu hans eða viðskipti hafi komist á við þriðja aðila sem
   hann hefur áður átt að viðskiptavini í sambærilegum viðskiptum.
           Umboðssölumaður skal einnig eiga rétt á umboðslaunum af viðskiptum
   sem komið var á á gildistíma umboðssamnings hafi slík viðskipti tekist á
   landsvæði því eða við þann hóp viðskiptavina sem honum hefur verið falið
   að annast og viðskipti hafi verið gerð við viðskiptavin af því svæði eða
   úr þeim hópi.

                                     8. gr.
           Umboðssölumaður skal eiga rétt á umboðslaunum af viðskiptum sem
   fara fram eftir að umboðssamningur fellur úr gildi ef rekja má viðskiptin
   að mestu leyti til vinnu hans á meðan umboðssamningurinn er enn í gildi og
   hafi verið stofnað til viðskiptanna innan hæfilegs tíma frá því að
   samningstíma er lokið. Enn fremur á umboðssölumaður rétt á umboðslaunum
   eftir gildistíma samnings ef pöntun frá þriðja aðila, sbr. 7. gr., hefur
   borist umboðssölumanni eða umbjóðanda fyrir lok samningstíma.

                                     9. gr.
           Umboðssölumaður á ekki rétt á umboðslaunum skv. 7. gr. ef þau
   verður að greiða fyrrverandi umboðssölumanni skv. 8. gr. nema sérstakar
   aðstæður geri það sanngjarnt að þeim sé skipt á milli þeirra.

                                    10. gr.
           Krafa um umboðslaun er gjaldkræf þegar:

           a. umbjóðandi hefur gengið frá viðskiptum,
           b. umbjóðandi ætti að hafa gengið frá viðskiptum í samræmi við
           samkomulag við þriðja aðila,
           c. þriðji aðili hefur þegar gengið frá viðskiptunum.

           Krafa um umboðslaun stofnast í síðasta lagi þegar þriðji aðili
   hefur gengið frá sínum hluta viðskiptanna eða ætti að hafa gert það ef
   umbjóðandi hefði staðið við sinn þátt viðskiptanna eins og um var samið.
           Umboðslaun skulu greidd eigi síðar en á síðasta degi næsta mánaðar
   eftir þann ársfjórðung sem krafa um þau varð gjaldkræf.
           Eigi er heimilt með samningum að víkja frá 2. og 3. mgr. þessarar
   greinar þannig að umboðssölumaður njóti lakari kjara en þar greinir.

                                    11. gr.
           Réttur til umboðslauna getur fallið niður þegar samningsákvæði um
   viðskipti umbjóðanda og þriðja aðila eru ekki uppfyllt af ástæðum sem
   umbjóðanda verður ekki kennt um.
           Umboðslaun, sem umboðssölumaður hefur fengið greidd, skulu
   endurgreidd umbjóðanda ef réttur til þeirra hefur fallið niður.
           Óheimilt er með samningum að víkja frá ákvæðum 1. mgr. þessarar
   greinar þannig að umboðssölumaður njóti lakari kjara en þar greinir.

                                    12. gr.
           Umbjóðandi skal afhenda umboðssölumanni yfirlit yfir umboðslaun,
   sem kröfur hafa stofnast til, eigi síðar en á síðasta degi næsta mánaðar
   eftir þann ársfjórðung sem kröfurnar stofnast á. Á yfirlitinu skulu koma
   fram þeir liðir sem útreikningur umboðslaunanna byggist á.
           Umboðssölumaður getur krafist þess að fá allar upplýsingar vegna
   viðkomandi viðskipta sem umbjóðandi býr yfir, þar með taldar útskriftir úr
   bókhaldi, til þess að sannreyna að umboðslaun séu rétt reiknuð.
           Óheimilt er með samningum að víkja frá 1. og 2. mgr. þessarar
   greinar þannig að umboðssölumaður njóti lakari kjara en þar greinir.

                                   IV. kafli.

                        Lok og slit umboðssölusamninga.

                                    13. gr.
           Umboðssölusamningar skulu vera skriflegir.

                                    14. gr.
           Umboðssölusamningur með tiltekinn gildistíma breytist í samning
   með ótiltekinn gildistíma ef viðskipti halda áfram með sama hætti eftir að
   upphaflegum gildistíma lýkur.

                                    15. gr.
           Umboðssölusamningi með ótiltekinn gildistíma má segja upp með
   uppsagnarfresti af hvorum aðila um sig.
           Sé ekki um annað samið skal uppsagnarfrestur vera einn mánuður ef
   samningur hefur verið í gildi í eitt ár eða skemur og skal
   uppsagnarfrestur lengjast um einn mánuð fyrir hvert ár sem samingurinn
   hefur verið í gildi umfram eitt ár. Uppsagnarfrestur skal þó ekki vera
   lengri en sex mánuðir.
           Semji aðilar um lengri frest en um getur í 2. mgr. er umbjóðanda
   óheimilt að áskilja sér skemmri uppsagnarfrest en umboðssölumaður.
           Sé eigi um annað samið miðast uppsagnarfrestur við mánaðamót.
           Ákvæði þessarar greinar skulu eiga við um umboðssölusamninga skv.
   14. gr. Ákvæði um uppsagnarfrest skulu miðast við upphaf gildistíma
   upphaflegs samnings.

                                    16. gr.
           Þrátt fyrir ákvæði 2. mgr. 15. gr. er heimilt að segja upp
   umboðssölusamningi án uppsagnarfrests ef annar hvor aðilinn stendur að
   einhverju leyti ekki við ákvæði samningsins. Enn fremur er heimilt að
   segja upp umboðssölusamningi án uppsagnarfrests ef ófyrirsjáanleg atvik
   gerast hjá öðrum hvorum aðilanum sem raska verulega forsendum samningsins
   og bersýnilega er ósanngjarnt að aðilinn þurfi að standa við hann.
           Vanræki umboðssölumaður eða umbjóðandi skyldur sínar samkvæmt
   umboðssölusamningi getur hann bakað sér skaðabótaskyldu. Sá aðili, sem
   krefjast vill skaðabóta, skal tilkynna hinum um kröfuna án ástæðulauss
   dráttar eftir að hann hefur eða ætti að hafa vitneskju um vanræksluna. Sé
   það ekki gert fellur skaðabótaréttur niður. Þetta gildir þó ekki ef
   mótaðilinn hefur starfað á óheiðarlegan hátt eða sýnt af sér vítavert
   gáleysi.

                                    17. gr.
           Sé umboðssölusamningi sagt upp af umbjóðanda á umboðssölumaður
   rétt á greiðslu vegna samningsslita ef hann hefur útvegað umbjóðanda sínum
   nýja viðskiptavini eða hefur aukið verulega viðskipti umbjóðanda síns við
   eldri viðskiptavini og umbjóðandi heldur áfram að hagnast umtalsvert af
   viðskiptum við þessa viðskiptavini. Enn fremur verður greiðsla vegna
   samningsslita að vera sanngjörn í ljósi aðstæðna og þá sér í lagi með
   tilliti til þeirra umboðslauna sem umboðssölumaður hlaut af aukningu
   viðskipta og enn fremur með tilliti til mögulegra samningsákvæða milli
   aðila um að umboðssölumaður leggi ekki stund á tiltekin viðskipti eftir að
   gildistími samnings er liðinn.
           Upphæð greiðslu vegna samningsslita skal ekki vera hærri en sem
   svarar til eins árs umboðslauna miðað við meðaltal þeirra á föstu verðlagi
   síðustu fimm ár samningstímans. Hafi samningur aðila gilt skemur en fimm
   ár skal miðað við meðaltal umboðslauna á föstu verðlagi á gildistíma
   samningsins.
           Umboðssölumaður fyrirgerir ekki rétti sínum til málshöfðunar til
   skaðabóta vegna fjárhagstjóns með því að taka við greiðslu vegna
   samningsslita frá umbjóðanda.
           Umboðssölumaður á rétt á skaðabótum vegna þess fjárhagstjóns sem
   hann verður fyrir vegna uppsagnar umbjóðanda á umboðssölusamningi.
   Fjárhagstjón í þessum skilningi eru einkum tapaðar umboðslaunatekjur sem
   umboðssölumaður hefði fengið með því að uppfylla samviskusamlega ákvæði
   umboðssölusamningsins og jafnframt bæta verulega hag umbjóðanda síns. Enn
   fremur þegar umboðssölumaður situr uppi með ógreiddar og vannýttar
   fjárfestingar sem hann hefur lagt í vegna umboðssöluviðskiptanna í samráði
   við umbjóðanda.
           Réttur til greiðslu vegna samningsslita skv. 1. mgr. og skaðabóta
   vegna fjárhagstjóns skv. 4. mgr. stofnast þótt samningi þessum sé sagt upp
   vegna andláts umboðssölumanns.
           Umboðssölumaður missir rétt til greiðslu vegna samningsslita og
   til skaðabóta vegna fjárhagstjóns ef hann tilkynnir ekki umbjóðanda innan
   eins árs frá samningsslitum að hann hyggist notfæra sér þennan rétt sinn.

                                    18. gr.
           Umboðssölumaður á ekki rétt á greiðslu vegna samningsslita skv.
   17. gr. ef umbjóðandi hefur sagt umboðssölusamningi upp vegna vanrækslu
   umboðssölumanns.
           Umboðssölumaður á ekki rétt til greiðslu vegna samningsslita ef
   hann hefur sjálfur sagt samningnum upp. Þetta á þó ekki við ef ástæður
   uppsagnarinnar má rekja til umbjóðanda eða þess að umboðssölumaðurinn
   getur ekki haldið áfram starfi sínu vegna aldurs eða sjúkleika.
           Umboðssölumaður á enn fremur ekki rétt á greiðslu vegna
   samningsslita ef hann framselur umboðssölusamninginn til annars
   umboðssölumanns með samþykki umbjóðanda.

                                    19. gr.
           Aðilum er óheimilt að semja um frávik frá ákvæðum 17. og 18. gr.
   þannig að umboðssölumaður njóti lakari kjara en þar er mælt fyrir um.

                                    20. gr.
           Heimilt er að semja um takmarkanir á viðskiptum umboðssölumanns
   eftir að gildistíma samnings lýkur, enda sé slíkur samningur gerður
   skriflega og takmarkanirnar tengdar því svæði eða hópi viðskiptavina sem
   hann skyldi beina þjónustu sinni að samkvæmt umboðssölusamningi og enn
   fremur tengdar þeim tegundum vöru og þjónustu sem umboðið gilti fyrir.
           Slík takmörkun á viðskiptum umboðssölumanns má ekki gilda lengur
   en í tvö ár eftir að gildistíma samnings lýkur.

                                    21. gr.
           Þrátt fyrir ákvæði 19. gr. geta aðilar umboðssölusamnings vikið
   frá ákvæðum laganna ef starf umboðssölumannsins samkvæmt samningnum fer
   fram utan ríkja Evrópska efnahagssvæðisins og ekki er að finna sambærileg
   ófrávíkjanleg ákvæði í löggjöf viðkomandi ríkis.

                                   V. kafli.

                                  Gildistaka.

                                    22. gr.
           Lög þessi öðlast gildi 1. janúar 1993. Frá og með þeim tíma skulu
   allir nýir viðskiptasamningar um umboðssölu gerðir í samræmi við ákvæði
   laga þessara. Ákvæðum eldri samninga skal breyta fyrir 1. janúar 1994 og
   frá og með þeim tíma gilda ákvæði laganna um alla umboðssölusamninga.

References

   Visible links
   1. http://www.althingi.is/dba-bin/lawformpr.pl?lnr=1992103
