
   --------------------------------------------------------------------------

                                                                    Byggingarlög

                              1978 nr. 54 16. maí

   --------------------------------------------------------------------------

                                   I. kafli.
                              Gildissvið laganna.
                                     1. gr.
               Lög þessi taka til hvers konar bygginga ofanjarðar og neðan og
          annarra mannvirkja, sem áhrif hafa á útlit umhverfisins. Undanþegin
    ákvæðum þessara laga eru þó götur og vegir, framræsluskurðir, girðingar á
    lögbýlum, flugbrautir, holræsi, dreifikerfi rafmagns, síma, hitaveitna og
          vatns, svo og hafnarmannvirki og virkjunarmannvirki að undanskildum
                                 húsbyggingum tilheyrandi þessum mannvirkjum.
          Mannvirki undanþegin ákvæðum þessara laga skulu byggð í samræmi við
                                ákvæði skipulagslaga og laga um náttúruvernd.
          Leiki vafi á því, hvort mannvirki er háð ákvæðum laga þessara, skal
                                    [umhverfisráðuneytið]^1) úrskurða um það.

   ^1)[2]L. 47/1990, 15. gr.

                                     2. gr.
        Þar sem sérstaklega stendur á, getur ráðuneytið, að fenginni umsókn
   hlutaðeigandi sveitarstjórnar og umsögn skipulagsstjórnar, heimilað
   sveitarfélagi tímabundna undanþágu frá tilteknum ákvæðum laganna.

                                   II. kafli.
  Yfirstjórn byggingarmála, almenn byggingarreglugerð og byggingarsamþykktir.
                                     3. gr.
        [Umhverfisráðuneytið]^1) fer með yfirstjórn byggingarmála.
   Ráðuneytinu til aðstoðar eru Skipulagsstjórn ríkisins, Brunamálastofnun
   ríkisins og aðrar stofnanir, sem fara með málefni, sem snerta framkvæmd
   laga þessara.

   ^1)[3]L. 47/1990, 15. gr.

                                     4. gr.
        [Umhverfisráðuneytið]^1) setur almenna byggingarreglugerð^2) svo og
   sérreglugerðir með ákvæðum um staðla á ýmsum sviðum byggingariðnaðarins.
        Í byggingarreglugerð skal mælt fyrir um, hvernig háttað skuli
   undirbúningi, gerð, tæknilegum frágangi og viðhaldi bygginga og annarra
   mannvirkja, sem lög þessi taka til. Í byggingarreglugerð skal kveðið á um
   þær kröfur, sem gerðar eru varðandi m.a. undirstöður, byggingarefni,
   burðarþol, einangrun gegn kulda, raka og hávaða, loftræstingu, lagnir,
   birtu, svo og aðra hollustuhætti og eldvarnir, að því leyti sem ekki er
   kveðið á um slíkt annars staðar. Þá skulu í byggingarreglugerð vera ákvæði
   um þær lágmarkskröfur, sem gerðar eru varðandi einstaka hluta byggingar og
   mismunandi tegundir bygginga, umgengni á vinnustöðvum og frágang lóða. Enn
   fremur skal í byggingarreglugerð kveðið á um réttindi og skyldur
   byggingarstjóra, starfssvið hönnuða og iðnmeistara, hversu háttað skuli
   byggingareftirliti, verksviði byggingarfulltrúa, gjöldum fyrir
   byggingarleyfi, mælingar, úttektir og vottorð, sem byggingarfulltrúi lætur
   í té, og hvernig þau skuli innheimt.
        Í byggingarreglugerð skal setja ákvæði varðandi umbúnað bygginga til
   þess að auðvelda ellihrumu og fötluðu fólki að komast leiðar sinnar.
        Í byggingarreglugerð skal skýra orð og hugtök, sem þar er fjallað um
   og orkað geta tvímælis, s.s. varðandi stærðir og byggingarstig mannvirkja.
        Birta skal hina almennu byggingarreglugerð og sérreglugerðir í
   B-deild Stjórnartíðinda.

   ^1)[4]L. 47/1990, 15. gr.^2)Rg. 177/1992, sbr. 72/1993 og 371/1994.

                                     5. gr.
        Sveitarstjórnum er heimilt að setja í sérstaka byggingarsamþykkt
   fyllri ákvæði m.a. um stjórn og meðferð byggingarmála, um réttindi og
   skyldur iðnmeistara og byggingarfulltrúa og starfsreynslu. Til þess að
   byggingarsamþykkt öðlist gildi, þarf [umhverfisráðuneytið]^1) að staðfesta
   hana að fenginni umsögn skipulagsstjórnar ríkisins. Byggingarsamþykktir
   skal birta í B-deild Stjórnartíðinda.^2)

   ^1)[5]L. 47/1990, 15. gr.^2) skipulagsskylda staði utan Reykjavíkur.

                                  III. kafli.
                               Byggingarnefndir.
                                     6. gr.
        Í hverju sveitarfélagi skal eftir hverjar sveitarstjórnarkosningar
   kjósa byggingarnefnd, sbr. þó 2. mgr. Byggingarnefnd skal skipuð 3, 5 eða
   7 mönnum eftir ákvörðun sveitarstjórnar. Sveitarstjórn kýs menn í
   byggingarnefnd, aðalmenn og varamenn, samkvæmt ákvæðum
   sveitarstjórnarlaga. Nefndin skiptir með sér verkum.
        Heimilt er sveitarfélagi að hafa samvinnu við nágrannasveitarfélag
   eða -félög um kosningu svæðisbyggingarnefndar og ráðningu
   byggingarfulltrúa, sbr. 24. gr. Hlutaðeigandi sveitarfélög skulu þá gera
   með sér samning um stofnun svæðisbyggingarnefndar. Skal þar m.a. kveðið á
   um tölu nefndarmanna og kosningu þeirra, svo og hvernig skipta skuli
   kostnaði af störfum nefndarinnar og störfum byggingarfulltrúa.
   [Umhverfisráðuneytið]^1) skal staðfesta slíka samninga og úrskurðar
   jafnframt ágreiningsatriði, sem upp kunna að koma.
        Starfsmenn sveitarfélaga eru kjörgengir í byggingarnefnd.
        Byggingarfulltrúi eða staðgengill hans skal sitja alla fundi
   byggingarnefndar.
        Sveitarstjórn og svæðisbyggingarnefnd geta ákveðið, að starfsmenn
   sveitarfélags og aðrir opinberir starfsmenn, sem fjalla um byggingar- og
   skipulagsmál, sitji fundi byggingarnefndar með málfrelsi og tillögurétti.
        Skipulagsstjóri ríkisins eða staðgengill hans hefur rétt til setu á
   fundum byggingarnefnda með málfrelsi og tillögurétti.

   ^1)[6]L. 47/1990, 15. gr.

                                     7. gr.
        Byggingarnefnd fer með byggingarmálefni sveitarfélags undir
   yfirstjórn sveitarstjórnar og ráðuneytis, sbr. þó 7. mgr. 8. gr.
        Byggingarnefnd fjallar um byggingarleyfisumsóknir og hefur umsjón með
   því, að byggt sé í samræmi við skipulag og að lög og reglur um
   byggingarmálefni séu haldin.
        Byggingarnefnd annast þau störf, sem greinir í lögum þessum og öðrum
   lögum og reglum um byggingarmálefni.
        Enn fremur er sveitarstjórn heimilt að fela byggingarnefnd önnur
   störf á sviði byggingarmála, s.s. að fjalla um og gera tillögur til
   sveitarstjórnar varðandi skipulagsmál, nöfn gatna, torga og bæjarhluta.

                                     8. gr.
        Byggingarnefnd skal halda reglulega fundi a.m.k. mánaðarlega, svo
   framarlega sem erindi liggja til afgreiðslu. Nefndin ákveður nánar
   fundardaga, fundartíma og fundarstað. Byggingarnefnd skal halda gerðabók,
   og skulu viðstaddir fundarmenn undirrita fundargerð hverju sinni.
        Byggingarnefnd er ályktunarfær, ef meiri hluti nefndarmanna er mættur
   á fundi og hefur tekið þátt í afgreiðslu máls. Afl atkvæða ræður úrslitum
   mála. Ef atkvæði eru jöfn með máli og móti, er málið fallið.
        ...^1)
        Synji byggingarnefnd byggingarleyfisumsókn, skal nefndin rökstyðja
   synjunina, sé þess sérstaklega óskað.
        Ályktanir byggingarnefndar skal bera undir sveitarstjórn til
   samþykktar eða synjunar. Ef sveitarstjórn samþykkir ályktun
   byggingarnefndar, öðlast ályktunin gildi, enda sé skilyrðum IV. kafla laga
   þessara fullnægt.
        Hafi sveitarstjórn ekki tekið ályktun byggingarnefndar til afgreiðslu
   innan 2ja mánaða, frá því að hún var gerð, öðlast ályktunin gildi, enda
   hafi ákvæðum IV. kafla laganna verið fullnægt.
        Rísi ágreiningur milli sveitarstjórnar og byggingarnefndar um
   afgreiðslu máls, sker [umhverfisráðherra]^2) úr, en leita skal hann áður
   umsagnar skipulagsstjórnar.
        Telji einhver rétti sínum hallað með ályktun byggingarnefndar eða
   sveitarstjórnar, er honum heimilt að skjóta máli sínu til úrskurðar
   [umhverfisráðherra]^2) innan þriggja mánaða, frá því honum varð kunnugt um
   ályktunina. [Umhverfisráðherra]^2) skal kveða upp úrskurð sinn um
   ágreininginn innan þriggja mánaða frá áfrýjun, og skal hann áður hafa
   leitað umsagnar hlutaðeigandi sveitarstjórnar (byggingarnefndar) og
   skipulagsstjórnar.

   ^1)[7]L. 37/1993, 36. gr.^2)[8]L. 47/1990, 15. gr.

                                   IV. kafli.
                   Byggingarleyfisumsóknir og byggingarleyfi.
                                     9. gr.
        Óheimilt er að grafa grunn, reisa hús, rífa hús eða breyta því eða
   notkun þess eða gera önnur þau mannvirki, sem áhrif hafa á útlit
   umhverfisins, nema að fengnu leyfi viðkomandi byggingarnefndar.
        Framkvæmdir samkvæmt 1. mgr. skulu vera í samræmi við staðfest
   aðalskipulag og samþykkt deildarskipulag, sbr. 4. gr. 1. mgr.
   skipulagslaga.
        Í sambandi við niðurrif og breytingar á húsum og öðrum mannvirkjum
   skal gætt ákvæða [9]IV. kafla laga nr. 52/1969,^1) um friðun húsa og
   annarra mannvirkja.
        Byggingarleyfi skal vera skriflegt og öðlast gildi, þegar eftirtöldum
   skilyrðum hefur verið fullnægt:

   1.
           Sveitarstjórn hefur staðfest samþykkt byggingarnefndar um veitingu
           byggingarleyfis og byggingarfulltrúi áritað aðaluppdrátt.
   2.
           Þeir, sem ábyrgð bera á byggingarframkvæmdum, hafa undirritað
           yfirlýsingu, sbr. 2. mgr. 18. gr. og 2. mgr. 19. gr.
   3.
           Byggingarleyfisgjöld og önnur tilskilin gjöld hafa verið greidd.

        Staðfesting á samþykkt byggingarnefndar, skv. 1. tölul., fellur úr
   gildi hafi byggingarleyfi ekki verið gefið út innan 12 mánaða frá samþykki
   sveitarstjórnar.

   ^1)Nú [10]l. 88/1989.

                                    10. gr.
        Þegar byggingarleyfi hefur verið gefið út fyrir nýbyggingu á
   skipulögðu svæði í þéttbýli, er sveitarstjórn skylt að sjá um að götur,
   rafmagn, vatn og holræsi séu fyrir hendi, eftir því sem þörf er á, nema
   sérstakur fyrirvari hafi verið gerður á.

                                    11. gr.
        Sá, sem óskar leyfis til framkvæmda samkvæmt 9. gr., skal senda um
   það skriflega umsókn til hlutaðeigandi byggingarnefndar ásamt nauðsynlegum
   uppdráttum og skilríkjum, þar með talið samþykki meðeigenda ef um sameign
   er að ræða. Í byggingarreglugerð skal kveðið nánar á um, hvaða önnur gögn
   skuli fylgja byggingarleyfisumsókn og hvernig frá umsókn og uppdráttum
   skuli gengið. Í byggingarreglugerð skal enn fremur kveðið á um, hvaða
   séruppdrætti skuli gera af mannvirkjum og hvenær þeir skuli hafa borist
   byggingarfulltrúa.

                                    12. gr.
        Rétt til að gera aðaluppdrætti og séruppdrætti af húsum og öðrum
   mannvirkjum hafa arkitektar, byggingarfræðingar, tæknifræðingar og
   verkfræðingar, hver á sínu sviði, svo og búfræðikandidatar úr tæknideildum
   búnaðarháskóla, að því er landbúnaðarbyggingar varðar, enda hafi
   viðkomandi tveggja ára starfsreynslu að baki. Þeir, sem hlotið hafa til
   þess rétt, áður en lög þessi gengu í gildi, halda þeim rétti.
        Réttur samkvæmt 1. mgr. til að gera uppdrætti er háður löggildingu,
   sem [umhverfisráðherra]^1) veitir að fenginni umsögn hlutaðeigandi
   stéttarfélags og Skipulagsstjórnar ríkisins. Þeir, sem gert hafa uppdrætti
   í einstökum byggingarnefndarumdæmum fyrir gildistöku laga þessara, halda
   þeim staðbundnu réttindum. Enn fremur getur ráðherra veitt öðrum en 1.
   mgr. tekur til slík staðbundin réttindi að fengnum meðmælum viðkomandi
   byggingarnefndar.
        Heimilt er að sameina tvö eða fleiri starfssvið varðandi séruppdrætti
   fyrir einföld mannvirki.
        Uppdrættir skulu bera með sér, hverjir hafa gert þá. Sá, sem gerir
   aðaluppdrátt, skal að öðru jöfnu sjá um, að aðrir uppdrættir séu
   samræmdir.
        Þeir, sem aðaluppdrætti gera samkvæmt þessari grein, svo og þeir, sem
   gera séruppdrætti, hver á sínu sviði, skulu árita uppdrættina með eigin
   hendi og bera á þeim ábyrgð.
        Byggingarfulltrúum og starfsmönnum þeirra er óheimilt að gera
   uppdrætti að byggingum í hlutaðeigandi byggingarnefndarumdæmi, nema
   sérstaklega standi á, enda hafi byggingarnefnd fyrir fram veitt til þess
   samþykki sitt.
        Varðveita skal a.m.k. eitt eintak af öllum samþykktum uppdráttum af
   samþykktum byggingarmannvirkjum (aðaluppdráttum og séruppdráttum) í
   skjalasafni byggingarfulltrúa. Enn fremur skulu áritaðir uppdrættir jafnan
   vera aðgengilegir á byggingarstað.
        Í reglugerð skal nánar kveðið á um þau atriði, sem um ræðir í þessari
   grein.

   ^1)[11]L. 47/1990, 15. gr.

                                    13. gr.
        Byggingarnefnd getur veitt leyfi til að reisa verksmiðjuframleidd
   hús, enda fullnægi þau ákvæðum gildandi laga. Ákvæði V. kafla laga þessara
   gilda um slík mannvirki, eftir því sem við á.
        Seljandi ber ábyrgð á göllum á verksmiðjuframleiddum húsum eftir
   almennum reglum.

                                    14. gr.
        Byggingarleyfi veitir ekki heimild til framkvæmda, sem brjóta í bága
   við skipulag og ákvæði laga og reglugerða eða rétt annarra.

                                    15. gr.
        Byggingarleyfi fellur úr gildi, ef byggingarframkvæmdir eru ekki
   hafnar innan 12 mánaða, frá því leyfið var gefið út. Byggingarframkvæmdir
   teljast hafnar í þessu sambandi, þegar undirstöður hafa verið steyptar. Nú
   stöðvast byggingarframkvæmdir eitt ár eða lengur og getur byggingarnefnd
   þá fellt úr gildi þann hluta leyfisins, sem ekki er farið að nota.
        Hafi byggingarframkvæmdir stöðvast í tvö ár hið skemmsta, getur
   sveitarstjórn, að fengnum tillögum byggingarnefndar, með sex mánaða
   fyrirvara lagt dagsektir á byggingarleyfishafa, sbr. 36. gr., eða tekið
   ófullgerðar byggingarframkvæmdir eignarnámi samkvæmt lögum um framkvæmd
   eignarnáms. Sveitarstjórn er heimilt að setja strangari ákvæði um
   byggingarhraða.

                                   V. kafli.
                        Umsjón með byggingarframkvæmdum.
                                    16. gr.
        Heimilt er við gerð hvers mannvirkis að hafa einn ábyrgan aðila, sem
   nefnist byggingarstjóri. Byggingarnefnd veitir byggingarstjórum
   viðurkenningu.

                                    17. gr.
        Byggingarstjóri er framkvæmdastjóri byggingarframkvæmda. Hann ræður
   iðnmeistara í upphafi verks í samráði við eiganda eða samþykkir ráðningu
   þeirra. Sama gildir um uppsögn iðnmeistara. Að öðru leyti fer um umboð
   byggingarstjóra, verksvið hans og ábyrgð gagnvart eiganda
   byggingarframkvæmda eftir lögum og samningi þeirra.

                                    18. gr.
        Byggingarstjóri ber ábyrgð gagnvart byggingarnefnd og öðrum aðilum á
   því, að framkvæmdir séu í samræmi við samþykkta uppdrætti og að öðru leyti
   í samræmi við lög.
        Byggingarstjóri skal, áður en byggingarframkvæmdir hefjast, undirrita
   yfirlýsingu um ábyrgð sína, eftir því sem nánar verður ákveðið í
   reglugerð.
        Nánari ákvæði um réttindi og skyldur byggingarstjóra skulu sett í
   reglugerð.

                                    19. gr.
        Ákvæði 16.18. gr. hagga í engu réttindum og skyldum
   byggingariðnaðarmanna, sveina og meistara, samkvæmt lögum um iðju og iðnað
   og öðrum lögum.
        Iðnmeistarar skulu undirrita yfirlýsingu um ábyrgð sína, eftir því
   sem nánar verður kveðið á um í reglugerð.

                                   VI. kafli.
                            Byggingarfulltrúar o.fl.
                                    20. gr.
        Sveitarstjórn skal, að fengnum tillögum byggingarnefndar, ráða sér
   byggingarfulltrúa. Skal byggingarfulltrúa sett erindisbréf í samráði við
   byggingarnefnd.
        Svæðisbyggingarnefndir skv. 2. mgr. 6. gr. skulu, að fengnu samþykki
   hlutaðeigandi sveitarstjórna, ráða byggingarfulltrúa og setja honum
   erindisbréf.

                                    21. gr.
        Byggingarfulltrúi skal vera arkitekt, byggingarfræðingur,
   byggingartæknifræðingur eða byggingarverkfræðingur. Í dreifbýli er heimilt
   að ráða búfræðikandidata úr tæknideild búnaðarháskóla í stöðu
   byggingarfulltrúa.
        Fáist ekki maður í stöðu byggingarfulltrúa, sem fullnægi skilyrðum 1.
   mgr., getur sveitarstjórn að fengnum tillögum byggingarnefndar ráðið
   húsasmíða- eða múrarameistara til starfans.
        Framangreindir aðilar skulu a.m.k. hafa 2ja ára starfsreynslu, sem
   byggingarnefnd metur gilda.
        Þeir, sem gegna störfum byggingarfulltrúa við gildistöku laga
   þessara, skulu hafa rétt til að gegna starfi sínu áfram, þótt þeir
   fullnægi ekki skilyrðum 1. mgr.

                                    22. gr.
        Byggingarfulltrúi er framkvæmdastjóri byggingarnefndar. Hann undirbýr
   fundi byggingarnefndar og mál, sem þar verða lögð fram. Hann gengur úr
   skugga um, að byggingaruppdrættir séu í samræmi við lög og reglur, áritar
   uppdrætti og gefur út byggingarleyfi. Byggingarfulltrúi annast daglegt
   eftirlit með því, að hús og önnur mannvirki séu byggð í samræmi við
   samþykkta uppdrætti, lög og reglur. Hann annast úttektir einstakra þátta
   byggingarframkvæmda svo og lokaúttekt fullbyggðs mannvirkis, þegar þess er
   óskað, og gefur út vottorð þar um, allt eftir því sem nánar er kveðið á um
   í byggingarreglugerð.
        Þá annast byggingarfulltrúi önnur þau störf, sem honum eru falin
   samkvæmt lögum og reglum, og störf, sem byggingarnefnd eða sveitarstjórn
   hefur falið honum, svo og útmælingu lóða, staðsetningu húsa svo og
   upplýsingagjöf til Fasteignamats ríkisins, sbr. 2. mgr. [12]9. gr. laga
   nr. 94/1976.

                                    23. gr.
        Nánari ákvæði um verksvið byggingarfulltrúa, skyldur hans og
   réttarstöðu gagnvart byggingaryfirvöldum og byggingaraðilum skulu sett í
   reglugerð.

                                    24. gr.
        Sveitarstjórn (svæðisbyggingarnefnd) skipar aðstoðarmenn
   byggingarfulltrúa eftir því sem þörf krefur, að fenginni umsögn hans, og
   starfa þeir í umboði hans. Aðstoðarmenn byggingarfulltrúa skulu vera
   sérfróðir um byggingarmálefni.
        Sveitarstjórn skipar einnig annað starfslið byggingarfulltrúa.

                                    25. gr.
        Byggingarfulltrúa og starfsliði hans skal heimill aðgangur að
   byggingarmannvirki til eftirlits á vinnutíma.

                                    26. gr.
        Nú er viðhald eða frágangi húss eða annars mannvirkis ábótavant að
   dómi byggingarfulltrúa, og skal hann þá gera eiganda (umráðamanni) þess
   aðvart og leggja fyrir hann að bæta úr því, sem áfátt er, innan tiltekins
   frests.
        Sinni eigandi (umráðamaður) ekki áskorun byggingarfulltrúa um
   úrbætur, skal með slík mál fara samkvæmt 36. gr.

                                    27. gr.
        Sé ásigkomulag húss eða annars mannvirkis þannig, að hætta geti
   stafað af og eigandi (umráðamaður) hefur ekki sinnt áskorunum
   byggingarfulltrúa um úrbætur, getur byggingarnefnd, að fengnu samþykki
   sveitarstjórnar, látið fjarlægja eða rífa mannvirkið á kostnað eiganda
   (umráðamanns), en gera skal honum aðvart áður.

                                  VII. kafli.
                                  Leyfisgjöld.
                                    28. gr.
        Í byggingarreglugerð skal kveðið á um hámarksmælingagjöld og
   byggingarleyfisgjöld, þ.e. gjöld fyrir leyfi til að reisa, stækka eða
   breyta byggingarmannvirkjum. Enn fremur skal þar kveðið á um gjöld fyrir
   eftirlit, úttektir og vottorð, sem byggingarfulltrúi lætur í té.

                                    29. gr.
        Gjöld samkvæmt 28. gr. skulu miðast við vísitölu byggingarkostnaðar
   1. janúar ár hvert og renna í sveitarsjóð.

                                    30. gr.
        Í byggingarreglugerð skal kveðið á um innheimtu
   byggingarleyfisgjalda. Verði vanskil á greiðslu byggingarleyfisgjalda,
   getur byggingarfulltrúi neitað að gefa vottorð um viðkomandi mannvirki.
   Gjaldfallin byggingarleyfisgjöld má innheimta með lögtaki.

                                  VIII. kafli.
                                   Viðurlög.
                                    31. gr.
        Ef byggingarframkvæmd er hafin án þess að leyfi sé fengið fyrir
   henni, ef byggt er á annan hátt en leyfi stendur til eða ef bygging er
   tekin til annarra nota en byggingarnefnd hefur heimilað, varðar það
   sektum. Enn fremur getur byggingarfulltrúi fyrirskipað stöðvun slíkrar
   framkvæmdar tafarlaust og fyrirskipað brottnám byggingar eða
   byggingarhluta. Er lögreglunni skylt að veita byggingarfulltrúa aðstoð við
   slíkar aðgerðir, ef þörf krefur. Byggingarfulltrúi skal, svo fljótt sem
   við verður komið, gera byggingarnefnd grein fyrir slíku máli.
        Hlíti byggingaraðili ekki fyrirmælum byggingarfulltrúa og lögreglu um
   stöðvun eða brottnám framkvæmda, skal fara með málið að hætti opinberra
   mála.
        Sveitarsjóður á endurkröfu á byggingaraðila á öllum kostnaði, sem
   hann hefur haft af ólöglegri byggingarframkvæmd, og á sveitarsjóður lögveð
   fyrir endurgreiðslukröfu sinni í öllu efni, sem komið er í hina óleyfðu
   byggingarframkvæmd.

                                    32. gr.
        Ef hönnuður skv. 12. gr. leggur fyrir byggingarnefnd uppdrátt, þar
   sem brotið er í bága við ákvæði laga, reglugerða eða samþykkta um
   byggingarmálefni, eða brýtur slíkt ákvæði á annan hátt, getur
   byggingarnefnd veitt honum áminningu. Hafi byggingarnefnd veitt hönnuði
   áminningu, skal hún tilkynna [umhverfisráðherra]^1) það. Sama gildir, ef
   um ítrekað brot er að ræða og ef nefndin telur hönnuð óhæfan til að gera
   uppdrætti.
        Ráðherra getur veitt hönnuði áminningu og við ítrekað brot svipt hann
   löggildingu skv. 12. gr. um tiltekinn tíma eða fyrir fullt og allt. Áður
   en ráðherra tekur slíkar ákvarðanir skal hann leita umsagnar viðkomandi
   aðila, sem mælt er fyrir um í 12. gr.

   ^1)[13]L. 47/1990, 15. gr.

                                    33. gr.
        Ef sá, sem ber ábyrgð á byggingarframkvæmdum, brýtur ákvæði laga,
   reglugerða eða samþykkta um byggingarmálefni, getur byggingarnefnd veitt
   honum áminningu.
        Ef brot er ítrekað eða alvarlegt getur byggingarnefnd svipt hann
   viðurkenningu skv. 16. gr.
        ...^1)

   ^1)[14]L. 19/1991, 194. gr.

                                    34. gr.
        Ef hönnuður skv. 12. gr., iðnmeistari eða byggingarstjóri gerist
   alvarlega brotlegur í starfi, má dæma hann til greiðslu sekta.

                                    35. gr.
        Brot á lögum þessum, reglugerðum og samþykktum settum samkvæmt þeim
   varða sektum, sem renna í sveitarsjóð. Í refsimáli skal gefa sveitarstjórn
   kost á að koma með endurgjaldskröfu vegna kostnaðar, sem sveitarsjóður
   hefur haft vegna brotsins.

                                    36. gr.
        Ef aðili sinnir ekki fyrirmælum byggingarfulltrúa eða
   byggingarnefndar innan þess frests sem sveitarstjórn setur, getur hún
   ákveðið dagsektir, þar til úr verður bætt. Hámark dagsekta skal ákveðið í
   byggingarreglugerð. Dagsektir renna í sveitarsjóð. Skjóta má slíkum málum
   til dómstóla.
        Byggingarnefnd getur látið vinna verk, sem hún hefur lagt fyrir að
   unnið skyldi, á kostnað þess, sem vanrækt hefur að vinna verkið.
        Dagsektir og kostnað skv. 1. og 2. mgr. má innheimta með lögtaki.

                                   IX. kafli.
                             Gildistökuákvæði o.fl.
                                    37. gr.
        Lög þessi öðlast gildi 1. janúar 1979, sbr. þó 2. gr. ...

                            Ákvæði til bráðabirgða.
        ...

References

   Visible links
   1. http://www.althingi.is/dba-bin/lawformpr.pl?lnr=1978054
   2. file:///altext/stjt/1990.047.html
   3. file:///altext/stjt/1990.047.html
   4. file:///altext/stjt/1990.047.html
   5. file:///altext/stjt/1990.047.html
   6. file:///altext/stjt/1990.047.html
   7. file://1993037.html#g36
   8. file:///altext/stjt/1990.047.html
   9. file:///altext/stjtnr.html#1969052?k4
  10. file://1989088.html
  11. file:///altext/stjt/1990.047.html
  12. file://1976094.html#g9
  13. file:///altext/stjt/1990.047.html
  14. file://1991019.html#g194
