
   --------------------------------------------------------------------------

        Lög um eftirlit með aðgangi barna að kvikmyndum og tölvuleikjum

                              2006 nr. 62 13. júní

   --------------------------------------------------------------------------

                 Ferill málsins á Alþingi.   Frumvarp til laga.

Tóku gildi 1. júlí 2006. Breytt með [1]l. 88/2008 (tóku gildi 1. jan. 2009 nema
 brbákv. VII sem tók gildi 21. júní 2008), [2]l. 38/2011 (tóku gildi 21. apríl
 2011; EES-samningurinn: X. viðauki tilskipun 89/552/EBE) og l. 126/2011 (tóku
                             gildi 30. sept. 2011).

                          1. gr. Skilgreining hugtaka.
                Í lögum þessum er merking hugtaka sem hér segir:
   1. Ábyrgðaraðili: Aðili sem framleiðir kvikmyndir eða tölvuleiki til sýningar
 eða sölu hér á landi, eða hefur kvikmyndir eða tölvuleiki til sýningar, leigu,
           sölu eða annarrar dreifingar, í atvinnuskyni hér á landi.
      2. Kvikmynd: Hreyfimyndaefni sem gert er með hvers konar tækni, þ.m.t.
     leiknar kvikmyndir og teiknimyndir, hvort sem ætlað er til sýningar í
        kvikmyndahúsum, sjónvarpi, tölvum eða öðrum myndflutningstækjum.
          3. Tölvuleikur: Tölvuforrit sem hefur að geyma gagnvirka leiki.
      4. Ofbeldiskvikmynd eða -tölvuleikur: Kvikmynd eða tölvuleikur þar sem
   sérstaklega er sóst eftir að sýna hvers kyns misþyrmingar eða hrottalegar
 drápsaðferðir á mönnum og dýrum sem teljast geta haft skaðleg áhrif á sálarlíf
                                     barna.
   5. Kvikmynd eða tölvuleikur sem ógnar velferð barna: Kvikmynd eða tölvuleikur
þar sem inntak, efnistök eða siðferðisboðskapur getur vegna orðfæris eða athafna
 haft alvarleg skaðvænleg áhrif á líkamlegan, andlegan eða siðferðilegan þroska
             barna, einkum og sér í lagi efni sem felur í sér klám.
                        2. gr. Aldursmörk og matsskylda.
Bannað er að sýna börnum undir lögræðisaldri ofbeldiskvikmyndir og -tölvuleiki,
sem og kvikmyndir eða tölvuleiki sem ógna velferð þeirra. Bönnuð er sýning, sala
   og önnur dreifing á slíku efni til barna sem hafa ekki náð lögræðisaldri.
Meta skal allar kvikmyndir og tölvuleiki sem ætlaðir eru til sýningar, sölu eða
 annarrar dreifingar hér á landi fyrir börn undir lögræðisaldri með tilliti til
 þess hvort leyfa beri eða takmarka sýningu, notkun eða afhendingu á slíku efni
   við tiltekið aldursskeið innan lögræðisaldurs. Sama gildir um ítarefni sem
 dreift er með kvikmyndum og tölvuleikjum og kynningarefni fyrir kvikmyndir og
                                  tölvuleiki.
Skylda skv. 2. mgr. hvílir á þeim aðilum sem framleiða kvikmyndir eða tölvuleiki
   til sýningar eða sölu hér á landi, eða hafa kvikmyndir eða tölvuleiki til
sýningar, leigu, sölu eða annarrar dreifingar, í atvinnuskyni hér á landi. Sömu
  aðilar skulu gæta þess að aðgangur að sýningum og afhending á kvikmyndum og
             tölvuleikjum sé í samræmi við ákvæði þessarar greinar.
        3. gr. Framkvæmd mats og merkingar á kvikmyndum og tölvuleikjum.
 Ábyrgðaraðili skal setja sér verklagsreglur um framkvæmd mats skv. 2. mgr. 2.
 gr. og aldurstakmörkunar skv. 1. og 2. mgr. 2. gr. sem styðjast við alþjóðlega
viðurkennd skoðunarkerfi fyrir kvikmyndir og tölvuleiki. Í verklagsreglunum skal
tekið mið af barnaverndarsjónarmiðum og einkum litið til eftirtalinna atriða og
  hvernig með þau er farið hverju sinni: söguefni, orðfæri, beiting ofbeldis,
   sýning nektar og kynlífs og neysla fíkniefna. Matið skal vera heildarmat á
framangreindum atriðum og öðrum atriðum sem kunna að skipta máli. Ábyrgðaraðili
 skal birta verklagsreglurnar opinberlega, m.a. á vefsíðu sem almenningur hefur
  aðgang að og sölustöðum kvikmynda og tölvuleikja. Þar skal og tilgreina nafn
matsstjóra ábyrgðaraðila og veita almenningi leiðbeiningar um móttöku erinda sem
lúta að framkvæmd reglnanna og afgreiðslu slíkra erinda. Ábyrgðaraðili skal færa
  niðurstöður um mat á sýningarhæfni kvikmynda og tölvuleikja í gagnagrunn sem
                          almenningur hefur aðgang að.
 Hafi mat skv. 2. mgr. 2. gr. farið fram á kvikmynd eða tölvuleik er heimilt að
láta það mat gilda um kvikmynd eða tölvuleik sem gefinn er út á öðru formi, enda
       teljist ótvírætt um sömu útgáfu kvikmyndar eða tölvuleiks að ræða.
  Öll eintök kvikmyndar eða tölvuleiks og hvers konar umbúðir skulu greinilega
   merktar upplýsingum um aldurstakmörk skv. 2. mgr. 2. gr., sem og um það ef
 kvikmynd eða tölvuleikur er aðeins ætlaður til sýningar fyrir einstaklinga sem
                            náð hafa lögræðisaldri.
 Í öllum auglýsingum og annarri kynningu á kvikmynd eða tölvuleik skal getið um
 aldurstakmörk skv. 2. mgr. 2. gr., sem og ef mynd eða leikur er aðeins ætlaður
 til sýningar eða notkunar fyrir einstaklinga sem náð hafa lögræðisaldri. Þegar
  birting auglýsingar eða annarrar kynningar á kvikmynd eða tölvuleik fer fram
 samhliða opinberri sýningu kvikmyndar eða er dreift með eintaki kvikmyndar eða
                    tölvuleiks ber að fylgja 1. mgr. 2. gr.
Allar kvikmyndir má hafa til sýningar opinberlega fyrir börn sem náð hafa 14 ára
      aldri, enda horfi þau á myndina í fylgd foreldris eða forsjáraðila.
            4. gr. Undantekningar frá mati og ákvörðun aldursmarka.
      Ákvæði laga þessara taka ekki til frétta- og fræðsluefnis. [Um mat á
  sýningarhæfi annars dagskrárefnis í hljóð- og myndmiðlum en fellur undir 2.
             tölul. 1. gr. fer eftir ákvæðum laga um fjölmiðla.]^1)
                             ^1)[3]L. 38/2011, 65. gr.
                 5. gr. Eftirlit, stöðvunarúrræði og endurmat.
[Fjölmiðlanefnd]^1) hefur eftirlit með því að ákvæðum laga þessara sé framfylgt.
     Í því skyni er [fjölmiðlanefnd]^1) heimilt að láta fara fram úttekt á
verklagsreglum skv. 1. mgr. 3. gr. og framkvæmd þeirra. Slík úttekt skal vera á
             kostnað þess ábyrgðaraðila sem í hlut á hverju sinni.
 Nú fær [fjölmiðlanefnd]^1) vitneskju eða rökstudda ábendingu um að niðurstaða
mats á sýningarhæfni kvikmyndar eða tölvuleiks sé í andstöðu við 1. mgr. 2. gr.
eða óásættanleg með hliðsjón af barnaverndarsjónarmiðum skv. 1. mgr. 3. gr. eða
  mat skv. 2. mgr. 2. gr. hafi ekki farið fram og er henni þá heimilt að mæla
   fyrir um stöðvun sýningar og dreifingar kvikmyndarinnar eða tölvuleiksins
        tímabundið í þrjá sólarhringa með tilkynningu til ábyrgðaraðila.
[Fjölmiðlanefnd]^1) er heimilt að kveðja til lögreglu til að veita aðstoð við að
      framfylgja banni við sýningu og dreifingu kvikmyndar eða tölvuleiks.
 Á meðan sýningar- og dreifingarbann varir skal fara fram sameiginlegt endurmat
     ábyrgðaraðila og [fjölmiðlanefndar]^1) á sýningarhæfni kvikmyndar eða
  tölvuleiks. Ef ágreiningur er um niðurstöðu endurmats ræður afstaða fulltrúa
 [fjölmiðlanefndar].^1) Sú ákvörðun telst endanleg og verður ekki kærð til æðra
                                  stjórnvalds.
    Leiði endurmat til þess að sýningarhæfni kvikmyndar eða tölvuleiks skuli
takmarkast við eldri áhorfendur en upphaflegt mat kvað á um gildir sýningar- og
      dreifingarbann skv. 2. mgr. [Fjölmiðlanefnd]^1) er heimilt að veita
   ábyrgðaraðila allt að vikufrest til að innkalla og endurmerkja öll eintök
 kvikmyndar eða tölvuleiks og hvers konar umbúðir og kynningarefni til samræmis
                          við niðurstöðu endurmatsins.
Brot gegn 2. gr. laga þessara varða sektum eða fangelsi allt að sex mánuðum nema
                 þyngri refsing liggi við samkvæmt öðrum lögum.
^2) Þegar lögreglu hefur borist kæra fyrir brot gegn 1. eða 2. mgr. 2. gr. laga
 þessara skal lögregla þegar í stað tilkynna [fjölmiðlanefnd]^1) um málavexti.
[Fjölmiðlanefnd]^1) leggur sjálfstætt mat á hvort beita beri stöðvunarheimild 2.
                                      mgr.
 Heimilt er að gera upptæka kvikmynd eða tölvuleik ef sýning, sala eða dreifing
hans fer í bága við ákvæði laga þessara. Hið upptæka skal vera eign ríkissjóðs.
               ^1)[4]L. 38/2011, 65. gr. ^2)[5]L. 88/2008, 233. gr.
                               6. gr. Reglugerð.
 [Ráðherra]^1) getur í reglugerð sett nánari ákvæði um framkvæmd laga þessara,
 þar á meðal um opinbera birtingu verklagsreglna ábyrgðaraðila skv. 1. mgr. 3.
    gr. og mats á sýningarhæfni kvikmynda og tölvuleikja skv. 2. mgr. 2. gr.
                             ^1)L. 126/2011, 429. gr.
                      7. gr. Gildistaka og brottfelld lög.
                      Lög þessi öðlast gildi 1. júlí 2006.
    Ákvæði til bráðabirgða. Skipun nefndarmanna Kvikmyndaskoðunar og ráðning
        forstöðumanns samkvæmt [6]lögum um skoðun kvikmynda og bann við
   ofbeldiskvikmyndum, nr. 47/1995, fellur niður við gildistöku laga þessara.

References

   Visible links
   1. file://2008088.html
   2. file://2011038.html
   3. file://2011038.html#g65
   4. file://2011038.html#g65
   5. file://2008088.html#g233
   6. file://1995047.html
