
   --------------------------------------------------------------------------

                                                           Lög um ráðherraábyrgð

                             1963 nr. 4 19. febrúar

   --------------------------------------------------------------------------

                                     1. gr.
              Ráðherrar bera ábyrgð á stjórnarframkvæmdum öllum eftir því sem
                                fyrir er mælt í stjórnarskrá og lögum þessum.
                 Ákvæði almennra hegningarlaga um brot í opinberu starfi taka
                            einnig til ráðherra eftir því, sem við getur átt.

                                     2. gr.
            Ráðherra má krefja ábyrgðar samkvæmt því, sem nánar er fyrir mælt
        í lögum þessum, fyrir sérhver störf eða vanrækt starfa, er hann hefur
           orðið sekur um, ef málið er svo vaxið, að hann hefur annaðhvort af
          ásetningi eða stórkostlegu hirðuleysi farið í bága við stjórnarskrá
    lýðveldisins, önnur landslög eða að öðru leyti stofnað hagsmunum ríkisins
                                                      í fyrirsjáanlega hættu.

                                     3. gr.
             Sá ráðherra, sem ritar undir lög eða stjórnarerindi með forseta,
      ber ábyrgð á þeirri athöfn. Annar ráðherra verður því aðeins sóttur til
      ábyrgðar vegna þeirrar embættisathafnar forseta, að hann hafi ráðið til
     hennar, átt þátt í framkvæmd hennar eða látið framkvæmdir samkvæmt henni
                  viðgangast, ef hún lýtur að málefnum, sem undir hann heyra.

                                     4. gr.
               Séu embættisathafnir, sem atbeina forseta þarf til, vanræktar,
   hvílir ábyrgð vegna þeirrar vanrækslu á ráðherra þeim, sem málefnið heyrir
   undir. Enn fremur hvílir ábyrgð á hverjum þeim ráðherra, sem stuðlað hefur
                                                         að þeirri vanrækslu.

                                     5. gr.
           Sé um að ræða embættisathöfn í ríkisráði eða á ráðherrafundi, sbr.
    [2]16. og [3]17. gr. stjórnarskrárinnar, bera allir viðstaddir ráðherrar,
     sem með ráðum, fortölum, atkvæði eða á annan hátt hafa stuðlað að þeirri
                                                      athöfn, ábyrgð á henni.

                                     6. gr.
            Hver ráðherra ber ábyrgð á stjórnarerindum þeim, sem út eru gefin
      í hans nafni, nema ákvörðun sé án hans atbeina tekin af undirmanni, sem
   til þess hefur heimild samkvæmt venju, eða eðli máls, eða starfsmaður hafi
    vanrækt að leggja erindi fyrir ráðherra. Ráðherra verður þó einnig sóttur
          til ábyrgðar fyrir þvílíkar ákvarðanir, ef honum hefur verið um þær
        kunnugt og hann hefur látið þær viðgangast án þess að gera viðeigandi
                                     ráðstafanir til að koma í veg fyrir þær.

                                     7. gr.
           Ráðherra sá, er ábyrgð ber á embættisathöfn samkvæmt greinunum hér
         á undan, verður einnig sóttur til ábyrgðar fyrir athafnir undirmanna
      sinna, er byggjast á téðri embættisathöfn eða lúta að framkvæmd hennar,
   enda hafi þær verið fyrirskipaðar af ráðherra eða megi, eins og á stendur,
                    teljast eðlilegar eða nauðsynlegar til framkvæmdar henni.

                                     8. gr.
                Í samræmi við ákvæðin hér á undan, varðar það ráðherra ábyrgð
                                                          eftir lögum þessum:

           a. ef hann sjálfur gefur út fyrirmæli eða veitir atbeina sinn til,
           að út séu gefin fyrirmæli forseta um málefni, sem eftir
           stjórnarskránni verður aðeins skipað með lögum eða heyrir undir
           dómstóla;
           b. ef hann leitar eigi samþykkis Alþingis, þegar skylt er samkvæmt
           stjórnarskránni;
           c. ef hann annars framkvæmir sjálfur, fyrirskipar framkvæmd á eða
           lætur viðgangast að framkvæmt sé nokkuð það, er fer í bága við
           stjórnarskrá lýðveldisins, eða lætur farast fyrir að framkvæma
           nokkuð það, sem þar er fyrirskipað eða veldur því, að framkvæmd
           þess farist fyrir;
           d. ef hann verður þess valdandi, að nokkuð það sé ráðið eða
           framkvæmt er skert getur frelsi eða sjálfsforræði landsins.

                                     9. gr.
                Það varðar einnig ráðherra ábyrgð eftir lögum þessum, ef hann
    veldur því, að brotið sé gegn öðrum lögum landsins en stjórnskipunarlögum
                                                                        þess:

           a. með því að leggja fyrir forseta til undirskriftar ályktanir,
           tilskipanir eða erindi, er fara í bága við lögin, eða með því að
           láta farast fyrir að útvega forsetaundirskrift undir ályktun,
           tilskipun eða erindi, þar sem hún er lögmælt;
           b. með því annars að framkvæma eða valda því, að framkvæmt sé
           nokkuð það, er fer í bága við fyrirmæli laganna, eða með því að
           láta nokkuð ógert, sem heimtað er í lögum, eða verða þess valdur,
           að slík framkvæmd farist fyrir.

                                    10. gr.
                               Loks verður ráðherra sekur eftir lögum þessum:

           a. ef hann misbeitir stórlega valdi sínu, enda þótt hann hafi ekki
           beinlínis farið út fyrir embættistakmörk sín;
           b. ef hann framkvæmir nokkuð eða veldur því, að framkvæmt sé
           nokkuð, er stofnar heill ríkisins í fyrirsjáanlega hættu, þótt
           ekki sé framkvæmd þess sérstaklega bönnuð í lögum, svo og ef hann
           lætur farast fyrir að framkvæma nokkuð það, er afstýrt gat slíkri
           hættu, eða veldur því, að slík framkvæmd ferst fyrir.

                                    11. gr.
               Brot gegn lögum þessum varða, eftir málavöxtum, embættismissi,
                                 sektum, ^1) ^2) eða fangelsi allt að 2 árum.
                Við ákvörðun refsingar skal höfð hliðsjón af 70. gr. almennra
                                                               hegningarlaga.
            Hafi ráðherra jafnframt brotið gegn hinum almennu hegningarlögum,
     skal hegning sú, sem hann hefur til unnið, tiltekin í einu lagi samkvæmt
                                       reglum 77. gr. almennra hegningarlaga.

   ^1)[4]L. 75/1982, 2. gr.^2)[5]L. 82/1998, 157. gr.

                                    12. gr.
           Sektir samkvæmt lögum þessum renna í ríkissjóð. Sé sekt eigi
   greidd, kemur [fangelsi]^1) í hennar stað og skal ákveða í dóminum, eftir
   öllum málavöxtum, hve langt það skuli vera.

   ^1)[6]L. 82/1998, 157. gr.

                                    13. gr.
           Hafi ráðherra bakað almenningi eða einstaklingi fjártjón með
   framkvæmd eða vanrækslu, sem refsiverð er eftir lögum þessum, skal og
   þegar þess er krafist, jafnframt hegningunni dæma hann til að greiða
   skaðabætur, en um skaðabótaskyldu hans fer eftir almennum reglum.
           Skaðabótaábyrgð ráðherra gagnvart ríkissjóði fellur niður,
   samþykki Alþingi ríkisreikning án fyrirvara, nema ráðherra hafi beitt
   svikum.

                                    14. gr.
           Málshöfðun eftir lögum þessum getur eigi átt sér stað, ef 3 ár
   líða frá því, er brot var framið, án þess að Alþingi hafi samþykkt ályktun
   um málshöfðunina. Sök fyrnist þó aldrei fyrr en 6 mánuðir eru liðnir frá
   því, að næstu reglulegu alþingiskosningar, eftir að brot var framið, fóru
   fram.
           Nú samþykkir Alþingi, áður en málshöfðunarfrestur er liðinn, að
   kjósa rannsóknarnefnd samkvæmt [7]39. gr. stjórnarskrárinnar til athugunar
   á störfum ráðherra, og getur Alþingi þá jafnan samþykkt málshöfðun innan
   árs frá kosningu rannsóknarnefndar.

References

   Visible links
   1. http://www.althingi.is/dba-bin/lawformpr.pl?lnr=1963004
   2. file://1944033.html#g16
   3. file://1944033.html#g17
   4. file:///altext/stjtnr.html#1982075?g2
   5. file:///altext/stjt/1998.082.html
   6. file:///altext/stjt/1998.082.html
   7. file://1944033.html#g39
