                                    dálkum.

   --------------------------------------------------------------------------

                            Lög um faggildingu o.fl.

                             2006 nr. 24 12. apríl

   --------------------------------------------------------------------------

              [2]Ferill málsins á Alþingi.   [3]Frumvarp til laga.

                            Tóku gildi 3. maí 2006.

                           I. kafli. Gildissvið o.fl.
                               1. gr. Gildissvið.
     Lög þessi gilda um faggildingu, mat á tilnefndum aðilum og mat á góðum
  starfsvenjum við rannsóknir, þó ekki mat á starfsvenjum við lyfjarannsóknir.
                             2. gr. Skilgreiningar.
   Í lögum þessum er merking eftirfarandi orða og orðasambanda sem hér segir:
    1. Faggilding: Formleg viðurkenning þar til bærs stjórnvalds á því að aðili
         sé hæfur til að vinna tiltekin verkefni varðandi samræmismat.
   2. Góðar starfsvenjur við rannsóknir: Gæðakerfi sem varðar skipulagsferli og
     skilyrði fyrir áætlun, framkvæmd, eftirlit, skráningu, gagnageymslu og
          skýrslugjöf að því er varðar rannsóknir á umhverfisöryggi og
                 heilbrigðisrannsóknir sem ekki eru klínískar.
      3. Prófun: Greining á einum eða fleiri eiginleikum sýnis sem metnir eru
                      samkvæmt fyrir fram gefinni aðferð.
   4. Samræmismat: Mat á því hvort vara, ferli, kerfi eða aðili uppfylli kröfur.
      5. Skoðun: Athugun á vöruhönnun, vöru, ferli eða uppsetningu búnaðar og
ákvörðun á samræmi þess við tilgreindar kröfur, eða almennar kröfur, og skal þá
                           byggt á faglegum úrskurði.
            6. Tilkynntur aðili: Aðili sem stjórnvöld hafa tilkynnt til
Eftirlitsstofnunar EFTA, framkvæmdastjórnar ESB og annarra aðildarríkja Evrópska
efnahagssvæðisins að uppfylli viðeigandi kröfur til þess að fást við samræmismat
                   samkvæmt tiltekinni tæknilegri reglugerð.
        7. Tilnefndur aðili: Aðili sem stjórnvald hefur veitt tilnefningu.
     8. Tilnefning: Heimild sem stjórnvald veitir aðila til að stunda tiltekna
                           starfsemi við samræmismat.
    9. Vottun: Formleg staðfesting þriðja aðila á því að vara, ferli, kerfi eða
                             aðili uppfylli kröfur.

                    II. kafli. Framkvæmd faggildingar o.fl.
                            3. gr. Faggildingarsvið.
Faggildingarsvið Einkaleyfastofu annast faggildingu og aðra þá starfsemi sem um
  getur í 1. gr. fyrir hönd íslenskra stjórnvalda. Sviðið skal vera faglega og
  fjárhagslega sjálfstætt og óháð opinberum aðilum og einkaaðilum sem eiga eða
kunna að eiga við það viðskipti. Starfsemi þess skal vera fjárhagslega aðgreind
  frá annarri starfsemi Einkaleyfastofu. Faggildingarsvið stendur undir öllum
kostnaði sem af starfseminni hlýst í samræmi við ákvæði 12. gr. um gjaldskrár og
   að teknu tilliti til framlags ríkissjóðs samkvæmt fjárlögum hverju sinni.
   Faggildingarsvið veitir faggildingu fyrir skoðunarstofur, prófunarstofur,
kvörðunarstofur og vottunarstofur og annast mat á tilnefndum aðilum, þ.e. hæfni
þeirra og hæfi til að starfa samkvæmt þeim lögum og reglum sem gilda á því sviði
sem starfsemi hins tilnefnda aðila tekur til. Faggildingarsvið annast einnig mat
á góðum starfsvenjum við rannsóknir og önnur verkefni sem kveðið er á um í lögum
                                    þessum.
       Viðskiptaráðherra fer með yfirstjórn mála sem lög þessi taka til.
                      4. gr. Starfsreglur um faggildingu.
  Ráðherra setur í reglugerð starfsreglur sem faggildingarsviði ber að starfa
eftir og tilvísanir til þeirra staðla sem um starfsemina eiga að gilda. Þá gefur
 faggildingarsvið út verklags- og leiðbeiningarreglur í samræmi við viðkomandi
 staðla þegar það á við. Auk þess ber faggildingarsviði að hafa til hliðsjónar
 leiðbeiningarreglur sem gefnar hafa verið út af Evrópusamtökum um faggildingu
   (EA) eða öðrum alþjóðlega viðurkenndum samtökum sem miða að því að samræma
                    kröfur sem gerðar eru til faggildingar.
Faggildingarsvið skal birta upplýsingar um aðila sem eru faggiltir og til hvaða
                         sviða faggilding þeirra tekur.
                         5. gr. Umsókn um faggildingu.
  Í umsókn um faggildingu er umsækjanda skylt að veita faggildingarsviði allar
 nauðsynlegar upplýsingar sem það þarf til ákvörðunar um hvort faggilding skuli
                                     veitt.
     Faggildingarsvið tekur ákvörðun um það hvort veita skuli faggildingu á
 grundvelli matsskýrslu og þeirra úrbóta sem umsækjandi hefur gert, þegar það á
                                      við.
 Nú synjar faggildingarsvið umsókn um faggildingu og skal synjunin þá rökstudd
                   skriflega. Synjun má skjóta til ráðherra.
                  6. gr. Breytingar á skilyrðum faggildingar.
  Aðila sem hlotið hefur faggildingu ber, í samræmi við reglur og skilyrði sem
    gilda um faggildingar, skylda til að tilkynna faggildingarsviði um allar
  breytingar sem kunna að hafa áhrif á þau atriði sem faggildingin byggist á.
     Berist nýjar upplýsingar sem hafa áhrif á grundvöll faggildingar getur
   faggildingarsvið, í samræmi við reglur sem gilda um faggildingar, sett ný
skilyrði fyrir áframhaldandi faggildingu eða breytt skilyrðum sem sett voru við
    veitingu faggildingar og ákveðið innan hvaða tímafrests skilyrðin skuli
                                   uppfyllt.
                       7. gr. Niðurfelling faggildingar.
Faggilding fellur niður ef faggiltur aðili óskar eftir niðurfellingu hennar. Þá
getur faggildingarsvið fellt niður faggildingu ef skilyrði fyrir veitingu hennar
eru ekki lengur uppfyllt eða faggiltur aðili hefur stórfellt eða ítrekað brotið
ákvæði laga, reglugerðar, staðla og reglna sem gilda um faggildingu eða skilyrði
  þau sem sett hafa verið fyrir faggildingu hans. Um málsmeðferð fer samkvæmt
    ákvæðum [4]stjórnsýslulaga, nr. 37/1993. Ber faggiltum aðila þá að skila
               leyfisbréfi sínu tafarlaust til faggildingarsviðs.
 Faggildingarsviði ber að birta tilkynningu um það opinberlega þegar leyfi til
                          faggildingar er fellt niður.
                                8. gr. Eftirlit.
     Faggildingarsvið hefur eftirlit með því að aðilar sem það hefur veitt
faggildingu fari eftir ákvæðum þeim sem gilda um faggildinguna og skilyrðum sem
sett eru fyrir henni í samræmi við ákvæði í lögum, reglugerð, stöðlum og reglum
    settum samkvæmt þeim. Að ósk faggildingarsviðs er aðilum sem hlotið hafa
faggildingu skylt að taka á móti fulltrúum þess til eftirlitsheimsóknar. Að öðru
 leyti fer um eftirlit samkvæmt reglugerð sem ráðherra setur um faggildingar og
             eftirlit með faggildingum og nánari reglum í stöðlum.
              9. gr. Málsmeðferð við mat á tilnefndum aðilum o.fl.
   Um málsmeðferð við mat á tilnefndum aðilum og mat á góðum starfsvenjum við
rannsóknir fer samkvæmt ákvæðum stjórnsýslulaga, svo og ákvæðum 5.8. gr., eftir
           því sem við getur átt, nema sérreglur mæli fyrir um annað.
               10. gr. Um gagnkvæma viðurkenningu á faggildingu.
      Faggilding, sem veitt er af þar til bæru stjórnvaldi sem er aðili að
 Evrópusamtökum um faggildingu (EA) eða Alþjóðasamtökum um faggildingarsamvinnu
   (ILAC), er viðurkennd hér á landi á þeim sviðum sem fram koma í marghliða
              samningum sem viðkomandi stjórnvöld hafa undirritað.
                           11. gr. Faggildingarmerki.
  Þeim aðilum sem faggildingarsvið hefur faggilt ber að nota merki sviðsins í
      samræmi við reglur sem um það gilda. Öðrum er óheimilt að nota merki
         faggildingarsviðs eða merki sem skapað getur hættu á ruglingi.
 Ráðherra samþykkir merki faggildingarsviðs og setur reglugerð sem um það skal
             gilda, m.a. um útlit merkisins, stöðu þess og notkun.
              12. gr. Gjaldskrá fyrir þjónustu faggildingarsviðs.
  Þjónusta faggildingarsviðs er gjaldskyld. Gjöld samkvæmt þessari grein skulu
                        skiptast í eftirfarandi flokka:
    1. Umsóknar- og skráningargjald: Gjald fyrir móttöku, skráningu og yfirferð
  umsóknar og fylgiskjala, auk álitsgerðar um niðurstöður fyrstu yfirferðar á
 umsókn og fylgigögnum hennar, svo og undirbúningsheimsókn til umsækjanda þegar
                                   það á við.
   2. Faggildingargjald: Gjald fyrir mat á faggiltum eða tilnefndum aðila en það
  felur í sér val á matsmönnum, gerð verk- og tímaáætlunar, mat á gæðakerfi og
tæknilegri starfsemi umsækjanda, skýrslugerð, ákvörðun um faggildingu eða mat á
  tilnefndum aðila, og fyrir stjórn faggildingar eða mats á tilnefndum aðila.
       3. Eftirlitsgjald: Gjald fyrir umsýslu við eftirlit með faggiltum eða
tilnefndum aðila, val á matsmönnum, gerð verk- og tímaáætlunar, mat á gæðakerfi
og tæknilegri starfsemi hins faggilta eða tilnefnda aðila, skýrslugerð, ákvörðun
    um faggildingu eða mat á tilnefndum aðila, og fyrir stjórn eftirlitsins.
     4. Gjald fyrir mat á góðum starfsvenjum við rannsóknir: Gjald fyrir mat á
    gæðakerfi sem varðar skipulagsferli og skilyrði fyrir áætlun, framkvæmd,
 eftirlit, skráningu, gagnageymslu og skýrslugjöf að því er varðar rannsóknir á
        umhverfisöryggi og heilbrigðisrannsóknir sem ekki eru klínískar.
     Gjaldskrá samkvæmt þessari grein skal m.a. taka mið af vinnutímagjaldi
faggildingarsviðs, ferðakostnaði, efniskostnaði og öðrum útlögðum kostnaði þegar
  það á við og hlutdeild í venjulegum stjórnunarkostnaði, þ.m.t. kostnaði við
              húsnæði og aðgang að nauðsynlegum tækjum og búnaði.
    Ráðherra samþykkir gjaldskrá samkvæmt þessari grein og birtir í B-deild
                                Stjórnartíðinda.

                 III. kafli. Tilkynntir aðilar og samræmismat.
                           13. gr. Tilkynntur aðili.
 Faggildingarsvið annast mat á hæfni og hæfi þess sem vill öðlast réttindi til
   þess að framkvæma samræmismat sem skylt er að framkvæma á vöru, ferli eða
   þjónustu í samræmi við lög og reglur sem innleiða nýaðferðartilskipanir í
       íslenskan rétt og gilda um hlutaðeigandi vöru, ferli eða þjónustu.
Ráðherra á viðeigandi stjórnsýslusviði tekur ákvörðun um að tilkynna aðila, sbr.
   6. tölul. 2. gr., sem uppfylla þau skilyrði sem kveðið er á um í lögum og
                   reglugerðum sem um starfsemi þeirra gilda.
 Ef tilkynntur aðili brýtur af sér eða fullnægir ekki lengur þeim skilyrðum sem
   starfsleyfi hans byggist á getur viðkomandi ráðherra ákveðið að afturkalla
        tilnefningu sína á tilkynntum aðila til Eftirlitsstofnunar EFTA,
       framkvæmdastjórnar ESB og aðildarríkja Evrópska efnahagssvæðisins.
                              14. gr. Samræmismat.
Niðurstöður samræmismats frá tilkynntum aðilum á Evrópska efnahagssvæðinu gilda
                                  hér á landi.

                            IV. kafli. Ýmis ákvæði.
                             15. gr. Þagnarskylda.
Öllum sem taka þátt í eða tengjast meðhöndlun umsókna um faggildingu er skylt að
halda leyndum öllum þeim atriðum sem þeir hafa fengið vitneskju um við framkvæmd
 starfa sinna gagnvart óviðkomandi þriðja aðila. Þagnarskylda samkvæmt þessari
                      grein helst þótt látið sé af starfi.
                               16. gr. Viðurlög.
 Aðili sem notar merki faggildingarsviðs án þess að hafa hlotið faggildingu eða
  gefur á annan hátt í skyn að hann sé faggiltur skal sæta sektum nema þyngri
                    refsing liggi við samkvæmt öðrum lögum.
                     17. gr. Lög þessi öðlast þegar gildi.
      Ákvæði til bráðabirgða. Við gildistöku laga þessara skal starfsmanni
   Neytendastofu boðið annað starf hjá faggildingarsviði Einkaleyfastofu. Við
ráðstöfun starfsins þarf ekki að gæta [5]7. gr. laga nr. 70/1996, um réttindi og
                         skyldur starfsmanna ríkisins.

References

   Visible links
   1. http://www.althingi.is/dba-bin/lawformpr.pl?lnr=2006024
   2. http://www.althingi.is/dba-bin/ferill.pl?ltg=132&mnr=361
   3. http://www.althingi.is/altext/132/s/403.html
   4. file://1993037.html
   5. file://1996070.html#g7
