
   --------------------------------------------------------------------------

                          Lög um evrópsk samvinnufélög

                              2006 nr. 92 14. júní

   --------------------------------------------------------------------------

                 Ferill málsins á Alþingi.   Frumvarp til laga.

 Tóku gildi 18. ágúst 2006. Breytt með l. 126/2011 (tóku gildi 30. sept. 2011).

                            I. kafli. Almenn ákvæði.
                               1. gr. Gildissvið.
 Ákvæði reglugerðar ráðsins (EB) nr. 1435/2003 frá 22. júlí 2003, um samþykktir
 fyrir evrópsk samvinnufélög (SCE), skulu hafa lagagildi hér á landi í samræmi
  við bókun 1 um altæka aðlögun að samningnum um Evrópska efnahagssvæðið, sbr.
   [1]lög nr. 2/1993, um Evrópska efnahagssvæðið, þar sem bókunin er lögfest.
            Reglugerðin er prentuð sem fylgiskjal með lögum þessum.
Í samræmi við reglugerð um evrópsk samvinnufélög eru í lögum þessum sett nánari
ákvæði um þau félög. Ná þau ákvæði aðeins til evrópskra samvinnufélaga sem skráð
                    eru á Íslandi nema annað sé tekið fram.
                        2. gr. Bókhald og ársreikningar.
Um evrópskt samvinnufélag, sem skráð er hér á landi, gilda lög um bókhald og lög
um ársreikninga sé eigi kveðið á um annað í reglugerð um evrópsk samvinnufélög.
       Evrópskt samvinnufélag getur fengið heimild ársreikningaskrár, sem
 ríkisskattstjóri starfrækir, til að færa bókhald sitt í erlendum gjaldmiðli í
samræmi við ákvæði laga um bókhald og semja og birta ársreikning sinn í erlendum
                 gjaldmiðli í samræmi við lög um ársreikninga.
Flytji evrópskt samvinnufélag skráða skrifstofu sína til annars ríkis á Evrópska
   efnahagssvæðinu, aðildarríkis stofnsamnings Fríverslunarsamtaka Evrópu eða
       Færeyja skal stjórn eða framkvæmdastjórn félagsins gera sérstakan
rekstrarreikning fyrir tímabilið frá lokum síðasta ársreiknings til þess dags er
     flutningur skráðrar skrifstofu hefur öðlast gildi skv. 10. mgr. 7. gr.
                     reglugerðar um evrópsk samvinnufélög.
 Taki samvinnufélag þátt í stofnun evrópsks samvinnufélags með samruna skv. 19.
gr. reglugerðar um evrópsk samvinnufélög og evrópska samvinnufélagið verður með
     skráða skrifstofu í öðru ríki á Evrópska efnahagssvæðinu, aðildarríki
      stofnsamnings Fríverslunarsamtaka Evrópu eða í Færeyjum skal stjórn
samvinnufélagsins gera sérstakan ársreikning frá lokum síðasta ársreiknings til
      þess dags er evrópska samvinnufélagið er skráð skv. 1. mgr. 11. gr.
                               reglugerðarinnar.
 Ársreikningurinn skal afhentur samvinnufélagaskrá innan mánaðar frá lokum þess
                     tímabils sem reikningurinn tekur til.
  Stundi evrópskt samvinnufélag, með skráða skrifstofu í öðru ríki á Evrópska
  efnahagssvæðinu, aðildarríki stofnsamnings Fríverslunarsamtaka Evrópu eða í
  Færeyjum, starfsemi hér á landi í formi útibús skal bókhald og ársreikningur
 útibúsins vera í samræmi við lög um bókhald og lög um ársreikninga. Heimild 2.
                  málsl. 1. mgr. gildir einnig um þessi útibú.
                                 3. gr. Heiti.
 Evrópsku samvinnufélagi er skylt að hafa skammstöfunina SCE í heiti sínu. Auk
þess er félagi heimilt að hafa orðin evrópskt samvinnufélag í heitinu, svo og
  að nota skammstöfunina SCE/esvf. Heitið skal greina glöggt frá heiti annarra
     samvinnufélaga sem skráð hafa verið í samvinnufélagaskrá, sbr. 9. gr.
             4. gr. Aðild starfsmanna að evrópskum samvinnufélögum.
     Um aðild starfsmanna að evrópskum samvinnufélögum gilda samnefnd lög.

                  II. kafli. Stofnun evrópsks samvinnufélags.
               5. gr. Þátttaka í stofnun evrópsks samvinnufélags.
Samvinnufélagi eða félagi í samsvarandi lagalegu formi, sem hefur aðalskrifstofu
       í ríki utan Evrópska efnahagssvæðisins, aðildarríkis stofnsamnings
   Fríverslunarsamtaka Evrópu eða Færeyja, er heimilt að taka þátt í stofnun
                      evrópsks samvinnufélags ef félagið:
    1. er stofnað samkvæmt lögum ríkis á Evrópska efnahagssvæðinu, aðildarríkis
             stofnsamnings Fríverslunarsamtaka Evrópu eða Færeyja;
                2. hefur skráða skrifstofu í ríki skv. 1. tölul. og
       3. hefur raunveruleg og stöðug tengsl við atvinnulíf ríkis á Evrópska
                                efnahagssvæðinu.
  Við stofnun evrópsks samvinnufélags með öðrum hætti en samruna eða breytingu
  skulu ákvæði 1. mgr. um samvinnufélag eða félag í samsvarandi lagalegu formi
einnig gilda um þá lögaðila sem kveðið er á um í 34. gr. samningsins um evrópska
                                efnahagssvæðið.
    6. gr. Þátttaka fjármálafyrirtækja í stofnun evrópsks samvinnufélags með
                                    samruna.
Fyrirtæki sem Fjármálaeftirlitið hefur eftirlit með er ekki heimilt að taka þátt
   í stofnun evrópsks samvinnufélags í öðru ríki á Evrópska efnahagssvæðinu,
aðildarríki stofnsamnings Fríverslunarsamtaka Evrópu eða Færeyjum með samruna ef
 Fjármálaeftirlitið leggst gegn því að lokinni athugun vegna hættu á alvarlegum
 truflunum í greiðslumiðlunarkerfi eða starfsemi á fjármálamarkaði ellegar með
tilliti til almannahagsmuna að öðru leyti, enda leggist stofnunin gegn því fyrir
     útgáfu vottorðs skv. 7. gr. þess efnis að lokið sé öllum gerningum og
        formsatriðum fyrir stofnun evrópsks samvinnufélags með samruna.
 Fyrirtækið skal leggja inn umsókn um athugun Fjármálaeftirlitsins skv. 1. mgr.
   Mæli eitthvað gegn því að athugunin fari fram skal Fjármálaeftirlitið gefa
fyrirtækinu kost á að tjá sig eða bæta úr annmörkum innan tiltekins frests. Geri
  fyrirtækið það ekki skal vísa umsókn þess frá. Fjármálaeftirlitið skal taka
         ákvörðun innan mánaðar frá móttöku umsóknar eða lokum frests.
    Samvinnufélagaskrá skal hafna umsókn um leyfi til að hrinda í framkvæmd
 samrunaáætlun sem gerir ráð fyrir stofnun evrópsks samvinnufélags með samruna
 hafi athugun Fjármálaeftirlitsins ekki farið fram, sbr. 2. mgr., eða stofnunin
               lagst gegn samruna á grundvelli slíkrar athugunar.
    7. gr. Útgáfa vottorðs við stofnun evrópsks samvinnufélags með samruna.
  Samvinnufélagaskrá skal gefa út vottorð skv. 2. mgr. 29. gr. reglugerðar um
  evrópsk samvinnufélög þess efnis að lokið sé öllum gerningum og formsatriðum
   fyrir stofnun evrópsks samvinnufélags með samruna þegar skráin hefur gefið
  samvinnufélagi leyfi til að hrinda í framkvæmd annaðhvort lögmætri ákvörðun
     félagsfundar eða ákvörðun stjórnar um að taka þátt í stofnun evrópsks
samvinnufélags með samruna skv. [2]X. kafla laga nr. 22/1991, um samvinnufélög,
     eða [3]XIV. kafla laga nr. 2/1995, um hlutafélög, eftir því sem við á.
                 8. gr. Réttur til úrsagnar úr yfirtökufélagi.
Hafi félagsmaður í félagi lagst gegn stofnun evrópsks samvinnufélags með samruna
   getur hann sagt sig úr yfirtökufélaginu leiði samruninn til þess að skráð
skrifstofa evrópska samvinnufélagsins verði utan Íslands. Skal úrsögn fara fram
   innan þeirra tímamarka og með þeim skilyrðum sem getið er í 5. mgr. 7. gr.
                     reglugerðar um evrópsk samvinnufélög.

              III. kafli. Skráning evrópskra samvinnufélaga o.fl.
                           9. gr. Skráningaryfirvald.
      Samvinnufélagaskrá, sem ríkisskattstjóri starfrækir, skráir evrópsk
 samvinnufélög. Um skráningu félaganna hjá samvinnufélagaskrá gilda ákvæði laga
     um samvinnufélög og eftir atvikum önnur lagaákvæði, m.a. um gjaldmiðil
stofnfjár, sbr. 3. gr. og 1. mgr. 77. gr. reglugerðar um evrópsk samvinnufélög.
Um evrópsk samvinnufélög, sem stunda starfsemi á sviði fjármagnsmarkaðar, gilda
    ákvæði laga á því sviði og eftir atvikum önnur lagaákvæði við skráningu
                                   félaganna.
Um gjald fyrir skráningu evrópskra samvinnufélaga fer eftir þeim ákvæðum laga um
  aukatekjur ríkissjóðs er varða samvinnufélög. Um aukatilkynningar o.fl. fer
eftir ákvæðum sömu laga. [Ráðherra er fer með skráningu félaga]^1) er heimilt að
   setja með reglugerð ákvæði um skráningu evrópskra samvinnufélaga, önnur en
  almennt gilda um samvinnufélög, þ.m.t. um skipulag skráningarinnar, rekstur
 skrár, aðgang að skrá og gjaldtöku, m.a. fyrir úgáfu vottorða og afnot af þeim
 upplýsingum sem skráin hefur á tölvutæku formi. Skráin innheimtir gjöld vegna
  birtingar í Lögbirtingablaði samkvæmt lögum og reglum þar að lútandi, svo og
     gjöld vegna birtingar upplýsinga um skráningu og afskráningu evrópskra
samvinnufélaga í Stjórnartíðindum Evrópusambandsins, sbr. 13. gr. reglugerðar um
                             evrópsk samvinnufélög.
                             ^1)L. 126/2011, 434. gr.
                 10. gr. Birting tillagna að ýmsum ákvörðunum.
  Framkvæmdastjórn í evrópsku samvinnufélagi með tvíþættri stjórn eða stjórn í
  evrópsku samvinnufélagi með einþættri stjórn skal afhenda samvinnufélagaskrá
   tillögur að ákvörðunum eða upplýsingar skv. 2. mgr. 7. gr. reglugerðar um
  evrópsk samvinnufélög, um flutning skráðrar skrifstofu, skv. 3. mgr. 35. gr.
reglugerðarinnar um breytingu starfandi samvinnufélags í evrópskt samvinnufélag
og skv. 3. mgr. 76. gr. reglugerðarinnar um breytingu evrópsks samvinnufélags í
     samvinnufélag í því ríki þar sem evrópska samvinnufélagið hefur skráða
   skrifstofu. Upplýsingar um skráningu skal án dráttar láta birta á kostnað
tilkynnanda í Lögbirtingablaði. Sé tillaga ekki birt í heild skal greina frá því
                     í tilkynningu hvar hana megi nálgast.

       IV. kafli. Flutningur skráðrar skrifstofu evrópsks samvinnufélags.
      11. gr. Heimild Fjármálaeftirlitsins til að leggjast gegn flutningi.
  Evrópsku samvinnufélagi, sem Fjármálaeftirlitið hefur eftirlit með, er ekki
  heimilt að flytja skráða skrifstofu frá Íslandi til annars ríkis á Evrópska
   efnahagssvæðinu, aðildarríkis stofnsamnings Fríverslunarsamtaka Evrópu eða
  Færeyja leggist stofnunin gegn flutningnum innan tveggja mánaða frá birtingu
 flutningstillögu í Lögbirtingablaði skv. 2. mgr. 7. gr. reglugerðar um evrópsk
                   samvinnufélög, sbr. 6. mgr. sömu greinar.
 Í síðasta lagi tveimur vikum eftir birtingu flutningstillögunnar skal evrópskt
 samvinnufélag, sem Fjármálaeftirlitið hefur eftirlit með, leggja inn umsókn um
athugun á því hvort stofnunin leggst gegn flutningi skráðrar skrifstofu, sbr. 1.
mgr. Berist umsókn ekki innan frestsins skal henni vísað frá. Fjármálaeftirlitið
         getur lagst gegn flutningnum sé hætta á alvarlegum truflunum í
 greiðslumiðlunarkerfi eða starfsemi á fjármálamarkaði ellegar með tilliti til
                         almannahagsmuna að öðru leyti.
Mæli eitthvað gegn því að athugun skv. 2. mgr. fari fram skal Fjármálaeftirlitið
 gefa félaginu kost á að tjá sig innan tiltekins frests eða bæta úr annmörkum.
                Geri félagið það ekki skal vísa umsókn þess frá.
                 12. gr. Upplýsingar til kröfuhafa um flutning.
   Samþykki félagsfundur evrópsks samvinnufélags að flytja skráða skrifstofu
      félagsins til annars ríkis á Evrópska efnahagssvæðinu, aðildarríkis
stofnsamnings Fríverslunarsamtaka Evrópu eða Færeyja, sbr. 7. gr. reglugerðar um
   evrópsk samvinnufélög, skal félagið tilkynna þekktum kröfuhöfum félagsins
                             ákvörðunina skriflega.
Í tilkynningu skv. 1. mgr. skulu vera upplýsingar um rétt kröfuhafa félagsins á
  grundvelli 4. mgr. 7. gr. reglugerðar um evrópsk samvinnufélög til að skoða
     flutningstillöguna auk skýrslu skv. 3. mgr. 7. gr. reglugerðarinnar. Í
tilkynningunni skulu enn fremur vera upplýsingar um rétt kröfuhafa skv. 14. gr.
                 laga þessara til að leggjast gegn flutningnum.
                       13. gr. Umsókn um flutningsleyfi.
Evrópskt samvinnufélag skal sækja um leyfi hjá samvinnufélagaskrá til flutnings
skráðrar skrifstofu skv. 7. gr. reglugerðar um evrópsk samvinnufélög til annars
ríkis á Evrópska efnahagssvæðinu, aðildarríkis stofnsamnings Fríverslunarsamtaka
     Evrópu eða Færeyja. Leggja skal inn umsókn innan mánaðar frá ákvörðun
                           félagsfundar um flutning.
                              Umsókn skal fylgja:
    1. eitt afrit fundargerðar frá félagsfundi þar sem ákvörðun um flutning var
                                     tekin;
                          2. eitt afrit flutningstillögu;
         3. eitt afrit skýrslu skv. 3. mgr. 7. gr. reglugerðar um evrópsk
                                 samvinnufélög;
       4. vottorð frá framkvæmdastjórn evrópsks samvinnufélags með tvíþættu
    stjórnkerfi, stjórn evrópsks samvinnufélags með einþættu stjórnkerfi eða
framkvæmdastjóra evrópsks samvinnufélags um að þekktum kröfuhöfum félagsins hafi
                   verið veittar upplýsingar skv. 12. gr. og
    5. staðfesting frá Fjármálaeftirlitinu varðandi fyrirtæki skv. 11. gr. þess
efnis að stofnunin hafi athugað umsókn samkvæmt þeirri grein og ekki lagst gegn
                                   flutningi.
  Hafi evrópskt samvinnufélag látið undir höfuð leggjast að láta skjöl skv. 2.
  mgr. fylgja umsókn eða annað tálmar athugun á umsókn skal samvinnufélagaskrá
 gefa félaginu kost á að tjá sig innan tiltekins frests eða bæta úr annmörkum.
      Geri félagið það ekki skal samvinnufélagaskrá vísa umsókn þess frá.
Hafi dómstóll staðfest ákvörðun Fjármálaeftirlitsins skv. 11. gr. um að leggjast
 gegn flutningi skráðrar skrifstofu, sbr. 28. gr., skal samvinnufélagaskrá vísa
                                umsókninni frá.
             14. gr. Meðferð flutningsmáls hjá samvinnufélagaskrá.
    Hafi samvinnufélagaskrá tekið umsókn um flutningsleyfi skv. 13. gr. til
  athugunar skal hún gefa út áskorun til kröfuhafa evrópsks samvinnufélags og
                         birta hana í Lögbirtingablaði.
  Í áskorun skv. 1. mgr. skal kveða á um að þeir kröfuhafar sem leggjast gegn
flutningi skráðrar skrifstofu skuli í síðasta lagi tveimur vikum eftir birtingu
          flutningstillögu í Lögbirtingablaði tilkynna það skriflega.
15. gr. Leggist kröfuhafi, sem fengið hefur áskorun skv. 14. gr., gegn því innan
    tiltekins frests að evrópskt samvinnufélag flytji skráða skrifstofu skal
 samvinnufélagaskrá senda erindið héraðsdómi í því umdæmi þar sem félagið hefur
      skráða skrifstofu. Hafi enginn kröfuhafi lagst gegn flutningnum skal
           samvinnufélagaskrá veita félaginu umbeðið flutningsleyfi.
                16. gr. Meðferð flutningsmáls fyrir héraðsdómi.
 Hafi erindi um flutning skráðrar skrifstofu evrópsks samvinnufélags til annars
ríkis á Evrópska efnahagssvæðinu, aðildarríkis stofnsamnings Fríverslunarsamtaka
     Evrópu eða Færeyja verið sent héraðsdómi skal dómurinn veita félaginu
     flutningsleyfi sýni það fram á að þeir kröfuhafar sem lagst hafa gegn
flutningnum hafi fengið fulla greiðslu á kröfum sínum eða fullnægjandi tryggingu
fyrir greiðslu þeirra krafna sem orðið hafa til innan frestsins sem tilgreindur
   er í 2. mgr. 14. gr. Að öðrum kosti skal dómurinn hafna umsókn félagsins.
  Héraðsdómur skal að eigin frumkvæði upplýsa samvinnufélagaskrá um niðurstöðu
                          flutningsmáls fyrir dóminum.
                    17. gr. Útgáfa vottorðs vegna flutnings.
   Samvinnufélagaskrá skal gefa út vottorð skv. 8. mgr. 7. gr. reglugerðar um
   evrópsk samvinnufélög varðandi lok gerninga og formsatriða fyrir flutningi
                                     þegar:
               1. skráin hefur veitt flutningsleyfi skv. 15. gr. eða
              2. héraðsdómur hefur veitt flutningsleyfi skv. 16. gr.
Samvinnufélagaskráin skal þó ekki gefa út vottorð í þeim tilvikum sem kveðið er
          á um í 15. mgr. 7. gr. reglugerðar um evrópsk samvinnufélög.

                  V. kafli. Skipulag evrópskra samvinnufélaga.
            18. gr. Evrópsk samvinnufélög með tvíþættu stjórnkerfi.
 Um evrópsk samvinnufélög með tvíþættu stjórnkerfi skv. 37.41. gr. reglugerðar
              um evrópsk samvinnufélög gilda eftirfarandi ákvæði:
      1. Sé eigi kveðið á um annað í reglugerð um evrópsk samvinnufélög skulu
 ákvæði um stjórn eða stjórnarmenn í lögum um samvinnufélög, og eftir atvikum í
öðrum lögum, einnig gilda um framkvæmdastjórn eða framkvæmdastjórnarmenn þessara
evrópsku samvinnufélaga, svo og eftirlitsstjórn eða eftirlitsstjórnarmenn eftir
                                 því sem við á.
     2. Auk skyldna samkvæmt ákvæðum reglugerðar um evrópsk samvinnufélög skal
eftirlitsstjórn gefa aðalfundi skýrslu með upplýsingum um þau málefni sem skipta
máli um mat á ársreikningi félagsins og skýrslu endurskoðenda eða skoðunarmanna.
  Í 23. gr. laga þessara er að finna nánari ákvæði um störf eftirlitsstjórnar.
  19. gr. Sé eftirlitsstjórnarmaður valinn til setu í framkvæmdastjórn skv. 3.
   mgr. 37. gr. reglugerðar um evrópsk samvinnufélög skal valið eigi vera til
                         lengri tíma en þriggja mánaða.
            20. gr. Evrópsk samvinnufélög með einþættu stjórnkerfi.
 Sé eigi kveðið á um annað í reglugerð um evrópsk samvinnufélög skulu ákvæði um
stjórn eða stjórnarmenn í lögum um samvinnufélög, og eftir atvikum öðrum lögum,
 einnig gilda um stjórn eða stjórnarmenn evrópskra samvinnufélaga með einþættu
                 stjórnkerfi skv. 42.44. gr. reglugerðarinnar.
       21. gr. Fjöldi manna í stjórnarstofnunum evrópskra samvinnufélaga.
Sé evrópskt samvinnufélag með tvíþættu stjórnkerfi skv. 37.41. gr. reglugerðar
  um evrópsk samvinnufélög skulu minnst þrír menn sitja í framkvæmdastjórn og
                      minnst þrír menn í eftirlitsstjórn.
Sé evrópskt samvinnufélag með einþættu stjórnkerfi skv. 42.44. gr. reglugerðar
   um evrópsk samvinnufélög skulu minnst þrír menn sitja í stjórn félagsins.
               22. gr. Framkvæmdastjóri evrópsks samvinnufélags.
               Evrópskt samvinnufélag skal hafa framkvæmdastjóra.
   Sé stjórnkerfi félagsins tvíþætt, sbr. 37.41. gr. reglugerðar um evrópsk
samvinnufélög, skal framkvæmdastjórn ráða framkvæmdastjóra. Í því tilviki getur
  framkvæmdastjórinn ekki átt sæti í eftirlitsstjórn. Sé stjórnkerfi félagsins
 einþætt, sbr. 42.44. gr. reglugerðarinnar, skal stjórn ráða framkvæmdastjóra.
Nánar er kveðið á um framkvæmdastjóra og verksvið hans í lögum um samvinnufélög.
     23. gr. Eftirlit í evrópskum samvinnufélögum með tvíþættu stjórnkerfi.
Í evrópsku samvinnufélagi með tvíþættu stjórnkerfi skv. 37.41. gr. reglugerðar
  um evrópsk samvinnufélög skulu bæði eftirlitsstjórn og framkvæmdastjórn hafa
 eftirlit með störfum framkvæmdastjóra. Ákvæði 39.40. gr. reglugerðarinnar um
eftirlit eftirlitsstjórnar með störfum framkvæmdastjórnar og rétt til upplýsinga
  gilda einnig um eftirlit eftirlitsstjórnar og framkvæmdastjórnar með störfum
                              framkvæmdastjórans.
     Sérhver eftirlitsstjórnarmaður á rétt á að fá frá framkvæmdastjórn og
framkvæmdastjóra nauðsynlegar upplýsingar til að geta haft eftirlit með störfum
 framkvæmdastjórnar skv. 3. mgr. 40. gr. reglugerðar um evrópsk samvinnufélög,
           svo og eftirlit með framkvæmdastjóra skv. 1. mgr. Sérhver
    framkvæmdastjórnarmaður á rétt á að fá frá framkvæmdastjóra nauðsynlegar
            upplýsingar til að geta haft eftirlit með störfum hans.
  Endurskoðandi félags skal tilkynna eftirlitsstjórn um athugasemdir sem hann
        hefur komið á framfæri við framkvæmdastjórn og framkvæmdastjóra.
     24. gr. Eftirlit í evrópskum samvinnufélögum með einþættu stjórnkerfi.
  Ákvæði 23. gr. um eftirlit framkvæmdastjórnar í evrópsku samvinnufélagi með
   tvíþættu stjórnkerfi með störfum framkvæmdastjóra og rétt hennar til að fá
upplýsingar frá honum gilda um eftirlit stjórnar með framkvæmdastjóra í evrópsku
samvinnufélagi með einþættu stjórnkerfi skv. 42.44. gr. reglugerðar um evrópsk
                                 samvinnufélög.

                            VI. kafli. Önnur ákvæði.
                       25. gr. Tillöguréttur félagsmanna.
 Hver félagsmaður á rétt á að fá mál tekið til meðferðar á félagsfundi ef hann
gerir um það skriflega kröfu með það miklum fyrirvara að unnt sé að taka málið á
                               dagskrá fundarins.
Krafa skv. 1. mgr. skal send til framkvæmdastjórnar evrópsks samvinnufélags með
     tvíþættu stjórnkerfi eða stjórnar evrópsks samvinnufélags með einþættu
                                  stjórnkerfi.
                   26. gr. Stjórnvald boðar til félagsfundar.
 Sé eigi boðað til félagsfundar í evrópsku samvinnufélagi samkvæmt reglugerð um
     evrópsk samvinnufélög, félagssamþykktum eða ákvörðun félagsfundar skal
viðkomandi stjórnvald boða til félagsfundar skv. [4]19. gr. laga nr. 22/1991, um
samvinnufélög, hafi krafa þar að lútandi borist frá framkvæmdastjórnarmanni eða
   eftirlitsstjórnarmanni í evrópsku samvinnufélagi með tvíþættu stjórnkerfi,
       stjórnarmanni í evrópsku samvinnufélagi með einþættu stjórnkerfi,
        framkvæmdastjóra, endurskoðanda, skoðunarmanni eða félagsmanni.
 27. gr. Ráðstafanir gagnvart evrópsku samvinnufélagi með skráða skrifstofu og
                    aðalskrifstofu í mismunandi EES-ríkjum.
 Fullnægi evrópskt samvinnufélag ekki skyldum sínum skv. 6. gr. reglugerðar um
 evrópsk samvinnufélög um að skráð skrifstofa og aðalskrifstofa félagsins séu í
        sama ríki á Evrópska efnahagssvæðinu, aðildarríki stofnsamnings
Fríverslunarsamnings Evrópu eða í Færeyjum skal samvinnufélagaskrá staðfesta það
með sérstakri ákvörðun. Skráin skal síðan gefa félaginu fyrirmæli um að bæta úr
  annmarkanum innan hæfilegs frests. Í fyrirmælunum skal felast viðvörun um að
         krafist verði skipta á félaginu bæti það eigi úr annmarkanum.
 Fari evrópskt samvinnufélag ekki að fyrirmælum skv. 1. mgr. skal ráðherra gera
 kröfu um að félagið verði tekið til skipta skv. [5]62. gr. a laga nr. 22/1991,
                               um samvinnufélög.
                                28. gr. Málskot.
   Ákvörðun samvinnufélagaskrár varðandi skráningu evrópsks samvinnufélags er
heimilt að leggja fyrir héraðsdóm innan tveggja mánaða frá ákvörðunardegi. Sama
 gildir um ákvörðun skrárinnar um að vísa frá umsókn félags um flutningsleyfi,
                                  sbr. 13. gr.
  Ákvörðun samvinnufélagaskrár skv. 1. mgr. 27. gr. um staðsetningu skrifstofu
 evrópsks samvinnufélags má leggja fyrir héraðsdóm innan eins mánaðar frá þeim
 degi er félagið fékk vitneskju um ákvörðunina. Leggja má ákvörðun stjórnvalds
  skv. 2. mgr. 27. gr. fyrir héraðsdóm innan eins mánaðar frá ákvörðunardegi.
 Leggja má ákvarðanir Fjármálaeftirlitsins skv. 6. gr. varðandi samruna og 11.
gr. varðandi flutning fyrir héraðsdóm innan eins mánaðar frá því að félagið fékk
                           vitneskju um ákvörðunina.
                               29. gr. Viðurlög.
  Ákvæði [6]XIV. kafla laga nr. 22/1991, um samvinnufélög, varðandi refsingar
  o.fl. gilda m.a. um stjórnendur evrópskra samvinnufélaga sem skráð eru hér á
                                     landi.
                              30. gr. Gildistaka.
                     Lög þessi öðlast gildi 18. ágúst 2006.

                                  Fylgiskjal.
   Reglugerð ráðsins (EB) nr. 1435/2003 frá 22. júlí 2003 um samþykktir fyrir
                          evrópsk samvinnufélög (SCE)
                          RÁÐ EVRÓPUSAMBANDSINS HEFUR,
       með hliðsjón af stofnsáttmála Evrópubandalagsins, einkum 308. gr.,
             með hliðsjón af tillögu framkvæmdastjórnarinnar (^1),
                   með hliðsjón af áliti Evrópuþingsins (^2),
 með hliðsjón af áliti efnahags- og félagsmálanefndar Evrópubandalaganna (^3),
                     og að teknu tilliti til eftirfarandi:
        1) Evrópuþingið samþykkti 13. apríl 1983 ályktun um samvinnufélög í
   Evrópubandalaginu (^4), 9. júlí 1987 ályktun um framlag samvinnufélaga til
byggðaþróunar (^5), 26. maí 1989 ályktun um hlutverk kvenna í samvinnufélögum og
 staðbundnum framtaksverkefnum í atvinnumálum (^6), 11. febrúar 1994 um framlag
    samvinnufélaga til byggðaþróunar (^7) og 18. september 1998 um hlutverk
             samvinnufélaga í aukinni atvinnuþátttöku kvenna (^8).
   2) Tilkoma innri markaðarins og þær efnahagslegu og félagslegu framfarir sem
hann hefur í för með sér í gervöllu Bandalaginu leiðir ekki einungis til þess að
  ryðja þarf viðskiptahindrunum úr vegi, heldur einnig að laga verður skipulag
framleiðslu að aðstæðum í Bandalaginu almennt. Þess vegna skiptir það miklu máli
að félög, hvers konar, þar sem starfsemin takmarkast ekki við að sinna þörfum á
      hverjum stað, geti gert áætlanir og endurskipulagt starfsemi sína á
                                 Bandalagsvísu.
   3) Lagarammi viðskipta í Bandalaginu byggist enn að miklum hluta á innlendum
    lögum og samsvarar því ekki þeim efnahagsramma sem þarf að vera um þróun
 viðskipta ef markmiðin, sem sett eru fram í 18. gr. sáttmálans, eiga að nást.
 Slíkt ástand er veruleg hindrun í vegi fyrir því að myndaðir séu hópar félaga
                         frá mismunandi aðildarríkjum.
         4) Ráðið hefur samþykkt reglugerð (EB) nr. 2157/2001 (^9) þar sem
rekstrarform Evrópufélaga (SE) að lögum er ákveðið í samræmi við meginreglur um
   hlutafélög. Sú reglugerð er þó ekki sniðin að séreinkennum samvinnufélaga.
      5) Þótt evrópsk, fjárhagsleg hagsmunafélög (EEIG), sem kveðið er á um í
 reglugerð (EBE) nr. 2137/85 (^10), veiti fyrirtækjum möguleika á því að styðja
     sameiginlega við tiltekinn hluta af starfseminni, en varðveita um leið
     sjálfstæði sitt, uppfylla þau ekki þau sérstöku skilyrði sem gilda um
                                 samvinnufélög.
     6) Evrópubandalaginu er mikið í mun að tryggja jöfn samkeppnisskilyrði og
    stuðla að efnahagsþróun í Bandalaginu sjálfu og skal það sjá til þess að
viðeigandi löggerningar séu til fyrir samvinnufélög, sem eru almennt viðurkennt
  félagsform í öllum aðildarríkjunum, sem auðvelda þeim að þróa starfsemi sína
yfir landamæri. Sameinuðu þjóðirnar hafa hvatt ríkisstjórnir allra ríkja til að
 tryggja hagstætt umhverfi þar sem samvinnufélög geta starfað á sama grundvelli
                   og fyrirtæki með öðru rekstrarformi (^11).
     7) Samvinnufélög eru fyrst og fremst hópar aðila eða lögaðila sem starfa
    eftir sérstökum rekstrarreglum sem eru frábrugðnar reglum annarra aðila
 atvinnulífsins. Þar á meðal eru meginreglur um lýðræðislegt skipulag og stjórn
            og réttláta úthlutun á hreinum hagnaði á fjárhagsárinu.
   8) Þessar sérstöku meginreglur byggjast einkum á því að megináhersla er lögð
á einstaklinginn og endurspeglast það í sérstökum reglum um félagsaðild, úrsögn
 og brottvísun þar sem mælt er fyrir um regluna um eitt atkvæði á mann og að
      atkvæðisréttur sé bundinn við einstaklinginn, sem hefur þau áhrif að
          félagsaðilar hafa engan rétt yfir eignum samvinnufélagsins.
    9) Stofnfé samvinnufélaga er í formi hluta og félagsaðilar geta verið hvort
 heldur sem er einstaklingar eða fyrirtæki. Þessir félagsaðilar geta verið, að
   öllu leyti eða að hluta til, viðskiptamenn, starfsmenn eða birgjar. Þegar
     félagsaðilar, sem eru sjálfir fyrirtæki í formi samvinnufélags, stofna
samvinnufélag telst það vera afleitt eða annars stigs samvinnufélag. Í sumum
    tilvikum getur þó tiltekið hlutfall af félagsaðilum samvinnufélags verið
fjárfestar, sem nýta sér ekki þjónustu þess, eða þriðju aðilar sem njóta góðs af
                      starfsemi þess eða vinna fyrir það.
   10) Evrópskt samvinnufélag skal hafa það að meginmarkmiði að uppfylla þarfir
 félagsaðila sinna og/eða að þróa atvinnustarfsemi þeirra og/eða félagsstörf í
                     samræmi við eftirfarandi meginreglur:
    starfsemi félagsins skal rekin á grundvelli gagnkvæms ávinnings félagsaðila
 þannig að ávinningur hvers félagsaðila af starfsemi félagsins sé í samræmi við
                                 þátttöku hans,
     félagsaðilar í evrópska samvinnufélaginu skulu einnig vera viðskiptamenn,
  starfsmenn eða birgjar eða þeir sem koma að starfsemi þess með öðrum hætti,
     stjórn skal skiptast að jöfnu á milli félagsaðila en þó eru vegin atkvæði
   við atkvæðagreiðslu leyfileg til að endurspegla framlag félagsaðilanna til
                          evrópska samvinnufélagsins,
                vextir af lánum og hlutafé skulu vera takmarkaðir,
           hagnaði skal úthlutað í hlutfalli við viðskipti við evrópska
        samvinnufélagið eða hann notaður til að mæta þörfum félagsaðila,
               engar tilbúnar takmarkanir skulu vera á félagsaðild,
          við félagsslit skal úthluta hreinni eign og varasjóðum samkvæmt
 meginreglunni um óvilhalla úthlutun, þ.e. til annars samvinnufélags sem hefur
             svipuð markmið eða með almannahagsmuni að leiðarljósi.
   11) Eins og sakir standa er samvinna yfir landamæri á milli samvinnufélaga í
Bandalaginu erfiðleikum bundin vegna lagalegra og stjórnsýslulegra vandkvæða sem
                     ber að uppræta á markaði án landamæra.
     12) Innleiðing á evrópsku rekstrarformi að lögum fyrir samvinnufélög, sem
  byggt er á sameiginlegum meginreglum en tekur tillit til séreinkenna þeirra,
   ætti að gera þeim kleift að starfa utan landamæra síns eigin lands á öllu
                   yfirráðasvæði Bandalagsins eða hluta þess.
   13) Meginmarkmiðið með þessari reglugerð er að gera einstaklingum, með búsetu
  í mismunandi aðildarríkjum, eða lögaðilum, sem stofnaðir eru samkvæmt lögum
  mismunandi aðildarríkja, kleift að stofna evrópskt samvinnufélag. Það skapar
einnig þann möguleika að koma á fót evrópsku samvinnufélagi með samruna tveggja
  samvinnufélaga, sem fyrir eru, eða með því að breyta innlendu samvinnufélagi
yfir í nýja formið án þess að slíta því fyrst ef það samvinnufélag hefur skráða
skrifstofu og aðalskrifstofu í einu aðildarríki og staðfestu eða dótturfyrirtæki
                              í öðru aðildarríki.
   14) Þar eð evrópsk samvinnufélög eru sérkennandi fyrir Bandalagið hafa ákvæði
  þessarar reglugerðar um raunverulegt aðsetur evrópskra samvinnufélaga hvorki
áhrif á lög aðildarríkjanna né forgang fram yfir aðrar heimildir Bandalagsins um
                  félagarétt sem hugsanlega þarf að velja um.
    15) Þegar talað er um stofnfé í þessari reglugerð er eingöngu átt við skráð
   stofnfé. Það hefur ekki áhrif á óskiptar, sameiginlegar eignir eða hlutafé
                          evrópska samvinnufélagsins.
    16) Þessi reglugerð tekur ekki til laga á öðrum sviðum svo sem skattalaga,
       samkeppnislaga, hugverkaréttar eða gjaldþrotalaga. Ákvæði í lögum
  aðildarríkjanna og Bandalagsins gilda því á framangreindum sviðum og á öðrum
                   sviðum sem þessi reglugerð tekur ekki til.
   17) Í tilskipun 2003/72/EB (^12) er mælt fyrir um reglur um aðild starfsmanna
 að evrópskum samvinnufélögum og eru þau ákvæði óaðskiljanleg viðbót við þessa
                  reglugerð og skal beita þeim samhliða henni.
     18) Svo vel hefur miðað áleiðis við samræmingu innlends félagaréttar að á
  sumum sviðum, þar sem ekki er þörf á samræmdum Bandalagsreglum um starfsemi
    evrópsku samvinnufélaganna, er unnt að vísa til tiltekinna lagaákvæða á
 hliðstæðan hátt í aðildarríkinu þar sem evrópska samvinnufélagið hefur skráða
skrifstofu, sem hafa verið samþykkt til framkvæmdar eftirfarandi tilskipunum um
  félög, þar eð þessi ákvæði eru sniðin að því fyrirkomulagi sem gildir fyrir
                         evrópsk samvinnufélög, einkum:
        fyrstu tilskipun ráðsins 68/151/EBE frá 9. mars 1968 um samræmingu
verndarráðstafana, sem ætlað er að vera jafngildar í bandalaginu og aðildarríki
krefjast af félögum í skilningi annarrar málsgreinar 48. gr. sáttmálans, til að
                 vernda hagsmuni félagsmanna og annarra (^13),
       fjórðu tilskipun ráðsins 78/660/EBE frá 25. júlí 1978 um ársreikninga
                        félaga af tiltekinni gerð (^14),
    sjöundu tilskipun ráðsins 83/349/EBE frá 13. júní 1983 um samstæðureikninga
                                     (^15),
      áttundu tilskipun ráðsins 84/253/EBE frá 10. apríl 1984 um löggildingu
 einstaklinga sem falið er að annast lögmælta endurskoðun bókhaldsgagna (^16),
           elleftu tilskipun ráðsins 89/666/EBE frá 21. desember 1989 um
birtingarkröfur gagnvart útibúum sem stofnuð eru í aðildarríki af vissum gerðum
                   félaga er lög annars ríkis taka til (^17).
   19) Sett hafa verið lög um starfsemi á sviði fjármálaþjónustu, einkum að því
     er varðar lánastofnanir og vátryggingafélög, á grundvelli eftirfarandi
                                  tilskipana:
      tilskipunar ráðsins 86/635/EBE frá 8. desember 1986 um ársreikninga og
           samstæðureikninga banka og annarra fjármálastofnana (^18),
              tilskipunar ráðsins 92/49/EBE um samræmingu á lögum og
 stjórnsýslufyrirmælum varðandi frumtryggingar, aðrar en líftryggingar (þriðja
                      tilskipun um skaðatryggingar) (^19).
            20) Samþykktir fyrir þetta félagsform skulu vera valkvæðar.

                           SAMÞYKKT REGLUGERÐ ÞESSA:
                            I. kafli. Almenn ákvæði
                     1. gr. Form evrópska samvinnufélagsins
   1. Heimilt er að stofna samvinnufélag á yfirráðasvæði Bandalagsins í formi
evrópsks samvinnufélags með þeim skilyrðum og á þann hátt sem mælt er fyrir um í
                               þessari reglugerð.
     2. Skráð stofnfé evrópsks samvinnufélags skal skiptast í eignarhluti.
   Í evrópsku samvinnufélagi er félagatala óbundin og stofnfé ekki föst fjárhæð.
    Enginn félagsaðili skal vera ábyrgur fyrir hærri fjárhæð en hann er skráður
 fyrir, nema kveðið sé á um annað í samþykktum evrópska samvinnufélagsins þegar
  það er stofnað. Ef félagsaðilar í evrópska samvinnufélaginu bera takmarkaða
                     ábyrgð skal nafn félagsins enda á hf.
  3. Evrópskt samvinnufélag skal hafa það að meginmarkmiði að uppfylla þarfir
  félagsaðila sinna og/eða að þróa atvinnustarfsemi þeirra og/eða félagsstörf,
einkum með gerð samninga við þá um að sjá félaginu fyrir vörum eða þjónustu eða
vinna verk innan ramma þeirrar starfsemi sem samvinnufélagið stundar sjálft eða
    felur öðrum. Evrópskt samvinnufélag getur einnig haft það að markmiði að
 uppfylla þarfir félagsaðila sinna með því að stuðla að þátttöku þeirra, á þann
hátt sem segir hér að framan, í atvinnustarfsemi innan eins eða fleiri evrópskra
  samvinnufélaga og/eða innlendra samvinnufélaga. Evrópskt samvinnufélag getur
                 stundað starfsemi sína gegnum dótturfyrirtæki.
4. Evrópsku samvinnufélagi er óheimilt að láta aðra en þá, sem eiga félagsaðild,
 njóta góðs af starfsemi sinni eða leyfa þeim að taka þátt í viðskiptum sínum,
               nema kveðið sé á um annað í samþykktum félagsins.
           5. Evrópskt samvinnufélag skal hafa réttarstöðu lögaðila.
  6. Um aðild starfsmanna að evrópsku samvinnufélagi gilda ákvæði tilskipunar
                                  2003/72/EB.
                                 2. gr. Stofnun
            1. Stofna má evrópskt samvinnufélag á eftirfarandi hátt:
        af fimm eða fleiri einstaklingum sem eru búsettir í a.m.k. tveimur
                                 aðildarríkjum,
       af fimm eða fleiri einstaklingum, félögum og fyrirtækjum í skilningi
   annarrar málsgreinar 48. gr. sáttmálans og öðrum lögaðilum sem heyra undir
     opinberan rétt eða einkamálarétt, hafa verið stofnaðir samkvæmt lögum
  aðildarríkis og hafa aðsetur í eða heyra undir lög a.m.k. tveggja mismunandi
                                 aðildarríkja,
        af félögum og fyrirtækjum í skilningi annarrar málsgreinar 48. gr.
sáttmálans og öðrum lögaðilum sem heyra undir opinberan rétt eða einkamálarétt,
   hafa verið stofnaðir samkvæmt lögum aðildarríkis og heyra undir lög a.m.k.
                        tveggja mismunandi aðildarríkja,
         með samruna samvinnufélaga sem hafa verið stofnuð samkvæmt lögum
 aðildarríkis með skráðar skrifstofur og aðalskrifstofur innan Bandalagsins, að
  því tilskildu að a.m.k. tvö þeirra heyri undir lög mismunandi aðildarríkja,
       með breytingu á samvinnufélagi sem stofnað hefur verið samkvæmt lögum
  aðildarríkis, er með skráða skrifstofu og aðalskrifstofu innan Bandalagsins,
hafi það í a.m.k. tvö ár haft þar staðfestu eða dótturfyrirtæki sem heyrir undir
                            lög annars aðildarríkis.
  2. Aðildarríki getur kveðið á um að lögaðila, sem hefur aðalskrifstofu utan
 Bandalagsins, skuli heimilt að taka þátt í stofnun evrópsks samvinnufélags, að
 því tilskildu að lögaðilinn sé stofnaður samkvæmt lögum aðildarríkis, að hann
 hafi skráða skrifstofu í viðkomandi aðildarríki og hafi raunveruleg og stöðug
                      tengsl við atvinnulíf aðildarríkis.
                             3. gr. Lágmarksstofnfé
   1. Stofnfé evrópsks samvinnufélags skal gefið upp í innlendum gjaldmiðli.
Evrópskt samvinnufélag, sem hefur skráða skrifstofu utan gildissvæðis evrunnar,
                  getur einnig gefið upp stofnfé sitt í evrum.
                2. Skráð stofnfé skal vera minnst 30 000 evrur.
3. Krefjist lög aðildarríkis þess að skráð stofnfé lögaðila, sem sinna tilteknum
      tegundum starfsemi, sé hærri fjárhæð skulu þau lög gilda um evrópsk
            samvinnufélög með skráðar skrifstofur í því aðildarríki.
 4. Í samþykktunum skal mæla fyrir um lágmarksfjárhæð sem skráð stofnfé má ekki
     fara niður fyrir þegar hlutir félagsaðila, sem hætta aðild að evrópska
samvinnufélaginu, eru endurgreiddir. Þessi fjárhæð má ekki vera lægri en sú sem
  mælt er fyrir um í 2. mgr. Frestur til að endurgreiða þeim félagsaðilum, sem
 hætta aðild að evrópska samvinnufélaginu og eiga rétt á endurgreiðslu skv. 16.
  gr., skal framlengdur svo lengi sem endurgreiðsla hefði það í för með sér að
                   skráð stofnfé færi niður fyrir sett mörk.
5. Auka má stofnfé með síðari kaupum félagsaðila á eignarhlutum eða með viðtöku
 nýrra félagsaðila og það má minnka með því að endurgreiða eignarhluti að fullu
                   eða að hluta til með fyrirvara um 4. mgr.
   Þótt magni stofnfjárupphæðar sé breytt krefst það ekki breytinga á samþykktum
                     né heldur að þær séu gerðar opinberar.
                   4. gr. Stofnfé evrópska samvinnufélagsins
     1. Skráð stofnfé evrópsks samvinnufélags skal vera í formi eignarhluta
  félagsaðila og gefið upp í innlendum gjaldmiðli. Evrópskt samvinnufélag, sem
hefur skráða skrifstofu utan gildissvæðis evrunnar, getur einnig gefið upp hluti
           sína í evrum. Gefa má út fleiri en einn flokk eignarhluta.
    Í samþykktunum má kveða á um að mismunandi flokkar eignarhluta skuli veita
mismunandi rétt að því er varðar skiptingu tekjuafgangs. Hlutir, sem veita sama
                        rétt, skulu vera í einum flokki.
  2. Stofnfé getur einungis verið í formi eigna sem unnt er að meta til verðs.
Ekki má gefa út hluti til félagsaðila gegn skuldbindingu um að taka að sér verk
                              eða veita þjónustu.
3. Hlutir skulu skráðir á nafn. Nafnverð hluta í sama flokki skal vera það sama.
 Mæla skal fyrir um það í samþykktunum. Ekki má gefa út hluti á lægra verði en
                               nafnverði þeirra.
 4. Þegar hlutir eru gefnir út gegn staðgreiðslu skulu a.m.k. 25% af nafnverði
 þeirra greidd sama dag og þeir eru skráðir. Það sem eftir stendur skal greiða
       innan fimm ára nema kveðið sé á um styttra tímabil í samþykktunum.
  5. Hluti, sem eru gefnir út gegn annars konar greiðslu en staðgreiðslu, skal
                         greiða að fullu við skráningu.
  6. Að því er varðar tilnefningu sérfræðinga og mat á hvers konar endurgjaldi
 öðru en staðgreiðslu skulu gildandi lög um hlutafélög í aðildarríkinu, þar sem
  evrópska samvinnufélagið hefur skráða skrifstofu, gilda á hliðstæðan hátt um
                           evrópska samvinnufélagið.
 7. Í samþykktunum skal mæla fyrir um lágmarksfjölda hluta sem þarf að skrá sig
 fyrir til að fá félagsaðild. Ef í samþykktum er mælt fyrir um að einstaklingar
  skuli mynda meiri hluta félagsaðila á félagsfundi og ef krafa er gerð um að
 félagsaðilar, sem vilja taka þátt í starfsemi evrópska samvinnufélagsins, séu
 skráðir fyrir hlut er ekki hægt að krefjast þess að þeir skrái sig fyrir meira
                    en einum hlut til að félagsaðild fáist.
 8. Þegar aðalfundur samþykkir reikningsskil fjárhagsársins skal í ályktun hans
 tilgreina fjárhæð eigin fjár í lok fjárhagsársins og breytingar sem hafa orðið
                            frá síðasta fjárhagsári.
    Að tillögu stjórnar eða framkvæmdastjórnar má auka skráð stofnfé með því að
     eignfæra, að öllu leyti eða að hluta, varasjóði, sem ætlaðir voru til
     úthlutunar, með ákvörðun félagsfundar sem tekin er samkvæmt reglum um
  ályktunarhæfi og meiri hluta við breytingu á samþykktum. Úthluta skal nýjum
       hlutum til félagsaðila í hlutfalli við fyrri stofnfjáreign þeirra.
  9. Auka má nafnverð hluta með því að sameina útgefna hluti. Ef slík aukning
   gerir það að verkum að fara þarf fram á viðbótargreiðslur frá félagsaðilum
samkvæmt ákvæðum sem mælt er fyrir um í samþykktunum skal það gert með ákvörðun
 félagsfundar sem tekin er samkvæmt reglum um ályktunarhæfi og meiri hluta við
                            breytingu á samþykktum.
        10. Draga má úr nafnverði hluta með því skipta útgefnum hlutum.
    11. Framselja má hluti eða selja þá félagsaðila eða hverjum þeim sem fær
félagsaðild í samræmi við samþykktirnar og með samþykki annaðhvort félagsfundar
                      eða framkvæmdastjórnar eða stjórnar.
12. Evrópskt samvinnufélag getur ekki skráð sig fyrir sínum eigin hlutum, keypt
 þá eða tekið við þeim sem tryggingu, hvorki beint né með milligöngu aðila sem
               starfar undir eigin nafni en fyrir hönd félagsins.
    Í venjulegum viðskiptum evrópskra samvinnufélaga, sem eru lánastofnanir, má
                       þó taka eigin hluti sem tryggingu.
                               5. gr. Samþykktir
  1. Í þessari reglugerð merkir hugtakið samþykktir evrópsks samvinnufélags
hvort tveggja, stofnsamninginn og sjálfar samþykktir evrópska samvinnufélagsins,
                      þegar þær eru efni sérstaks skjals.
2. Stofnfélagar skulu semja samþykktir evrópska samvinnufélagsins í samræmi við
 ákvæði um stofnun samvinnufélaga sem mælt er fyrir um í lögum aðildarfélagsins
 þar sem evrópska samvinnufélagið hefur skráða skrifstofu. Samþykktirnar skulu
               vera skriflegar og undirritaðar af stofnfélögunum.
3. Lög, sem gilda um fyrirbyggjandi eftirlit við stofnun almennra hlutafélaga í
aðildarríkinu þar sem evrópska samvinnufélagið hefur skráða skrifstofu, gilda á
      hliðstæðan hátt um eftirlit með stofnun evrópska samvinnufélagsins.
 4. Í samþykktum evrópska samvinnufélagsins skulu a.m.k. eftirtalin atriði koma
                                     fram:
      heiti evrópska samvinnufélagsins og framan eða aftan við skammstöfunin
     fyrir evrópskt samvinnufélag, SCE, og skammstöfunin hf. ef við á,
                              yfirlýsing um markmið,
        nöfn þeirra einstaklinga og lögaðila sem eru stofnfélagar evrópska
   samvinnufélagsins og skal, í síðara tilvikinu, tilgreina markmið þeirra og
                               skráða skrifstofu,
           heimilisfang skráðrar skrifstofu evrópska samvinnufélagsins,
    skilyrði og málsmeðferð við félagsaðild, brottvísun og úrsögn félagsaðila,
    réttindi og skyldur félagsaðila, mismunandi flokka félagsaðila, ef um slíkt
        er að ræða, og réttindi og skyldur félagsaðila í hverjum flokki,
      nafnvirði skráðra hluta, fjárhæð skráðs stofnfjár og upplýsingar um að
                         stofnfé sé ekki föst fjárhæð,
     sérstakar reglur um það hve háa fjárhæð af tekjuafgangi skuli, ef við á,
                         leggja í lögbundinn varasjóð,
               vald og ábyrgð stjórnarmanna hverrar stjórnar um sig,
     ákvæði um tilnefningu og brottvikningu stjórnarmanna hverrar stjórnar um
                                      sig,
                      reglur um meiri hluta og ályktunarhæfi,
                 líftími félagsins ef það á að starfa tímabundið.
                            6. gr. Skráð skrifstofa
Skráð skrifstofa evrópsks samvinnufélags skal vera innan Bandalagsins og í sama
aðildarríki og aðalskrifstofa þess. Auk þess getur aðildarríki lagt þá skyldu á
  evrópsk samvinnufélög, sem eru skráð á yfirráðasvæði þess, að þau staðsetji
             aðalskrifstofu sína og skráða skrifstofu á sama stað.
                     7. gr. Flutningur skráðrar skrifstofu
1. Flytja má skráða skrifstofu evrópsks samvinnufélags til annars aðildarríkis í
 samræmi við 2.16. mgr. Slíkur flutningur skal ekki leiða til þess að evrópska
        samvinnufélaginu sé slitið né heldur til stofnunar nýs lögaðila.
2. Framkvæmdastjórn eða stjórn félagsins skal semja tillögu um flutning og birta
 hana í samræmi við 12. gr. án þess þó að það hafi áhrif á önnur form birtingar
 sem aðildarríkið, þar sem skráða skrifstofan hefur aðsetur, kann að kveða á um
 til viðbótar. Í tillögunni skulu koma fram gildandi heiti, skráð skrifstofa og
    númer evrópska samvinnufélagsins og skal hún ná yfir eftirtalin atriði:
    a) fyrirhugaða staðsetningu skráðrar skrifstofu evrópska samvinnufélagsins,
   b) fyrirhugaðar samþykktir evrópska samvinnufélagsins, þ.m.t., þar sem við á,
                                nýtt heiti þess,
                   c) fyrirhugaða tímaáætlun fyrir flutninginn,
     d) breytingar sem flutningurinn kann að hafa í för með sér varðandi áhrif
                            starfsmanna í félaginu,
    e) hvers konar réttindi sem eiga að tryggja vernd félagsaðila, lánardrottna
                              og annarra rétthafa.
    3. Framkvæmdastjórn eða stjórn félagsins skal taka saman skýrslu þar sem
lagalegir og fjárhagslegir þættir flutningsins eru skýrðir og rökstuddir, svo og
  áhrif sem varða starfsmenn, og skýrt hverjar afleiðingar flutningurinn hefur
         fyrir félagsaðila, lánardrottna, starfsmenn og aðra rétthafa.
 4. Félagsaðilar, lánardrottnar og aðrir rétthafar evrópsks samvinnufélags, svo
og allir aðrir aðilar sem samkvæmt landslögum geta neytt þess réttar, skulu hafa
heimild til að skoða flutningstillöguna og skýrsluna, sem tekin er saman skv. 3.
mgr., á skráðri skrifstofu evrópska samvinnufélagsins, minnst einum mánuði fyrir
  félagsfundinn, sem er haldinn til að taka ákvörðun um flutninginn, og að fá
                    afrit af þeim skjölum endurgjaldslaust.
5. Hver sá félagsaðili, sem hefur andmælt ákvörðun um flutning á félagsfundi eða
á deildar- eða svæðafundi, getur lagt fram úrsögn sína úr félaginu innan tveggja
   mánaða frá því að ákvörðun er tekin á aðalfundi. Félagsaðild lýkur við lok
 fjárhagsársins þegar úrsögn er lögð fram; flutningurinn gildir ekki að því er
varðar hlutaðeigandi félagsaðila. Úrsögn veitir viðkomandi félagsaðila rétt til
að fá hluti sína endurgreidda með þeim skilyrðum sem mælt er fyrir um í 4. mgr.
                               4. gr. og 16. gr.
6. Ekki má ákveða flutning í tvo mánuði eftir að tillagan hefur verið birt. Slík
         ákvörðun skal tekin eins og mælt er fyrir um í 4. mgr. 62. gr.
   7. Áður en lögbært yfirvald gefur út vottorðið sem um getur í 8. mgr. skal
 evrópska samvinnufélagið fullvissa það um, að því er varðar skuldir sem verða
  til fyrir birtingu flutningstillögunnar, að hagsmuna lánardrottna og annarra
 rétthafa, að því er varðar evrópska samvinnufélagið (þ.m.t. opinberir aðilar),
hafi verið gætt með fullnægjandi hætti í samræmi við kröfur aðildarríkisins þar
    sem evrópska samvinnufélagið er með skráða skrifstofu fyrir flutninginn.
   Aðildarríki er heimilt að rýmka gildissvið fyrstu undirgreinar þannig að hún
      taki einnig til skulda sem verða til eða kunna að verða til áður en
                           flutningurinn á sér stað.
      Fyrsta og önnur undirgrein gildir með fyrirvara um beitingu innlendrar
löggjafar aðildarríkja um lúkningu skulda eða tryggingu greiðslna til opinberra
                   aðila gagnvart evrópskum samvinnufélögum.
  8. Dómstóll, lögbókandi eða annað lögbært yfirvald í aðildarríkinu, þar sem
   evrópska samvinnufélagið hefur skráða skrifstofu, skal gefa út vottorð sem
   staðfestir að gerningum og formsatriðum, sem krafist er, sé lokið áður en
                           flutningurinn á sér stað.
9. Nýja skráningin má ekki koma til framkvæmda fyrr en vottorðið, sem um getur í
   8. mgr., hefur verið lagt fram ásamt gögnum sem sanna að formsatriðum, sem
  krafist er við skráningu í landinu þar sem nýja, skráða skrifstofan er, hafi
                                verið fullnægt.
     10. Flutningur skráðrar skrifstofu evrópsks samvinnufélags, ásamt þeim
 breytingum á samþykktum þess sem fylgja í kjölfarið, öðlast gildi þann dag sem
evrópska samvinnufélagið er, í samræmi við 1. mgr. 11. gr., skráð í skrá hinnar
                            nýju, skráðu skrifstofu.
         11. Að lokinni nýrri skráningu evrópska samvinnufélagsins skal
        skráningarskrifstofa hinnar nýju, skráðu skrifstofu tilkynna það
  skráningarskrifstofu hinnar fyrri skráðu skrifstofu. Afskrá skal félagið úr
     eldri skránni þegar framangreind tilkynning hefur borist en eigi fyrr.
 12. Í samræmi við 12. gr. skal birta nýju skráninguna og afskráningu úr gömlu
                     skránni í hlutaðeigandi aðildarríkjum.
13. Þegar ný skráning evrópsks samvinnufélags hefur verið birt má byggja rétt á
því gagnvart þriðja aðila að skráð skrifstofa félagsins sé hin nýja skrifstofa.
        Meðan afskráning af skrá hinnar fyrri skráðu skrifstofu evrópska
  samvinnufélagsins hefur ekki verið birt getur þriðji aðili þó enn borið það
 fyrir sig að skráð skrifstofa þess sé hin fyrri skráða skrifstofa nema félagið
        sanni að honum hafi verið kunnugt um nýju, skráðu skrifstofuna.
 14. Í lögum aðildarríkis má kveða á um, að því er varðar evrópsk samvinnufélög
 sem eru skráð í því aðildarríki, að flutningur skráðrar skrifstofu, sem myndi
 hafa í för með sér að önnur lög giltu, öðlist ekki gildi ef lögbært yfirvald í
því aðildarríki andmælir því innan þess tveggja mánaða frests sem um getur í 6.
mgr. Slík andmæli verða aðeins sett fram á þeim forsendum að þau varði hagsmuni
                                  almennings.
      Ef evrópskt samvinnufélag er undir eftirliti innlends fjármálaeftirlits
 samkvæmt tilskipunum Bandalagsins skal það eftirlitsyfirvald einnig hafa rétt
          til þess að andmæla flutningi skráðrar skrifstofu félagsins.
                     Gefa skal kost á dómsmeðferð fyrir rétti.
15. Evrópsku samvinnufélagi skal óheimilt að flytja skráða skrifstofu sína hafi
 mál verið höfðað á hendur því til félagsslita, þ.m.t. slit að eigin frumkvæði,
    skiptameðferðar, gjaldþrotaskipta, greiðslustöðvunar eða annarrar ámóta
                                   meðferðar.
    16. Hafi evrópskt samvinnufélag flutt skráða skrifstofu sína til annars
aðildarríkis skal eigi að síður litið svo á, að því er varðar mál sem rísa áður
en flutningurinn á sér stað, eins og ákvarðað er í 10. mgr., að skráð skrifstofa
    þess sé í aðildarríkinu þar sem evrópska samvinnufélagið var skráð fyrir
  flutninginn, eins þótt kæran á hendur evrópska samvinnufélaginu sé lögð fram
                               eftir flutninginn.
                              8. gr. Gildandi lög
           1. Eftirtalin ákvæði skulu gilda um evrópsk samvinnufélög:
                          a) ákvæði þessarar reglugerðar,
   b) ákvæði samþykkta þeirra ef bein heimild er fyrir því í þessari reglugerð,
   c) þegar um er að ræða málefni, sem reglugerð þessi gildir ekki um, eða ekki
nema að hluta til, skal eftirfarandi gilda um þá þætti sem reglugerð þessi tekur
                                   ekki til:
   i) lög sem aðildarríkin samþykkja um framkvæmd þeirra ráðstafana Bandalagsins
                  sem varða evrópsk samvinnufélög sérstaklega,
    ii) lög aðildarríkjanna sem myndu gilda um samvinnufélag sem stofnað væri í
 samræmi við lög aðildarríkisins þar sem evrópska samvinnufélagið er með skráða
                                  skrifstofu,
   iii) ákvæði í samþykktum evrópska samvinnufélagsins, á sama hátt og ætti við
  um samvinnufélag sem stofnað væri í samræmi við lög aðildarríkisins þar sem
               evrópska samvinnufélagið er með skráða skrifstofu.
2. Ef kveðið er á um sérstakar reglur og/eða takmarkanir í landslögum í tengslum
 við þá tegund starfsemi, sem evrópskt samvinnufélag sinnir, eða um eftirlit af
  hálfu eftirlitsyfirvalds gilda þau lög að fullu um evrópska samvinnufélagið.
                     9. gr. Meginregla um bann við mismunun
  Sé ekki kveðið á um annað í þessari reglugerð skal um evrópskt samvinnufélag
  fara í öllum aðildarríkjunum eins og um samvinnufélag væri að ræða sem hefur
    verið stofnað í samræmi við lög aðildarríkisins þar sem það hefur skráða
                                  skrifstofu.
               10. gr. Atriði sem þurfa að koma fram í skjölunum
  1. Gildandi hlutafélagalög í aðildarríkinu, þar sem evrópska samvinnufélagið
   hefur skráða skrifstofu, um innihald bréfa og skjala, sem eru send þriðju
     aðilum, gilda á hliðstæðan hátt um evrópska samvinnufélagið. Bæta skal
skammstöfuninni SCE framan við eða aftan við heiti evrópska samvinnufélagsins
                       og skammstöfuninni hf. ef við á.
  2. Einungis evrópsk samvinnufélög mega nota skammstöfunina SCE á undan eða
       eftir heiti sínu til að gefa til kynna rekstrarform sitt að lögum.
3. Félögum, fyrirtækjum og öðrum lögaðilum, sem hafa verið skráðir í aðildarríki
  áður en reglugerð þessi kemur til framkvæmda og hafa skammstöfunina SCE í
                  heiti sínu, skal þó ekki gert að breyta því.
                   11. gr. Kröfur um skráningu og afhendingu
  1. Sérhvert evrópskt samvinnufélag skal skráð í því aðildarríki, þar sem það
  hefur skráða skrifstofu, í skrá sem er tilgreind í lögum þess aðildaríkis í
                    samræmi við gildandi lög um hlutafélög.
 2. Óheimilt er að skrá evrópskt samvinnufélag, nema því aðeins að tekist hafi
 samkomulag um tilhögun á aðild starfsmanna að félaginu skv. 4. gr. tilskipunar
2003/72/EB eða tekin hafi verið ákvörðun skv. 6. mgr. 3. gr. þeirrar tilskipunar
eða að frestur til samningaviðræðna skv. 5. gr. sömu tilskipunar hafi runnið út
                       án þess að samkomulag hafi náðst.
3. Til að unnt sé að skrá evrópskt samvinnufélag sem komið er á fót með samruna
   í aðildarríki, sem hefur nýtt sér þann kost sem um getur í 3. mgr. 7. gr.
 tilskipunar 2003/72/EB, verður annaðhvort að hafa náðst samkomulag skv. 4. gr.
tilskipunarinnar um tilhögun á aðild starfsmanna, þ.m.t. um þátttöku þeirra, eða
ekkert af samvinnufélögunum, sem taka þátt, hafi heyrt undir þátttökureglur áður
                     en evrópska samvinnufélagið var skráð.
4. Samþykktir evrópska samvinnufélagsins mega aldrei stríða gegn þeirri tilhögun
 á aðild starfsmanna sem þannig hefur verið ákveðin. Stríði nýtt fyrirkomulag,
  sem er ákvarðað samkvæmt tilskipun 2003/72/EB, gegn gildandi samþykktum skal
                    breyta samþykktunum eins og þörf krefur.
          Þegar þannig stendur á má kveða á um, í lögum aðildarríkis, að
framkvæmdastjórn eða stjórn evrópska samvinnufélagsins megi breyta samþykktunum
                       án frekari ákvarðana félagsfundar.
  5. Að því er varðar kröfur um afhendingu skjala og upplýsinga skulu gildandi
 hlutafélagalög í aðildarríkinu, þar sem evrópska samvinnufélagið hefur skráða
        skrifstofu, gilda á hliðstæðan hátt um evrópska samvinnufélagið.
                    12. gr. Birting skjala í aðildarríkjunum
   1. Birting skjala og upplýsinga um evrópskt samvinnufélag, sem birta skal
    samkvæmt reglugerð þessari, skal vera með þeim hætti sem mælt fyrir um í
 hlutafélagalögum aðildarríkisins þar sem evrópska samvinnufélagið hefur skráða
                                  skrifstofu.
2. Innlendar reglur, sem eru samþykktar samkvæmt tilskipun 89/666/EBE, gilda um
útibú evrópsks samvinnufélags sem er opnað í öðru aðildarríki en því þar sem það
    hefur skráða skrifstofu. Aðildarríki geta þó kveðið á um undanþágur frá
 innlendum ákvæðum til framkvæmdar þeirri tilskipun svo að tekið sé tillit til
                          séreinkenna samvinnufélaga.
            13. gr. Tilkynning í Stjórnartíðindum Evrópusambandsins
 1. Birta skal tilkynningu um skráningu evrópsks samvinnufélags og afskráningu
  þess í upplýsingaskyni í Stjórnartíðindum Evrópusambandsins eftir birtingu í
samræmi við 12. gr. Í þeirri tilkynningu skal koma fram heiti, skráningarnúmer,
skráningardagur og skráningarstaður evrópska samvinnufélagsins, birtingardagur,
       birtingarstaður og titill birtingarrits, skráð skrifstofa evrópska
                        samvinnufélagsins og starfssvið.
  2. Ef skráð skrifstofa evrópsks samvinnufélags er flutt í samræmi við 7. gr.
skal birta um það tilkynningu með þeim upplýsingum, sem kveðið er á um 1. mgr.,
                     ásamt upplýsingum um nýju skráninguna.
    3. Upplýsingar þær, sem um getur í 1. mgr., skulu sendar til skrifstofu
  opinberrar útgáfustarfsemi Evrópubandalaganna innan eins mánaðar frá þeirri
                    birtingu sem um getur í 1. mgr. 12. gr.
                              14. gr. Félagsaðild
   1. Með fyrirvara um b-lið 1. mgr. 33. gr. skal framkvæmdastjórn eða stjórn
samþykkja félagsaðild að evrópsku samvinnufélagi. Umsækjendur, sem er synjað um
    félagsaðild, geta skotið málinu til næsta félagsfundar eftir umsóknina.
        Ef lög aðildarríkisins, þar sem evrópskt samvinnufélag hefur skráða
 skrifstofu, leyfa er hægt að kveða á um það í samþykktunum að skrá megi aðila,
    sem reikna ekki með því að nota eða framleiða vörur og þjónustu evrópsks
    samvinnufélags, sem fjárfestingaraðila (óvirka aðila). Þeir sem fá slíka
félagsaðild verða að fá samþykki félagsfundar eða einhverrar annarrar stofnunar
       sem hefur fengið umboð til þess á félagsfundi eða í samþykktunum.
    Félagsaðilar, sem eru lögaðilar, verða að vera notendur vegna þess að þeir
eru fulltrúar sinna eigin félagsaðila, að því tilskildu að félagsaðilar þeirra,
                      sem eru einstaklingar, séu notendur.
     Sé ekki kveðið á um annað í samþykktunum geta einstaklingar og lögaðilar
                 fengið félagsaðild að evrópsku samvinnufélagi.
  2. Í samþykktunum má mæla fyrir um önnur skilyrði fyrir félagsaðild, einkum:
            að viðkomandi skrái sig fyrir tilteknu lágmarki stofnfjár,
            skilyrði er tengjast markmiðum evrópska samvinnufélagsins.
3. Ef kveðið er á um það í samþykktunum er heimilt að senda félagsaðilum beiðni
                        um að leggja fram aukið stofnfé.
   4. Á skráðri skrifstofu evrópsks samvinnufélags skal geyma skrá yfir alla
félagsaðila í stafrófsröð þar sem fram koma heimilisföng þeirra og fjöldi hluta
í eigu þeirra ásamt því í hvaða flokki hlutirnir eru, ef við á. Hverjum þeim sem
  hefur lögmætra hagsmuna að gæta er heimilt að skoða skrána, ef hann biður um
  það, og fá afrit af henni allri eða hvaða hluta hennar sem er á verði sem er
                    ekki hærra en sem nemur umsýslukostnaði.
    5. Öll viðskipti, sem hafa áhrif á það hvernig stofnfé er skráð eða því
úthlutað, það aukið eða minnkað, skulu færð í félagsaðilaskrána sem kveðið er á
              um í 4. mgr. eigi síðar en mánuði eftir breytinguna.
   6. Viðskiptin, sem um getur í 5. mgr., skulu hvorki öðlast gildi gagnvart
 evrópska samvinnufélaginu né þriðju aðilum, sem eiga beinna, lögmætra hagsmuna
    að gæta, fyrr en þau hafa verið færð inn í skrána sem um getur í 4. mgr.
7. Félagsaðilar skulu fá skriflega yfirlýsingu um að breytingin hafi verið færð
                          inn ef þeir óska eftir því.
                           15. gr. Lok félagsaðildar
                             1. Félagsaðild lýkur:
                                    við úrsögn,
     við brottvísun, ef félagsaðili hefur vanrækt alvarlega skyldur sínar eða
                unnið gegn hagsmunum evrópska samvinnufélagsins,
      við yfirfærslu félagsaðila á öllum hlutum sínum til annars félagsaðila,
 einstaklings eða lögaðila, sem hefur fengið félagsaðild, ef það er heimilað í
                                 samþykktunum,
    við félagsslit, þegar um er að ræða félagsaðila sem er ekki einstaklingur,
                               við gjaldþrotaskipti,
                                    við andlát,
       við aðrar aðstæður, sem kveðið er á um í samþykktunum eða í lögum um
  samvinnufélög í aðildarríkinu þar sem evrópska samvinnufélagið hefur skráða
                                  skrifstofu.
2. Félagsaðili í minnihluta sem andmælir breytingu á samþykktunum á félagsfundi
                                    þar sem:
    i) lagðar eru á nýjar skuldbindingar varðandi greiðslur eða annað framlag,
                                      eða
      ii) skuldbindingar félagsaðila, sem fyrir eru, eru auknar verulega, eða
   iii) frestur til að tilkynna úrsögn úr evrópska samvinnufélaginu er lengdur í
                               meira en fimm ár,
 getur tilkynnt úrsögn sína innan tveggja mánaða frá því að ákvörðun er tekin á
                                  félagsfundi.
     Félagsaðild lýkur við lok yfirstandandi fjárhagsárs í tilvikunum, sem um
  getur í i- og ii-lið fyrstu undirgreinar, og við lok uppsagnarfrestsins, sem
   gilti áður en samþykktunum var breytt, í tilvikinu sem um getur í iii-lið
   hennar. Breytingin á samþykktunum öðlast ekki gildi að því er varðar þann
  félagsaðila. Úrsögn veitir viðkomandi félagsaðila rétt til að fá hluti sína
   endurgreidda með skilyrðum sem mælt er fyrir um í 4. mgr. 3. gr og 16. gr.
3. Framkvæmdastjórnin eða stjórnin skal taka ákvörðun um brottvísun félagsaðila
      eftir að félagsaðilinn hefur fengið tækifæri til að segja álit sitt.
         Félagsaðilinn getur áfrýjað slíkri ákvörðun til félagsfundar.
       16. gr. Fjárhagsleg réttindi félagsaðila við úrsögn eða brottvísun
1. Ef félagsaðild félagsaðila lýkur á hann, nema um sé að ræða yfirfærslu hluta
og með fyrirvara um 3. gr., rétt á endurgreiðslu á sínum hluta skráðs stofnfjár
 að frádregnu réttu hlutfalli af því tapi sem hefur verið jafnað á móti stofnfé
                          evrópska samvinnufélagsins.
2. Fjárhæðirnar, sem eru dregnar frá skv. 1. mgr., skulu reiknaðar með hliðsjón
 af efnahagsreikningi fjárhagsársins þegar réttur til endurgreiðslu myndaðist.
3. Í samþykktunum skal mæla fyrir um málsmeðferð og skilyrði fyrir því að neyta
 megi réttarins til úrsagnar og ákveða frest til endurgreiðslu sem má ekki vera
 lengri er þrjú ár. Evrópska samvinnufélaginu ber ekki í neinum tilvikum skylda
 til endurgreiðslu fyrr en sex mánuðum eftir að næsti efnahagsreikningur, eftir
                      að félagsaðild lýkur, er samþykktur.
  4. Ákvæði 1., 2. og 3. mgr. gilda einnig þegar einungis þarf að endurgreiða
                        hluta af eignarhlut félagsaðila.

                               II. kafli. Stofnun
                               1. þáttur. Almennt
                        17. gr. Gildandi lög við stofnun
     1. Sé ekki kveðið á um annað í reglugerð þessari skal stofnun evrópsks
samvinnufélags heyra undir gildandi lög um samvinnufélög í aðildarríkinu þar sem
            evrópska samvinnufélagið kemur á fót skráðri skrifstofu.
      2. Skráning evrópsks samvinnufélags skal birt í samræmi við 12. gr.
                          18. gr. Réttarstaða lögaðila
1. Evrópskt samvinnufélag skal fá réttarstöðu lögaðila daginn sem það er skráð í
   skrána, sem tilgreind er í lögum aðildarríkisins þar sem það hefur skráða
                   skrifstofu, í samræmi við 1. mgr. 11. gr.
 2. Ef aðhafst er í nafni evrópsks samvinnufélags áður en það er skráð skv. 11.
gr., en félagið tekur ekki á sig skuldbindingar eftir skráninguna sem eiga rætur
 að rekja til þessarar athafnar, bera þeir einstaklingar, félög, fyrirtæki eða
aðrir lögaðilar, sem stóðu að athöfninni, óskipta og ótakmarkaða ábyrgð á henni
                      ef ekki hefur verið samið um annað.

                         2. þáttur. Stofnun með samruna
                   19. gr. Málsmeðferð um stofnun með samruna
     Heimilt er að stofna evrópskt samvinnufélag með samruna í samræmi við:
                       málsmeðferð um samruna með yfirtöku,
                 málsmeðferð um samruna með stofnun nýs lögaðila.
     Þegar um er að ræða samruna með yfirtöku skal samvinnufélagið, sem tekur
 yfir, taka upp form evrópsks samvinnufélags við samrunann. Þegar um er að ræða
  samruna með stofnun nýs lögaðila skal hið síðarnefnda taka upp form evrópsks
                                samvinnufélags.
                        20. gr. Gildandi lög við samruna
 Að því er varðar málefni, sem þessi þáttur gildir ekki um, eða, ef hann gildir
  einungis að hluta til um eitthvert málefni, að því er varðar atriði sem hann
  gildir ekki um, skal hvert það samvinnufélag, sem á hlut að stofnun evrópsks
samvinnufélags með samruna, lúta ákvæðum um samruna samvinnufélaga í lögum þess
 aðildarríkis sem það heyrir undir en að öðrum kosti gildandi ákvæðum um innri
                 samruna hlutafélaga í lögum þess aðildarríkis.
                  21. gr. Ástæður fyrir því að mótmæla samruna
 Í lögum aðildarríkis er hægt að kveða á um að samvinnufélagi, sem lýtur lögum
       þess aðildarríkis, sé ekki heimilt að taka þátt í stofnun evrópsks
      samvinnufélags með samruna ef því er mótmælt af lögbæru yfirvaldi í
 aðildarríkinu áður en vottorðið, sem um getur í 2. mgr. 29. gr., er gefið út.
     Slík mótmæli verða aðeins sett fram á þeim forsendum að almannahagsmunir
              krefjist. Gefa skal kost á dómsmeðferð fyrir rétti.
                           22. gr. Forsendur samruna
1. Framkvæmdastjórnir eða stjórnir samrunafélaganna skulu semja samrunaáætlun. Í
                 samrunaáætluninni skal eftirfarandi tilgreint:
     a) heiti og skráð skrifstofa hvers samrunasamvinnufélags auk fyrirhugaðs
           heitis og skráðrar skrifstofu evrópska samvinnufélagsins,
    b) skiptihlutfall hluta í skráðu stofnfé og staðgreiðslufjárhæð. Ef hlutir
  eru ekki fyrir hendi þá nákvæm skipting eigna og jafnvirði þeirra í hlutum,
         c) skilmálar varðandi úthlutun hluta í evrópska samvinnufélaginu,
   d) frá hvaða degi réttur hluthafa í evrópska samvinnufélaginu til hlutdeildar
         í tekjuafgangi myndast og sérstök skilyrði varðandi þann rétt,
    e) frá hvaða degi viðskipti samrunasamvinnufélaganna skuli færð í bókhaldi
                   sem viðskipti evrópska samvinnufélagsins,
   f) sérstök skilyrði eða kjör í tengslum við skuldabréf eða önnur verðbréf en
             hluti sem, skv. 66. gr., veita ekki stöðu félagsaðila,
    g) hvaða réttindi evrópska samvinnufélagið veitir eigendum þeirra hluta sem
    sérstök réttindi fylgja og eigendum annarra verðbréfa en hluta eða hvaða
                  ráðstafanir séu fyrirhugaðar í því sambandi,
     h) á hvern hátt megi vernda réttindi lánardrottna samrunasamvinnufélaga,
   i) hvaða sérstöku kjör, ef um slíkt er að ræða, bjóðist þeim sérfræðingum sem
    skoða samrunaáætlunina eða þeim sem sitja í stjórn, framkvæmdastjórn eða
                   eftirlitsstjórn samrunasamvinnufélaganna,
                     j) samþykktir evrópska samvinnufélagsins,
     k) upplýsingar um málsmeðferð við ákvörðun tilhögunar á aðild starfsmanna
                         samkvæmt tilskipun 2003/72/EB.
  2. Samrunasamvinnufélögin geta tilgreint fleiri atriði í samrunaáætluninni.
  3. Lögin, sem gilda um hlutafélög, að því er varðar samrunaáætlanir, gilda á
  hliðstæðan hátt um samruna samvinnufélaga yfir landamæri við myndun evrópsks
                                samvinnufélags.
                23. gr. Skýringar og rök fyrir samrunaáætluninni
Stjórn eða framkvæmdastjórn hvers samrunasamvinnufyrirtækis skal semja nákvæma,
skriflega skýrslu þar sem samrunaáætlunin er útskýrð og rökstudd frá lagalegu og
  efnahagslegu sjónarmiði, einkum að því er varðar skiptihlutfall hluta. Hafi
    sérstök vandamál komið upp við verðmætamat skal einnig fjallað um þau í
                                  skýrslunni.
                                24. gr. Birting
      1. Lög, sem gilda um hlutafélög, að því er varðar kröfur um að gera
samrunaáætlun opinbera, gilda á hliðstæðan hátt um öll samrunasamvinnufélög með
fyrirvara um viðbótarkröfur aðildarríkisins sem viðkomandi samvinnufélag heyrir
                                     undir.
  2. Við birtingu samrunaáætluninnar í lögbirtingablaði skulu þó eftirfarandi
             atriði koma fram varðandi hvert samrunasamvinnufélag:
         a) tegund, heiti og skráð skrifstofa hvers samrunasamvinnufélags,
     b) heimilisfang staðarins eða staðsetning skrárinnar sem er geymslustaður
      fyrir samþykktirnar og öll önnur skjöl og upplýsingar varðandi hvert
               samrunasamvinnufélag og færslunúmer í þeirri skrá,
    c) upplýsingar um til hvaða ráðstafana hefur verið gripið í samræmi við 28.
      gr. til að lánardrottnar viðkomandi félags geti neytt réttar síns og
      heimilisfangið þar sem fá má allar upplýsingar um þær ráðstafanir án
                                  endurgjalds,
    d) upplýsingar um til hvaða ráðstafana hefur verið gripið í samræmi við 28.
  gr. til að félagsaðilar viðkomandi samvinnufélags geti neytt réttar síns og
      heimilisfangið þar sem fá má allar upplýsingar um þær ráðstafanir án
                                  endurgjalds,
        e) fyrirhugað heiti og skráð skrifstofa evrópska samvinnufélagsins,
       f) skilyrðin sem ákvarða hvaða dag samruninn tekur gildi skv. 31. gr.
                        25. gr. Aðgangur að upplýsingum
   1. Hver félagsaðili skal eiga rétt á að skoða eftirfarandi skjöl á skráðu
skrifstofunni a.m.k. einum mánuði fyrir félagsfundinn þar sem taka á ákvörðun um
                                   samrunann:
                  a) samrunaáætlunina sem getið er um í 22. gr.,
               b) árleg reikningsskil og skýrslur framkvæmdastjórnar
         samrunasamvinnufélaganna frá þremur undangengnum fjárhagsárum,
      c) fjárhagsskýrslu sem er samin í samræmi við gildandi ákvæði um innri
 samruna hlutafélaga að svo miklu leyti sem slíkrar skýrslu er krafist í þessum
                                    ákvæðum,
   d) sérfræðiskýrslu um verðgildi hluta sem úthluta á í skiptum fyrir eignir í
samrunasamvinnufélögunum eða skiptihlutfallið eins og kveðið er á um í 26. gr.,
    e) skýrslu stjórnar eða framkvæmdastjórnar samvinnufélagsins eins og kveðið
                               er á um í 23. gr.
 2. Hver félagsaðili getur, samkvæmt beiðni og án endurgjalds, fengið afrit af
 skjölunum, sem um getur í 1. gr., eða úrdrátt úr þeim ef hann óskar eftir því.
                       26. gr. Skýrsla óháðra sérfræðinga
  1. Einn eða fleiri óháðir sérfræðingar, tilnefndir af samrunasamvinnufélagi,
 skulu rannsaka samrunaáætlunina að því er varðar hvert samrunasamvinnufélag í
 samræmi við ákvæði 6. mgr. 4. gr. og afhenda félagsaðilunum skriflega skýrslu.
   2. Heimilt er að semja eina skýrslu fyrir öll samrunasamvinnufélög ef lög
                aðildarríkjanna, sem þau heyra undir, leyfa það.
    3. Lögin, sem gilda um samruna hlutafélaga varðandi réttindi og skyldur
         sérfræðinga, gilda á hliðstæðan hátt um samrunasamvinnufélög.
                     27. gr. Samþykki samrunaáætlunarinnar
1. Félagsfundur í hverju samrunasamvinnufélagi skal samþykkja samrunaáætlunina.
  2. Tilhögun á aðild starfsmanna að evrópska samvinnufélaginu skal ákvörðuð í
 samræmi við tilskipun 2003/72/EB. Félagsfundur hvers samvinnufélags, sem tekur
   þátt í samrunanum, getur áskilið sér rétt til að binda skráningu evrópska
    samvinnufélagsins því skilyrði að tilhögun sú, sem þannig er ákveðin, sé
                         staðfest með skýlausum hætti.
                  28. gr. Gildandi lög um stofnun með samruna
     1. Að teknu tilliti til þess að samruninn nær yfir landamæri gilda lög
aðildarríkjanna, sem hvert samrunasamvinnufélag fellur undir, eins og um samruna
 hlutafélaga væri að ræða, að því er varðar gæslu hagsmuna eftirtalinna aðila:
                        lánardrottna samrunasamvinnufélaga,
                  eigenda skuldabréfa í samrunasamvinnufélaginu.
2. Aðildarríki er heimilt, að því er varðar samrunasamvinnufélög sem lúta lögum
þess, að samþykkja ákvæði í því skyni að vernda með viðeigandi hætti félagsaðila
                         sem leggjast gegn samrunanum.
                   29. gr. Athugun á málsmeðferð við samruna
   1. Grannskoða skal hvort samruninn sé lögmætur, að því er varðar þá þætti
 málsmeðferðarinnar sem snerta hvert samrunasamvinnufélag, í samræmi við lög um
 samruna samvinnufélaga í aðildarríkinu sem samrunasamvinnufélagið heyrir undir
 og, að öðrum kosti, gildandi ákvæði í lögum þess aðildarríkis um innri samruna
                                  hlutafélaga.
   2. Í hverju hlutaðeigandi aðildarríki skal dómstóll, lögbókandi eða annað
  lögbært yfirvald gefa út vottorð til staðfestingar á því að öllum viðeigandi
              gerningum og formsatriðum sé lokið fyrir samrunann.
3. Ef kveðið er á um málsmeðferð í lögum aðildarríkis, sem samrunasamvinnufélag
heyrir undir, um hvernig standa beri að athugun og breytingum á skiptihlutfalli
hluta eða um jöfnunargreiðslur til félagsaðila sem eru í minni hluta, án þess að
     komið sé í veg fyrir skráningu samrunans, skal því aðeins beita slíkri
   málsmeðferð að hin samrunasamvinnufélögin í aðildarríkjum, þar sem ekki er
  kveðið á um slíka málsmeðferð, staðfesti ótvírætt, um leið og þau samþykkja
      samrunaáætlunina í samræmi við 1. mgr. 27. gr., að félagsaðilar þess
  samrunasamvinnufélags skuli eiga þess kost að nýta sér slíka málsmeðferð. Í
 slíkum tilvikum getur dómstóll, lögbókandi eða annað lögbært yfirvald gefið út
  vottorðið, sem um getur í 2. mgr., jafnvel þótt slík málsmeðferð sé hafin. Í
vottorðinu skal þó koma fram að málsmeðferðinni sé ekki lokið. Ákvörðun sú, sem
           er niðurstaða málsmeðferðarinnar, skal vera bindandi fyrir
               yfirtökusamvinnufélagið og alla félagsaðila þess.
                       30. gr. Athugun á lögmæti samruna
1. Lögmæti samrunans, að því er varðar þann þátt málsmeðferðarinnar sem snertir
 framkvæmd samrunans og stofnun evrópska samvinnufélagsins, skal grannskoðað af
 dómstóli, lögbókanda eða öðru yfirvaldi í aðildarríkinu, þar sem fyrirhugað er
  að skráð skrifstofa evrópska samvinnufélagsins verði, sem er þar til bært að
  grannskoða lögmæti samruna samvinnufélaga með tilliti til þess þáttar og, að
                       öðrum kosti, samruna hlutafélaga.
   2. Í þessu skyni skal hvert samrunasamvinnufélag senda lögbæra yfirvaldinu
 vottorðið, sem um getur í 2. mgr. 29. gr., innan sex mánaða frá því að það er
 gefið út ásamt afriti af samrunaáætluninni sem viðkomandi samvinnufélag hefur
                                   samþykkt.
       3. Einkum skal yfirvaldið, sem um getur í 1. mgr., sjá til þess að
 samrunafélögin hafi samþykkt samrunaáætlun með sama orðalagi og að tilhögun á
      aðild starfsmanna hafi verið ákveðin samkvæmt tilskipun 2003/72/EB.
 4. Sama yfirvald skal jafnframt ganga úr skugga um að evrópska samvinnufélagið
  hafi verið stofnað í samræmi við kröfur í lögum aðildarríkisins þar sem það
                            hefur skráða skrifstofu.
                            31. gr. Skráning samruna
 1. Samruni félaga og stofnun evrópsks samvinnufélags í kjölfarið skal koma til
 framkvæmda daginn sem evrópska samvinnufélagið er skráð í samræmi við 1. mgr.
                                    11. gr.
2. Evrópska samvinnufélagið skal ekki skráð fyrr en gengið hefur verið frá öllum
                   formsatriðum sem um getur í 29. og 30. gr.
                                32. gr. Birting
  Birta skal tilkynningu fyrir hvert samrunasamvinnufélag um samrunann eins og
 mælt er fyrir um í lögum viðkomandi aðildarríkis í samræmi við lög um samruna
                                  hlutafélaga.
                             33. gr. Áhrif samruna
   1. Samruni, sem fer fram eins og mælt er fyrir um í fyrsta undirlið fyrstu
   undirgreinar í 19. gr., hefur eftirfarandi réttaráhrif sem verða samtímis:
    a) allar eignir og skuldir hvers samvinnufélags, sem tekið er yfir, færast
                       til lögaðilans sem yfirtekur það,
    b) félagsaðilar samvinnufélagsins, sem tekið er yfir, verða félagsaðilar í
                            félagi yfirtökuaðilans,
          c) samvinnufélögin, sem tekin eru yfir, verða ekki lengur til,
           d) yfirtökulögaðilinn tekur upp form evrópsks samvinnufélags.
   2. Samruni, sem fer fram eins og mælt er fyrir um í öðrum undirlið fyrstu
   undirgreinar í 19. gr., hefur eftirfarandi réttaráhrif sem verða samtímis:
      a) allar eignir og skuldir samrunasamvinnufélaganna færast til evrópska
                               samvinnufélagsins,
       b) félagsaðilar samrunasamvinnufélaganna verða félagsaðilar evrópska
                               samvinnufélagsins,
                 c) samrunasamvinnufélögin verða ekki lengur til.
3. Þegar um er að ræða samruna samvinnufélaga og lög aðildarríkis kveða á um að
   fullnægja þurfi tilteknum formsatriðum til að yfirfærsla tiltekinna eigna,
réttinda eða skuldbindinga af hálfu samrunasamvinnufélaganna taki gildi gagnvart
  þriðja aðila gilda þau formsatriði og þeim skal fullnægt annaðhvort af hálfu
 samrunasamvinnufélaganna eða evrópska samvinnufélagsins þegar það hefur verið
                                     skráð.
4. Réttindi og skyldur þeirra samvinnufélaga, sem eru þátttakendur, bæði að því
er varðar einstaka og sameiginlega ráðningarskilmála og skilyrði, sem byggjast á
landslögum, venju og einstökum ráðningarsamningum eða ráðningarsamböndum og eru
 í gildi þegar skráningin fer fram, skulu færast til evrópska samvinnufélagsins
                              við slíka skráningu.
   Fyrsta undirgreinin gildir ekki um rétt fulltrúa starfsmanna til að taka þátt
  í aðalfundum, svæða- eða deildarfundum sem kveðið er á um í 4. mgr. 59. gr.
  5. Þegar samruninn hefur verið skráður skal evrópska samvinnufélagið þegar í
  stað tilkynna félagsaðilunum samvinnufélagsins, sem er yfirtekið, um að þeir
      hafi verið skráðir í félagsaðilaskrána og hve marga hluti þeir eiga.
                           34. gr. Lögmæti samrunans
  1. Ekki er heimilt að lýsa samruna, eins og kveðið er á um í 1. mgr. 2. gr.,
          ógildan eftir að evrópska samvinnufélagið hefur verið skráð.
 2. Hafi lögmæti samrunans ekki verið grannskoðað skv. 29. og 30. gr. getur það
 talist meðal gildra ástæðna til slita á evrópsku samvinnufélagi í samræmi við
                                 ákvæði 74. gr.

     3. þáttur. Breyting starfandi samvinnufélags í evrópskt samvinnufélag
                  35. gr. Málsmeðferð um stofnun með breytingu
      1. Með fyrirvara um 11. gr. skal breyting samvinnufélags í evrópskt
  samvinnufélag ekki hafa í för með sér slit samvinnufélagsins eða tilurð nýs
                                   lögaðila.
2. Ekki má flytja skráða skrifstofu frá einu aðildarríki til annars skv. 7. gr.
                  um leið og breytingin kemur til framkvæmda.
 3. Stjórn eða framkvæmdastjórn samvinnufélagsins skal semja breytingaáætlun og
skýrslu þar sem lagalegir og efnahagslegir þættir breytingarinnar eru skýrðir og
 rökstuddir, svo og áhrif hennar í atvinnumálum, og tilgreint hvaða afleiðingar
       það hafi fyrir félagsaðila og starfsmenn að taka upp form evrópsks
                                samvinnufélags.
4. Birta skal breytingaáætlunina á þann hátt sem mælt er fyrir um í lögum hvers
aðildarríkis a.m.k. einum mánuði fyrir félagsfundinn sem er boðaður til að taka
                            ákvörðun um breytinguna.
5. Fyrir félagsfundinn, sem um getur í 6. mgr., skulu óháðir sérfræðingar, einn
   eða fleiri, sem hafa verið tilnefndir eða samþykktir af yfirvaldi á sviði
   dómgæslu eða stjórnsýslu í aðildarríkinu, sem evrópska samvinnufélagið sem
breyta á í hlutafélag heyrir undir, votta, að breyttu breytanda, að reglurnar í
                    b-lið 1. mgr. 22. gr. hafi verið virtar.
   6. Félagsfundur samvinnufélagsins skal samþykkja breytingaráætlunina ásamt
                     samþykktum evrópska samvinnufélagsins.
  7. Aðildarríkin geta bundið breytinguna því skilyrði að hún njóti stuðnings
     aukins meiri hluta atkvæða eða sé samþykkt samhljóða í stjórnarstofnun
    samvinnufélagsins sem verið er að breyta þar sem þátttaka starfsmanna er
                                   skipulögð.
 8. Réttindi og skyldur samvinnufélagsins, sem breyta á, bæði að því er varðar
     einstaka og sameiginlega ráðningarskilmála og -skilyrði, sem leiðir af
landslögum, venju og einstökum ráðningarsamningum eða ráðningarsamböndum og eru
í gildi þegar skráningin fer fram, skulu á grundvelli slíkrar skráningar færast
                        til evrópska samvinnufélagsins.

                III. kafli. Skipulag evrópska samvinnufélagsins
                           36. gr. Skipulag stofnana
Með þeim skilyrðum, sem mælt er fyrir um í þessari reglugerð, skulu eftirfarandi
                   stofnanir vera í evrópsku samvinnufélagi:
                                a) félagsfundur, og
   b) annaðhvort eftirlitsstjórn og framkvæmdastjórn (tvíþætt kerfi) eða stjórn
(einþætt kerfi) eftir því hvaða form hefur verið ákveðið í samþykktum félagsins.

                            1. þáttur. Tvíþætt kerfi
         37. gr. Verkefni framkvæmdastjórnar, tilnefning stjórnarmanna
  1. Framkvæmdastjórnin skal annast rekstur evrópska samvinnufélagsins og koma
fram fyrir þess hönd gagnvart þriðju aðilum og í málarekstri. Aðildarríki getur
kveðið á um að framkvæmdastjóri skuli bera ábyrgð á daglegri stjórn félagsins á
    sömu forsendum og gilda um samvinnufélög sem hafa skráðar skrifstofur á
                        yfirráðasvæði þess aðildarríkis.
2. Eftirlitsstjórnin skal annast tilnefningu og brottvikningu stjórnarmanns eða
                           -manna í framkvæmdastjórn.
   Aðildarríki getur hins vegar krafist þess eða leyft að í samþykktum félagsins
 séu ákvæði um að stjórnarmaður eða menn í framkvæmdastjórninni séu tilnefndir
 eða þeim vikið frá á félagsfundi og á sömu forsendum og gilda um samvinnufélög
       sem eru með skráðar skrifstofur á yfirráðasvæði þess aðildarríkis.
 3. Sami aðili má ekki samtímis eiga sæti í framkvæmdastjórn og eftirlitsstjórn
sama evrópska samvinnufélags. Eftirlitsstjórnin getur hins vegar útnefnt einn úr
 sínum röðum til að taka sæti í framkvæmdastjórn komi til forfalla. Sá skal þá
víkja sæti í eftirlitsstjórninni á meðan. Aðildarríki getur takmarkað gildistíma
                              slíkrar ráðstöfunar.
      4. Í samþykktum evrópska samvinnufélagsins skal mæla fyrir um fjölda
 stjórnarmanna í framkvæmdastjórninni eða um reglur til að ákvarða þann fjölda.
  Aðildarríki er hins vegar heimilt að ákvarða lágmarks- og/eða hámarksfjölda
                                    þeirra.
      5. Ef ekki er kveðið sérstaklega á um tvíþætt kerfi að því er varðar
    samvinnufélög með skráðar skrifstofur á yfirráðasvæði aðildarríkis getur
viðkomandi aðildarríki samþykkt viðeigandi ráðstafanir að því er varðar evrópsk
                                 samvinnufélög.
           38. gr. Formennska og fundarboðun framkvæmdastjórnarinnar
       1. Framkvæmdastjórnin kýs sér formann úr eigin röðum í samræmi við
                                 samþykktirnar.
 2. Formaðurinn skal boða til fundar í framkvæmdastjórninni samkvæmt skilyrðum
sem mælt er fyrir um í samþykktunum, annaðhvort að eigin frumkvæði eða að beiðni
einhvers stjórnarmanns. Í slíkri beiðni skal ætíð tilgreina ástæður fyrir boðun
 fundarins. Ef ekki hefur verið brugðist við slíkri beiðni innan 15 daga getur
       stjórnarmaður eða menn, sem óskuðu eftir fundinum, boðað til hans.
          39. gr. Verkefni eftirlitsstjórnar, tilnefning stjórnarmanna
 1. Eftirlitsstjórnin hefur eftirlit með störfum framkvæmdastjórnarinnar. Henni
    er, fyrir sitt leyti, ekki heimilt að stjórna evrópska samvinnufélaginu.
        Eftirlitsstjórninni er óheimilt að koma fram fyrir hönd evrópska
samvinnufélagsins gagnvart þriðju aðilum. Hún skal koma fram fyrir hönd evrópska
  samvinnufélagsins gagnvart framkvæmdastjórninni eða stjórnarmönnum hennar í
                    tengslum við málssókn eða samningagerð.
  2. Stjórnarmenn eftirlitsstjórnarinnar skulu tilnefndir eða þeim vikið frá á
        félagsfundi. Í samþykktunum má hins vegar tilnefna menn í fyrstu
     eftirlitsstjórnina. Þetta gildir með fyrirvara um tilhögun á þátttöku
           starfsmanna sem ákveðin er samkvæmt tilskipun 2003/72/EB.
      3. Óvirkir aðilar mega ekki skipa meira en einn fjórða hluta sæta í
                                eftirlitsstjórn.
         4. Í samþykktunum skal mæla fyrir um fjölda þeirra sem sitja í
eftirlitsstjórninni eða um reglur til að ákvarða þann fjölda. Aðildarríki getur
  hins vegar mælt fyrir um fjölda þeirra sem sitja í eftirlitsstjórn evrópsks
samvinnufélags, sem hefur skráða skrifstofu á yfirráðasvæði þess, og samsetningu
          hennar eða um lágmarks- og/eða hámarksfjölda stjórnarmanna.
                         40. gr. Réttur til upplýsinga
1. Framkvæmdastjórnin skal gefa eftirlitsstjórninni skýrslu a.m.k. þriðja hvern
    mánuð um framvindu og horfur í viðskiptum evrópska samvinnufélagsins með
     hliðsjón af hvers konar upplýsingum um fyrirtæki undir stjórn evrópska
  samvinnufélagsins sem gætu haft veruleg áhrif á framvindu í viðskiptum þess.
        2. Auk þeirra reglulegu upplýsinga, sem um getur í 1. mgr., skal
framkvæmdastjórnin tafarlaust koma á framfæri við eftirlitsstjórnina hvers konar
     upplýsingum um atburði sem ætla má að hafi umtalsverð áhrif á evrópska
                                samvinnufélagið.
3. Eftirlitsstjórnin getur krafið framkvæmdastjórnina um hverjar þær upplýsingar
  sem hún þarf á að halda til að sinna eftirliti í samræmi við 1. mgr. 39. gr.
 Aðildarríki getur kveðið á um að sérhver stjórnarmaður eftirlitsstjórnarinnar
                         skuli einnig eiga kost á því.
 4. Eftirlitsstjórninni er heimilt að framkvæma eða láta framkvæma hverjar þær
   rannsóknir sem kunna að reynast nauðsynlegar til að hún geti sinnt skyldum
                                     sínum.
    5. Sérhver aðili í eftirlitsstjórninni skal hafa rétt til að skoða allar
                         upplýsingar sem henni berast.
            41. gr. Formennska og fundarboðun eftirlitsstjórnarinnar
      1. Eftirlitsstjórnin kýs sér formann úr eigin röðum. Hafi helmingur
  stjórnarmanna verið tilnefndur af starfsmönnum má einungis kjósa formann úr
             röðum þeirra sem hafa verið tilnefndir á félagsfundi.
2. Formaðurinn skal boða til fundar í eftirlitsstjórninni samkvæmt skilyrðum sem
  mælt er fyrir um í samþykktunum, annaðhvort að eigin frumkvæði eða að beiðni
a.m.k. eins þriðja hluta stjórnarmanna eða að beiðni framkvæmdastjórnarinnar. Í
 beiðninni skulu koma fram ástæðurnar fyrir henni. Ef engin viðbrögð hafa orðið
við slíkri beiðni innan 15 daga geta þeir sem óskuðu eftir fundi boðað til hans.

                            2. þáttur. Einþætt kerfi
              42. gr. Verkefni stjórnar, tilnefning stjórnarmanna
 1. Stjórnin skal stýra evrópska samvinnufélaginu og koma fram fyrir þess hönd
   gagnvart þriðju aðilum og í málarekstri. Aðildarríki getur kveðið á um að
framkvæmdastjóri skuli bera ábyrgð á daglegri stjórn félagsins á sömu forsendum
  og gilda um samvinnufélög sem hafa skráðar skrifstofur á yfirráðasvæði þess
                                 aðildarríkis.
      2. Í samþykktum evrópska samvinnufélagsins skal mæla fyrir um fjölda
  stjórnarmanna eða um reglur til að ákvarða þann fjölda. Aðildarríki er hins
   vegar heimilt að ákvarða lágmarksfjölda og, ef þörf krefur, hámarksfjölda
stjórnarmanna. Óvirkir aðilar mega ekki skipa meira en einn fjórða hluta sæta í
                                  stjórninni.
     Í stjórninni skulu hins vegar vera a.m.k. þrír stjórnarmenn ef reglur um
          þátttöku starfsmanna eru í samræmi við tilskipun 2003/72/EB.
3. Á félagsfundi skal tilnefna menn til setu í stjórn og, ef kveðið er á um það
   í samþykktunum, í varastjórn. Í samþykktunum má hins vegar tilnefna menn í
fyrstu stjórnina. Þetta gildir með fyrirvara um tilhögun á þátttöku starfsmanna
                 sem ákveðin er samkvæmt tilskipun 2003/72/EB.
      4. Ef ekki er kveðið sérstaklega á um einþætt kerfi að því er varðar
    samvinnufélög með skráðar skrifstofur á yfirráðasvæði aðildarríkis getur
viðkomandi aðildarríki samþykkt viðeigandi ráðstafanir að því er varðar evrópsk
                                 samvinnufélög.
               43. gr. Bil á milli funda og réttur til upplýsinga
 1. Framkvæmdastjórnin skal koma saman a.m.k. þriðja hvern mánuð með millibili
 sem kveðið er á um í samþykktunum til að ræða framvindu og horfur í viðskiptum
   evrópska samvinnufélagsins, að teknu tilliti til hvers konar upplýsinga um
fyrirtæki undir stjórn evrópska samvinnufélagsins sem gætu haft veruleg áhrif á
                     framvindu í viðskiptum þess ef við á.
   2. Hver stjórnarmaður skal hafa rétt til að skoða allar skýrslur, skjöl og
                  upplýsingar sem lagðar eru fyrir stjórnina.
                44. gr. Formennska og fundarboðun stjórnarinnar
 1. Stjórnin kýs sér formann úr eigin röðum. Hafi helmingur stjórnarmanna verið
 tilnefndur af starfsmönnum má einungis kjósa formann úr röðum þeirra sem hafa
                        verið tilnefndir á félagsfundi.
2. Formaðurinn skal boða til stjórnarfundar samkvæmt skilyrðum sem mælt er fyrir
   um í samþykktunum, annaðhvort að eigin frumkvæði eða að beiðni a.m.k. eins
þriðja hluta stjórnarmanna. Í beiðninni skulu koma fram ástæðurnar fyrir henni.
   Ef engin viðbrögð hafa orðið við slíkri beiðni innan 15 daga geta þeir sem
                       óskuðu eftir fundi boðað til hans.

     3. þáttur. Reglur sem eru sameiginlegar í einþætta og tvíþætta kerfinu
                              45. gr. Skipunartími
 1. Stjórnarmenn í stjórnarstofnunum evrópskra samvinnufélaga skulu tilnefndir
til ákveðins tíma sem mælt er fyrir um í samþykktum félagsins, þó eigi lengur en
                                  til sex ára.
2. Með fyrirvara um takmarkanir, sem kann að vera mælt fyrir um í samþykktunum,
skal heimilt að endurtilnefna aðila, einu sinni eða oftar, til ákveðins tíma sem
                      ákvarðaður er í samræmi við 1. mgr.
                 46. gr. Skilyrði fyrir setu í stjórnarstofnun
1. Samþykktir evrópsks samvinnufélags geta heimilað félagi, í skilningi 48. gr.
sáttmálans, að eiga sæti í einhverri af stjórnarstofnunum þess, að því tilskildu
að slíkt stríði ekki gegn ákvæðum laga um samvinnufélög í aðildarríkinu þar sem
               evrópska samvinnufélagið hefur skráða skrifstofu.
    Það félag skal tilnefna einstakling sem fulltrúa sinn til að gegna skyldum
  sínum í viðkomandi stjórn. Fulltrúinn skal hlíta sömu skilyrðum og hafa sömu
             skyldur og ef hann ætti persónulega sæti í stjórninni.
2. Enginn aðili má eiga sæti í stjórnarstofnun evrópsks samvinnufélags eða vera
            fulltrúi félagsaðila í skilningi 1. mgr. ef hann telst:
    vanhæfur, samkvæmt lögum aðildarríkisins, þar sem evrópska samvinnufélagið
 hefur skráða skrifstofu, til að starfa í samsvarandi stjórn samvinnufélags sem
                    heyrir undir lög þess aðildarríkis, eða
         vanhæfur, á grundvelli dómsúrskurðar eða stjórnvaldsákvörðunar í
aðildarríki, til að starfa í samsvarandi stjórn samvinnufélags sem heyrir undir
                               lög aðildarríkis.
     3. Í samþykktum evrópska samvinnufélags er hægt, í samræmi við lög um
samvinnufélög í aðildarríkinu, að mæla fyrir um sérstök skilyrði fyrir kjörgengi
                  félagsaðila sem eru fulltrúar stjórnarinnar.
          47. gr. Umboð fulltrúa og ábyrgð evrópska samvinnufélagsins
  1. Ef tveimur eða fleiri félagsaðilum er veitt heimild til að vera fulltrúar
 evrópska samvinnufélagsins gagnvart þriðja aðila í samræmi við 1. mgr. 37. gr.
 og 1. mgr. 42. gr. skulu þessir félagsaðilar fara með þá heimild sameiginlega,
    nema lög aðildarríkisins, þar sem evrópska samvinnufélagið hefur skráða
 skrifstofu, leyfi að kveðið sé á um annað í samþykktunum, en í því tilviki er
 unnt að bera fyrir sig slíkt ákvæði gagnvart þriðju aðilum ef það hefur verið
             gert opinbert í samræmi við 5. mgr. 11. gr. og 12. gr.
 2. Gerningar stjórna evrópskra samvinnufélaga eru bindandi fyrir það gagnvart
  þriðju aðilum, einnig þegar þessir gerningar eru ekki í samræmi við markmið
evrópska samvinnufélagsins, nema þessir gerningar séu utan ramma þeirra heimilda
   sem stjórnirnar hafa eða mega hafa samkvæmt lögum aðildarríkisins þar sem
evrópska samvinnufélagið hefur skráða skrifstofu. Aðildarríkin geta þó kveðið á
um að evrópska samvinnufélagið sé ekki bundið af slíkum gerningum séu þeir utan
 ramma markmiða evrópska samvinnufélagsins ef félagið færir sönnur á að þriðji
  aðili hafi vitað að gerningurinn væri utan ramma markmiðanna eða gæti ekki,
 miðað við aðstæður, hafa verið ókunnugt um það; birting samþykkta, ein og sér,
                          er ekki nægileg sönnun þess.
3. Aldrei má bera fyrir sig, gagnvart þriðja aðila, takmarkanir á valdi stjórna
 evrópska samvinnufélagsins sem eiga rót sína í samþykktum þess eða ákvörðunum
      lögbærra stjórna þess jafnvel þótt þær hafi verið gerðar opinberar.
 4. Aðildarríki getur mælt fyrir um að í samþykktum megi veita einum aðila, eða
 nokkrum saman, umboð til að koma fram fyrir hönd evrópsks samvinnufélags. Slík
    löggjöf getur mælt fyrir um að unnt sé að bera fyrir sig slíkt ákvæði í
    samþykktunum gagnvart þriðja aðila að því tilskildu að það varði almenna
fyrirsvarsheimild. Ákvæði 12. gr. skulu gilda um það hvort unnt sé að bera fyrir
                sig slíkt ákvæði gagnvart þriðja aðila eða ekki.
                48. gr. Aðgerðir sem krafist er heimildar fyrir
    1. Í samþykktum evrópsks samvinnufélags skal vera skrá yfir þær tegundir
                         viðskipta þar sem krafist er:
           í tvíþætta kerfinu, heimildar sem framkvæmdastjórnin fær frá
                        eftirlitsstjórn eða félagsfundi,
     í einþætta kerfinu, ótvíræðrar ákvörðunar stjórnarinnar eða heimildar frá
                                  félagsfundi.
                2. Ákvæði 1. mgr. gilda með fyrirvara um 47. gr.
3. Aðildarríki getur þó ákveðið fyrir hvaða tegundir viðskipta þurfi heimild og
   hvaða stjórnarstofnun skuli veita heimildina og verður það að koma fram í
 samþykktum evrópskra samvinnufélaga sem eru skráð á yfirráðasvæði þess og/eða
kveðið á um það að í tvíþætta kerfinu geti eftirlitsstjórnin sjálf ákveðið fyrir
                  hvaða tegundir viðskipta hafa þurfi heimild.
                              49. gr. Trúnaðarkvöð
 Þeir sem sitja í stjórnarstofnunum evrópsks samvinnufélags eru bundnir þeirri
  skyldu, jafnvel eftir að þeir hafa látið af störfum, að láta ekki uppi neina
vitneskju sem þeir kunna að búa yfir varðandi evrópska samvinnufélagið sem gæti
   skaðað hagsmuni félagsins eða félagsaðila þess, nema því aðeins að ákvæði
  landslaga um samvinnufélög krefjist þess eða leyfi að slíkar upplýsingar séu
                 látnar í té eða það sé í þágu almannahagsmuna.
                     50. gr. Starfshættir stjórnarstofnana
  1. Ef ekki er kveðið á um annað í reglugerð þessari eða í samþykktunum skulu
  innri reglur um ályktunarhæfi og ákvarðanatöku í stjórnarstofnunum evrópskra
                       samvinnufélaga vera sem hér segir:
       a) ályktunarhæfi: a.m.k. helmingur þeirra, sem sitja í stjórn og hafa
        atkvæðisrétt, skal vera viðstaddur eða eiga fulltrúa á fundinum,
    b) ákvarðanataka: meiri hluti þeirra, sem sitja í stjórn, hafa atkvæðisrétt
                og eru viðstaddir eða eiga fulltrúa á fundinum.
   Fjarverandi stjórnarmenn geta átt hlut að ákvarðanatöku með því veita öðrum í
stjórninni eða staðgenglum, sem tilnefndir voru í hana á sama tíma, umboð sitt.
   2. Ef engin ákvæði þar að lútandi eru í samþykktum félagsins skal formaður
 hverrar stjórnar fara með oddaatkvæði þegar atkvæði falla jafnt. Engin ákvæði
  gagnstæð þessu mega vera í samþykktunum ef helmingur þeirra sem eiga sæti í
                 eftirlitsstjórninni eru fulltrúar starfsmanna.
3. Þegar kveðið er á um þátttöku starfsmanna í samræmi við tilskipun 2003/72/EB
 getur aðildarríki kveðið á um að ályktunarhæfi funda og ákvarðanataka á fundum
  eftirlitsstjórnarinnar skuli, þrátt fyrir ákvæði 1. og 2. mgr., háð gildandi
     reglum um samvinnufélög í lögum hlutaðeigandi aðildarríkis og með sömu
                                   skilyrðum.
                           51. gr. Einkaréttarábyrgð
  Í samræmi við ákvæði laga um samvinnufélög í aðildarríkinu þar sem evrópska
      samvinnufélagið er með skráða skrifstofu skulu þeir sem eiga sæti í
  framkvæmdastjórn, eftirlitsstjórn eða stjórn evrópska samvinnufélagsins bera
 ábyrgð á tapi eða skaða sem félagið verður fyrir vegna þess að þeir hafa ekki
   sinnt lagaskyldum, samþykktum eða öðrum skuldbindingum sem fylgja störfum
                                    þeirra.

                            4. þáttur. Félagsfundur
                                52. gr. Valdsvið
    Félagsfundur skal taka ákvarðanir um málefni sem hann ber einn ábyrgð á
                                   samkvæmt:
                             a) þessari reglugerð, eða
     b) löggjöf aðildarríkisins þar sem evrópska samvinnufélagið er með skráða
     skrifstofu og sem hefur verið samþykkt samkvæmt tilskipun 2003/72/EB.
       Enn fremur skal félagsfundur taka ákvarðanir um mál sem eru á ábyrgð
aðalfundar samvinnufélags, sem heyrir undir lög aðildarríkisins þar sem evrópska
    samvinnufélagið er með skráða skrifstofu, annaðhvort samkvæmt lögum þess
 aðildarríkis eða samþykktum evrópska samvinnufélagsins í samræmi við þau lög.
                         53. gr. Framkvæmd félagsfunda
 Með fyrirvara um reglur þær, sem mælt er fyrir um í þessum þætti, gilda lög um
  samvinnufélög í aðildarríkinu, þar sem evrópska samvinnufélagið hefur skráða
  skrifstofu, um skipulag og framkvæmd félagsfunda og atkvæðagreiðslur á þeim.
                              54. gr. Félagsfundir
 1. Halda skal félagsfund í evrópsku samvinnufélagi minnst einu sinni á hverju
      almanaksári, innan sex mánaða frá lokum fjárhagsárs þess nema lög um
 samvinnufélög sem sinna sams konar starfsemi í aðildarríkinu, þar sem evrópska
 samvinnufélagið er með skráða skrifstofu, kveði á um tíðari fundi. Aðildarríki
  getur hins vegar kveðið á um að halda megi fyrsta félagsfund hvenær sem er á
           fyrstu 18 mánuðunum eftir stofnun evrópsks samvinnufélags.
  2. Framkvæmdastjórn, stjórn, eftirlitsstjórn eða aðrar stjórnarstofnanir eða
lögbær yfirvöld geta hvenær sem er boðað til félagsfundar í samræmi við landslög
 um samvinnufélög í aðildarríkinu þar sem evrópska samvinnufélagið hefur skráða
     skrifstofu. Framkvæmdastjórninni er skylt að boða til félagsfundar ef
                       eftirlitsstjórnin fer fram á það.
   3. Á dagskrá félagsfundar, sem haldinn er eftir að fjárhagsári lýkur, skal
       a.m.k. vera samþykkt árlegra reikningsskila og ráðstöfun hagnaðar.
4. Á félagsfundinum er hægt að ákveða að boðað verði til annars fundar og ákveða
                      dagsetningu og dagskrá þess fundar.
               55. gr. Fundur boðaður af minni hluta félagsaðila
  Félagsaðilar evrópsks samvinnufélags, samanlagt fleiri en 5000, eða sem ráða
 yfir a.m.k. 10% af heildarfjölda atkvæða, geta krafist þess að boðað verði til
     félagsfundar í evrópska samvinnufélaginu og samið dagskrá fundarins. Í
         samþykktunum er heimilt að lækka framangreinda hlutfallstölu.
                               56. gr. Fundarboð
    1. Boða skal til félagsfundar með skriflegu fundarboði sem sent er eftir
      tiltækum leiðum til allra sem eiga rétt á að sitja aðalfund evrópska
 samvinnufélagsins í samræmi við 1. og 2. mgr. 58. gr. og ákvæði samþykktanna.
Boða má til fundarins með því að birta fundarboð í opinberu útgáfuriti evrópska
                               samvinnufélagsins.
 2. Í fundarboði félagsfundar skulu koma fram a.m.k. eftirfarandi upplýsingar:
               heiti og skráð skrifstofa evrópska samvinnufélagsins,
                      fundarstaður, dagsetning og fundartími,
                  ef við á, um hvers konar félagsfund er að ræða,
      dagskrá þar sem fundarefni eru tilgreind ásamt tillögum að ákvörðunum.
 3. Að minnsta kosti 30 dagar skulu líða frá deginum þegar fundarboðið, sem um
getur í 1. mgr., er sent til dagsins þegar fundurinn er haldinn. Þennan tíma má
stytta í 15 daga þegar mikið liggur við. Þegar 4. mgr. 61. gr. er beitt, að því
   er varðar kröfur um ályktunarhæfi, má stytta tímann milli fyrsta og annars
     fundar, sem haldinn er til að ræða sömu dagskrármál, í samræmi við lög
   aðildarríkisins þar sem evrópska samvinnufélagið hefur skráða skrifstofu.
                          57. gr. Viðbætur við dagskrá
  Félagsaðilar evrópsks samvinnufélags, samanlagt fleiri en 5000, eða sem ráða
 yfir a.m.k. 10% af heildarfjölda atkvæða, geta krafist þess að viðbótarliðir,
einn eða fleiri, séu teknir á dagskrá félagsfundar. Í samþykktunum er heimilt að
                       lækka framangreinda hlutfallstölu.
                 58. gr. Fundarmenn og þeir sem fara með umboð
    1. Allir félagsaðilar hafa rétt til að taka til máls og greiða atkvæði á
                félagsfundum um efnisatriðin sem eru á dagskrá.
 2. Þeir sem eiga sæti í stofnunum evrópsks samvinnufélags, eigendur verðbréfa,
annarra en hluta og skuldabréfa í skilningi 64. gr., og, ef heimild er fyrir því
 í samþykktunum, hver sá aðili annar sem á rétt á því samkvæmt lögum ríkisins,
þar sem evrópska samvinnufélagið hefur skráða skrifstofu, má sitja félagsfund án
                                atkvæðisréttar.
 3. Aðili, sem hefur atkvæðisrétt, skal eiga rétt á því að tilnefna mann til að
fara með umboð sitt á félagsfundi í samræmi við málsmeðferð sem mælt er fyrir um
                                í samþykktunum.
    Í samþykktunum skal mæla fyrir um hámarksfjölda aðila sem einn maður getur
                             farið með umboð fyrir.
   4. Í samþykktunum er hægt að heimila atkvæðagreiðslu með pósti eða rafræna
  atkvæðagreiðslu en í því tilviki skal mæla fyrir um nauðsynlega málsmeðferð.
                             59. gr. Atkvæðisréttur
1. Hver félagsaðili í evrópsku samvinnufélagi skal hafa eitt atkvæði án tillits
                        til þess hve marga hluti hann á.
    2. Ef lög aðildarríkisins, þar sem evrópska samvinnufélagið hefur skráða
 skrifstofu, leyfa er hægt að kveða á um það í samþykktunum að fjöldi atkvæða,
 sem félagsaðili ræður yfir, skuli ákvarðast af annarri aðild hans að starfsemi
samvinnufélagsins en stofnfjárframlagi hans. Þetta atkvæðamagn getur verið mest
  fimm atkvæði á félagsaðila eða 30% af heildaratkvæðisrétti, hvort heldur er
                                     lægra.
       Ef lög aðildarríkisins, þar sem evrópska samvinnufélagið hefur skráða
   skrifstofu, leyfa getur evrópskt samvinnufélag, sem stundar fjármála- eða
   vátryggingastarfsemi, kveðið á um það í samþykktum sínum að atkvæðafjöldi
 félagsaðila skuli ákvarðast af þátttöku þeirra í starfsemi samvinnufélagsins,
  þ.m.t. hlutur þeirra í stofnfé evrópska samvinnufélagsins. Þetta atkvæðamagn
  getur mest verið fimm atkvæði á félagsaðila eða 20% af heildaratkvæðisrétti,
                             hvort heldur er lægra.
        Ef lög aðildarríkisins, þar sem evrópskt samvinnufélag hefur skráða
 skrifstofu, leyfa geta evrópsk samvinnufélög, þar sem meiri hluti félagsaðila
    eru samvinnufélög, kveðið á um það í samþykktum sínum, að atkvæðafjöldi
 félagsaðila skuli ákvarðast af þátttöku þeirra í starfsemi samvinnufélagsins,
    þ.m.t. hlutur þeirra í stofnfé evrópska samvinnufélagsins og/eða fjöldi
                       félagsaðila í hverri einingu þess.
    3. Að því er varðar atkvæðisrétt sem úthluta má í samþykktum til óvirkra
       félagsaðila (fjárfesta) skal evrópska samvinnufélagið hlíta lögum
   aðildarríkisins þar sem evrópska samvinnufélagið hefur skráða skrifstofu.
Óvirkir félagsaðilar (fjárfestar) geta þó ekki ráðið samanlagt yfir meira en 25%
                            af heildaratkvæðisrétti.
     4. Ef lög aðildarríkisins, þar sem evrópska samvinnufélag hefur skráða
skrifstofu, leyfa, við gildistöku þessarar reglugerðar, er heimilt að kveða á um
     það í samþykktum evrópska samvinnufélagsins hvernig þátttöku fulltrúa
 starfsmanna á félagsfundum skuli háttað eða á svæða- eða deildarfundum, að því
  tilskildu að fulltrúar starfsmanna ráði ekki samanlagt yfir meira en 15% af
    heildaratkvæðisrétti. Sá réttur fellur niður um leið og skráð skrifstofa
evrópska samvinnufélagsins er flutt til aðildarríkis þar sem ekki er kveðið á um
                          slíka þátttöku í landslögum.
                         60. gr. Réttur til upplýsinga
    1. Allir félagsaðilar, sem óska eftir því á aðalfundi, skulu eiga rétt á
    upplýsingum frá framkvæmdastjórninni eða stjórninni um málefni evrópska
 samvinnufélagsins varðandi þá liði sem félagsfundur hefur heimild til að taka
ákvörðun um í samræmi við 1. mgr. 61. gr. Upplýsingar skulu veittar á viðkomandi
                       félagsfundi eftir því sem unnt er.
   2. Framkvæmdastjórnin eða stjórnin getur því aðeins neitað að veita slíkar
                                upplýsingar að:
          líkur séu á því að það skaði evrópska samvinnufélagið verulega,
         það samrýmist ekki lagaskyldu um trúnaðarkvaðir að láta þær uppi.
3. Félagsaðili, sem synjað er um upplýsingar, getur krafist þess að beiðni hans
      og ástæður fyrir synjuninni séu skráð í fundargerð félagsfundarins.
   4. Félagsaðilar skulu, í 10 daga fyrir félagsfundinn þar sem tekin verður
       ákvörðun um lok fjárhagsársins, hafa aðgang að efnahagsreikningi,
    rekstrarreikningi og athugasemdum með þeim, skýrslu framkvæmdastjórnar,
  niðurstöðum endurskoðunar viðeigandi aðila á reikningunum og, þegar um er að
ræða móðurfyrirtæki í skilningi tilskipunar 83/349/EBE, samstæðureikningsskilum.
                               61. gr. Ákvarðanir
 1. Félagsfundur getur ályktað um liði á dagskrá fundarins. Félagsfundur getur
  einnig fjallað um og samþykkt ályktanir um liði sem minni hluti félagsaðila
             hefur bætt við dagskrá fundarins í samræmi við 57. gr.
  2. Félagsfundur tekur ákvarðanir með meiri hluta greiddra og gildra atkvæða
               félagsaðila sem sitja fundinn eða fulltrúa þeirra.
3. Í samþykktunum skal mæla fyrir um reglur um ályktunarhæfi og meiri hluta sem
                          gilda skulu á félagsfundum.
    Ef sá möguleiki er gefinn í samþykktum evrópska samvinnufélagsins að veita
     fjárfestum (óvirkum aðilum) félagsaðild eða úthluta atkvæðum samkvæmt
     stofnfjárframlagi í evrópsku samvinnufélagi sem stundar fjármála- eða
      vátryggingastarfsemi, skal einnig mæla fyrir um sérstakar reglur um
  ályktunarhæfi í samþykktunum að því er varðar aðra félagsaðila en fjárfesta
 (óvirka aðila) eða félagsaðila sem hafa atkvæðisrétt samkvæmt hlutafjáreign í
    evrópsku samvinnufélagi sem stundar fjármála- eða vátryggingastarfsemi.
  Aðildarríkjunum er frjálst að setja lágmarksviðmiðun fyrir slíkar sérstakar
reglur um ályktunarhæfi fyrir evrópsk samvinnufélög sem hafa skráða skrifstofu á
                             yfirráðasvæði þeirra.
 4. Félagsfundur getur því aðeins breytt samþykktunum í fyrsta skipti sem hann
kemur saman að félagsaðilar, sem sitja fundinn eða eiga þar fulltrúa, séu a.m.k.
helmingur allra félagsaðila á þeim degi sem aðafundurinn er haldinn og, sé boðað
    til annars fundar með sömu dagskrá, er ekki gerð krafa um ályktunarhæfi.
      Í tilvikum, sem um getur í fyrstu undirgrein, verða a.m.k. tveir þriðju
  hlutar gildra og greiddra atkvæða að vera meðatkvæði, nema þess sé krafist í
gildandi lögum um samvinnufélög í aðildarríkinu þar sem evrópska samvinnufélagið
       hefur skráða skrifstofu að meiri hluti atkvæða sé hærra hlutfall.
                               62. gr. Fundargerð
 1. Rita skal fundarferð á öllum félagsfundum. Í fundargerðinni skulu koma fram
                        a.m.k. eftirfarandi upplýsingar:
                       fundarstaður og dagsetning fundarins,
                          ályktanir sem samþykktar voru,
                           niðurstöður atkvæðagreiðslu.
2. Með fundargerðinni skal fylgja skrá yfir fundarmenn, skjöl varðandi fundarboð
   til félagsfundar og skýrslur sem félagsaðilum eru afhentar í tengslum við
                                 dagskrárliði.
    3. Geyma skal fundargerðina og fylgiskjöl hennar í a.m.k. fimm ár. Allir
félagsaðilar geta fengið afrit af fundargerðinni og fylgiskjölunum, ef þeir óska
                   eftir því, gegn greiðslu umsýslukostnaðar.
                 4. Fundarstjóri skal undirrita fundargerðina.
                        63. gr. Deildar- eða svæðafundir
    1. Ef evrópska samvinnufélagið stundar mismunandi starfsemi eða stundar
   starfsemi á fleiri en einu landsvæði eða hefur margar starfsstöðvar eða ef
   félagsaðilar eru fleiri en 500 er hægt að kveða á um það í samþykktunum að
haldnir séu deildar- eða svæðafundir ef landslög viðkomandi aðildarríkis leyfa.
Í samþykktunum skal kveðið á um skiptingu í deildir eða svæði og fulltrúafjölda
                                    þeirra.
 2. Á deildar- eða svæðafundum skal kjósa fulltrúa til fjögurra ára að hámarki
nema umboðið sé afturkallað áður en sá tími er liðinn. Fulltrúar, sem þannig eru
  kjörnir, skulu sitja aðalfund evrópska samvinnufélagsins fyrir hönd þeirrar
    deildar eða þess svæðis sem þeir eru fulltrúar fyrir og skulu þeir gefa
  umbjóðendum sínum skýrslu um niðurstöður félagsfundarins. Ákvæðin í 4. þætti
             III. kafla gilda um framkvæmd deildar- og svæðafunda.

                 IV. kafli. Útgáfa hluta sem veita sérstök kjör
    64. gr. Verðbréf, önnur en hlutir og skuldabréf, sem veita sérstök kjör
1. Í samþykktum evrópska samvinnufélags er hægt að kveða á um útgáfu skuldabréfa
    eða annarra verðbréfa en hluta, en eigendur slíkra bréfa skulu ekki hafa
  atkvæðisrétt. Jafnt félagsaðilar sem aðrir geta skráð sig fyrir þeim. Kaup á
  þeim veitir ekki stöðu félagsaðila. Í samþykktunum skal einnig mæla fyrir um
                           málsmeðferð við innlausn.
  2. Heimilt er að láta eigendur verðbréfa eða skuldabréfa, sem um getur í 1.
mgr., njóta sérstakra kjara í samræmi við samþykktirnar eða skilyrði sem mælt er
                        fyrir um þegar þau eru gefin út.
 3. Heildarnafnvirði verðbréfa eða skuldabréfa, sem um getur í 1. mgr., má ekki
           vera hærra en sú tala sem mælt er fyrir um í samþykktunum.
  4. Í samþykktunum er hægt að kveða á um sérstaka fundi eigenda verðbréfa eða
 skuldabréfa, sem um getur í 1. mgr., með fyrirvara um rétt þeirra til að sitja
 félagsfundinn sem kveðið er á um í 2. mgr. 58. gr. Slíkur fundur getur skilað
 áliti varðandi ákvarðanir, sem á að taka á félagsfundi um réttindi og hagsmuni
      slíkra eigenda, og tilnefnt fulltrúa til að kynna það á félagsfundi.
         Álitið, sem um getur í fyrstu undirgrein, skal skráð í fundargerð
                                 félagsfundar.

                          V. kafli. Ráðstöfun hagnaðar
                         65. gr. Lögbundinn varasjóður
  1. Með fyrirvara um ófrávíkjanleg lagaákvæði skal í samþykktum mæla fyrir um
            reglur um ráðstöfun tekjuafgangs fyrir hvert fjárhagsár.
2. Í samþykktunum skal gerð krafa um að hluti af slíkum tekjuafgangi sé lagður í
 lögboðinn varasjóð, er komið verði á fót, áður en afgangi er ráðstafað á nýjan
                                     leik.
     Þangað til lögbundinn varasjóður nemur sömu fjárhæð og stofnfénu, sem um
getur í 2. mgr. 3. gr., verður fjárhæðin, sem lögð er í hann, að nema a.m.k. 15%
  af tekjuafgangi fjárhagsársins, að frádregnu tapi sem hefur verið flutt frá
                                   fyrra ári.
  3. Aðilar, sem segja sig úr evrópska samvinnufélaginu, skulu ekki eiga neina
 kröfu til fjár sem lagt hefur verið í lögbundna varasjóðinn með þessum hætti.
                                 66. gr. Arður
Heimilt er að kveða á um það í samþykktunum að arður sé greiddur til félagsaðila
 í hlutfalli við viðskipti þeirra við evrópska samvinnufélagið eða þá þjónustu
                     sem þeir hafa innt af hendi fyrir það.
                         67. gr. Ráðstöfun tekjuafgangs
  1. Hagnaður til úthlutunar er sú fjárhæð sem eftir stendur þegar búið er að
draga frá greiðslu í lögbundinn varasjóð, arðgreiðslur og yfirfært tap frá fyrri
  árum að viðbættum tekjuafgangi, sem hefur verið yfirfærður frá fyrra ári, og
                    fjárhæðum sem hafa verið úr varasjóðum.
2. Á félagsfundi, þar sem reikningar fjárhagsársins eru lagðir fram, má ráðstafa
      tekjuafgangi á þann hátt og í þeim hlutföllum sem mælt er fyrir um í
                             samþykktunum, einkum:
                       að færa hann yfir á næsta fjárhagsár,
        leggja hann í lögbundinn varasjóð eða annan skyldubundinn varasjóð,
     að veita arði af innborguðu stofnfé og ígildi stofnfjár, sem staðgreiddur
                           er eða greiddur í hlutum.
           3. Í samþykktunum má einnig kveða á um bann við úthlutun.

            VI. kafli. Árleg reikningsskil og samstæðureikningsskil
         68. gr. Gerð árlegra reikningsskila og samstæðureikningsskila
    1. Að því er varðar gerð árlegra reikningsskila og, eftir atvikum, gerð
  samstæðureikningsskila, ásamt meðfylgjandi ársskýrslu, svo og um endurskoðun
     þeirra og birtingu, skal evrópskt samvinnufélag heyra undir lagaákvæði
  aðildarríkisins, þar sem félagið er með skráða skrifstofu, sem sett eru til
 framkvæmdar tilskipunum 78/660/EBE og 83/349/EBE. Aðildarríki geta þó kveðið á
um breytingar á ákvæðum landslaga til framkvæmdar þeim tilskipunum svo að tekið
                   sé tillit til séreinkenna samvinnufélaga.
       2. Ef evrópsku samvinnufélagi ber ekki skylda til, samkvæmt lögum
aðildarríkisins þar sem félagið hefur skráða skrifstofu, að birta reikningsskil,
     eins og kveðið er á um í 3. gr. tilskipunar 68/151/EBE, skal evrópska
   samvinnufélagið a.m.k. sjá til þess að almenningur hafi aðgang að skjölum,
  tengdum árlegum reikningsskilum, á skráðri skrifstofu sinni. Afrit af þessum
  skjölum skulu afhent ef óskað er eftir því. Gjald fyrir slík afrit skal ekki
                    vera hærra en sem nemur umsýslukostnaði.
  3. Evrópskt samvinnufélag skal setja fram árleg reikningsskil sín og, eftir
 atvikum, samstæðureikningsskil í innlendum gjaldmiðli. Evrópskt samvinnufélag,
 sem hefur skráða skrifstofu utan gildissvæðis evrunnar, getur einnig sett fram
árleg reikningsskil sín og, eftir atvikum, samstæðureikningsskil í evrum. Í því
tilviki skal tilgreina, í athugasemdum með reikningsskilunum, hvernig þeir liðir
í reikningsskilunum, sem eru eða voru upphaflega tilgreindir í öðrum gjaldmiðli,
                        hafa verið umreiknaðir í evrur.
      69. gr. Reikningsskil evrópskra samvinnufélaga sem stunda lána- eða
                               fjármálastarfsemi
  1. Við gerð árlegra reikningsskila, og eftir atvikum, samstæðureikningsskila
    ásamt meðfylgjandi ársskýrslu svo og við endurskoðun og birtingu þessara
 reikninga skal evrópskt samvinnufélag, sem er lána- eða fjármálastofnun, fara
eftir reglum sem mælt hefur verið fyrir um í landslögum aðildarríkisins, þar sem
   það hefur skráða skrifstofu, samkvæmt tilskipunum sem tengjast stofnun og
                             rekstri lánastofnana.
  2. Við gerð árlegra reikningsskila og, eftir atvikum, samstæðureikningsskila
    ásamt meðfylgjandi ársskýrslu svo og við endurskoðun og birtingu þessara
   reikninga skal evrópskt samvinnufélag, sem er vátryggingafélag, fara eftir
 reglum sem mælt hefur verið fyrir um í landslögum aðildarríkisins, þar sem það
        hefur skráða skrifstofu, samkvæmt tilskipunum um ársreikninga og
                      samstæðureikninga vátryggingafélaga.
                              70. gr. Endurskoðun
 Lögboðin endurskoðun árlegra reikningsskila evrópsks samvinnufélags og, eftir
 atvikum, samstæðureikningsskila þess skal vera í höndum eins eða fleiri aðila,
sem hafa til þess heimild í aðildarríkinu þar sem það hefur skráða skrifstofu, í
 samræmi við ráðstafanir sem það ríki hefur samþykkt í samræmi við tilskipanir
                            84/253/EBE og 89/48/EBE.
                           71. gr. Endurskoðunarkerfi
 Ef þess er krafist í lögum aðildarríkis að öll samvinnufélög eða samvinnufélög
af tiltekinni gerð, sem heyra undir lög þess ríkis, tengist annarri stofnun, sem
hlotið hefur heimild að lögum, og gangist undir tiltekið endurskoðunarkerfi sem
      sú stofnun starfrækir, skal sú tilhögun sjálfkrafa gilda um evrópskt
samvinnufélag sem hefur skráða skrifstofu í því aðildarríki, að því tilskildu að
                aðilinn uppfylli kröfur tilskipunar 84/253/EBE.

      VII. kafli. Félagsslit, skiptameðferð, gjaldþrot og greiðslustöðvun
             72. gr. Félagsslit, skiptameðferð og ámóta málsmeðferð
    Evrópskt samvinnufélag skal, að því er varðar félagsslit, skiptameðferð,
  gjaldþrot, greiðslustöðvun og ámóta málsmeðferð, heyra undir lagaákvæði sem
  myndu gilda um hlutafélag, stofnað í samræmi við lög aðildarríkisins þar sem
          skráð skrifstofa þess er, þ.m.t. ákvæði um ákvarðanir funda.
  73. gr. Félagsslit samkvæmt ákvörðun dómstóls eða annars lögbærs yfirvalds í
     aðildarríkinu þar sem evrópska samvinnufélagið hefur skráða skrifstofu
 1. Að beiðni aðila, sem hefur lögmætra hagsmuna að gæta, eða að beiðni lögbærs
 yfirvalds skal dómstóll eða annað lögbært stjórnvald í aðildarríkinu, þar sem
 evrópska samvinnufélagið hefur skráða skrifstofu, gefa fyrirmæli um félagsslit
 evrópska samvinnufélagsins ef í ljós kemur að ákvæði 1. mgr. 2. gr. og/eða 2.
 mgr. 3. gr. hafi verið brotin og einnig í tilvikum eins og um getur í 34. gr.
Dómstóllinn eða lögbæra stjórnvaldið getur veitt evrópska samvinnufélaginu frest
 til úrbóta. Hafi félagið ekki gert það innan tiltekins frests skal dómstóllinn
            eða lögbæra stjórnvaldið gefa fyrirmæli um að slíta því.
  2. Þegar evrópskt samvinnufélag uppfyllir ekki lengur kröfurnar sem mælt er
fyrir í 6. gr. skal aðildarríkið, þar sem evrópska samvinnufélagið hefur skráða
  skrifstofu, knýja evrópska samvinnufélagið með viðeigandi ráðstöfunum til að
                 koma reglu á málefni sín innan tiltekins tíma:
    annaðhvort með því að flytja aðalskrifstofu sína aftur til aðildarríkisins
                    þar sem það hefur skráða skrifstofu, eða
    með því að flytja skráðu skrifstofuna í samræmi við málsmeðferðina sem mælt
                              er fyrir um í 7. gr.
3. Aðildarríkið, þar sem evrópska samvinnufélagið hefur skráða skrifstofu, skal
tryggja með nauðsynlegum ráðstöfunum að evrópskt samvinnufélag, sem lætur undir
 höfuð leggjast að koma lagi á málefni sín í samræmi við 2. mgr., sé tekið til
                                skiptameðferðar.
4. Aðildarríkið, þar sem evrópska samvinnufélagið hefur skráða skrifstofu, skal
   leita eftir réttarúrræðum eða öðrum úrræðum vegna allra staðfestra brota á
ákvæðum 6. gr. Slíkt úrræði skal hafa áhrif til frestunar á málsmeðferðinni sem
                        mælt er fyrir um í 2. og 3. mgr.
5. Ef staðfest er, annaðhvort að frumkvæði yfirvalda eða einhvers hagsmunaaðila,
      að evrópskt samvinnufélag sé með aðalskrifstofu sína á yfirráðasvæði
aðildarríkis, andstætt ákvæðum 6. gr., skulu yfirvöld þess aðildarríkis þegar í
     stað gera aðildarríkinu, þar sem evrópska samvinnufélagið hefur skráða
                          skrifstofu, grein fyrir því.
                          74. gr. Birting félagsslita
 Með fyrirvara um ákvæði í landslögum, sem krefjast frekari birtingar, skal, í
  samræmi við 12. gr., birta tilkynningar um upphaf og lok félagsslita, þ.m.t.
 slit að eigin frumkvæði, skiptameðferðar, gjaldþrotaskipta og greiðslustöðvun
                svo og um ákvarðanir um að halda áfram rekstri.
                                75. gr. Úthlutun
Úthluta skal hreinni eign í samræmi við meginregluna um óvilhalla úthlutun eða,
     ef lög aðildarríkisins, þar sem evrópska samvinnufélagið hefur skráða
    skrifstofu, leyfa það, í samræmi við annað fyrirkomulag sem kemur fram í
samþykktum evrópska samvinnufélagsins. Í þessari grein merkir hrein eign þá eign
  sem eftir stendur þegar búið er að greiða allar skuldir við lánardrottna og
                   endurgreiða félagsaðilum stofnfjárframlög.
                     76. gr. Breyting yfir í samvinnufélag
   1. Breyta má evrópsku samvinnufélagi í samvinnufélag sem heyrir undir lög
 aðildarríkisins þar sem það hefur skráða skrifstofu. Ekki má taka ákvörðun um
  breytingu félags fyrr en tvö ár eru liðin frá skráningu þess eða tvö fyrstu,
                  árlegu reikningsskilin hafa verið samþykkt.
2. Breyting evrópsks samvinnufélags í samvinnufélag skal ekki hafa í för með sér
                 félagsslit félagsins eða tilurð nýs lögaðila.
      3. Framkvæmdastjórn eða stjórn evrópska samvinnufélagsins skal semja
      breytingaáætlun og skýrslu þar sem lagalegir og fjárhagslegir þættir
 breytingarinnar eru skýrðir og rökstuddir, svo og áhrif hennar í atvinnumálum,
 og tilgreint hvaða afleiðingar það hafi fyrir félagsaðila og hluthafa, sem um
      getur í 14. gr., sem og starfsmenn, að taka upp form samvinnufélags.
  4. Breytingaáætlunin skal gerð aðgengileg almenningi á þann hátt sem mælt er
fyrir um í lögum hvers aðildarríkis a.m.k. einum mánuði fyrir félagsfundinn sem
                er boðaður til að taka ákvörðun um breytinguna.
5. Fyrir félagsfundinn, sem um getur í 6. mgr., skulu óháðir sérfræðingar, einn
   eða fleiri, sem hafa verið tilnefndir eða samþykktir af yfirvaldi á sviði
 dómgæslu eða stjórnsýslu í samræmi við landslög í aðildarríkinu, sem evrópska
   samvinnufélagið sem breyta á í samvinnufélag heyrir undir, votta að eignir
                 félagsins séu a.m.k. jafngildi stofnfjár þess.
 6. Félagsfundur evrópska samvinnufélagsins skal samþykkja breytingaráætlunina
ásamt samþykktum samvinnufélagsins. Ákvörðun félagsfundarins skal tekin eins og
                     mælt er fyrir um í ákvæðum landslaga.

                VIII. kafli. Viðbótarákvæði og bráðabirgðaákvæði
                      77. gr. Efnahags- og myntbandalagið
  1. Á meðan þriðji áfangi Efnahags- og myntbandalags Evrópu (EMU) gildir ekki
 fyrir eitthvert aðildarríki getur það aðildarríki beitt sömu ákvæðum gagnvart
evrópskum samvinnufélögum, sem hafa skráðar skrifstofur á yfirráðasvæði þess, og
 þeim sem gilda um samvinnufélög eða hlutafélög sem heyra undir lög þess að því
 er varðar gjaldmiðilinn sem stofnfé þeirra er gefið upp í. Samt sem áður getur
  evrópskt samvinnufélag einnig gefið upp stofnfé sitt í evrum. Þegar svo ber
undir skal umreikningsgengi innlends gjaldmiðils gagnvart evru vera það sama og
     síðasta dag síðasta mánaðar fyrir stofnun evrópska samvinnufélagsins.
  2. Á meðan þriðji áfangi Efnahags- og myntbandalags Evrópu (EMU) gildir ekki
  fyrir aðildarríkið þar sem evrópskt samvinnufélag hefur skráða skrifstofu er
 evrópska samvinnufélaginu þó heimilt að semja og birta árleg reikningsskil sín
og, þegar við á, samstæðureikningsskil í evrum. Aðildarríkið getur krafist þess
að evrópska samvinnufélagið semji og birti árleg reikningsskil sín og, þegar við
á, samstæðureikningsskil í innlendum gjaldmiðli og á sömu forsendum og við eiga
 um samvinnufélög og hlutafélög sem heyra undir lög þess aðildarríkis. Evrópska
 samvinnufélagið skal þó einnig eiga þess kost að birta árleg reikningsskil sín
 og, þegar við á, samstæðureikningsskil í evrum í samræmi við tilskipun ráðsins
     90/604/EBE frá 8. nóvember 1990 um breytingu á tilskipun 78/660/EBE um
   ársreikninga og tilskipun 83/349/EBE um samstæðureikninga að því er varðar
  undanþágur fyrir lítil og meðalstór félög og birtingu reikninga í ekum (ECU)
                                     (^20).

                             IX. kafli. Lokaákvæði
                      78. gr. Innlendar framkvæmdarreglur
1. Aðildarríkin skulu gera allar viðeigandi ráðstafanir til að tryggja skilvirka
                         beitingu þessarar reglugerðar.
  2. Hvert aðildarríki skal tilnefna lögbær yfirvöld í skilningi 7., 21., 29.,
 30., 54. og 73. gr. Það skal upplýsa framkvæmdastjórnina og önnur aðildarríki
                                    þar um.
                      79. gr. Endurskoðun reglugerðarinnar
       Eigi síðar en fimm árum eftir að reglugerð þessi öðlast gildi skal
      framkvæmdastjórnin senda Evrópuþinginu og ráðinu skýrslu um beitingu
 reglugerðarinnar og tillögur um breytingar ef við á. Í skýrslunni skal einkum
                           athuga hvort heppilegt sé:
    a) að heimila að aðalskrifstofa og skráð skrifstofa evrópsks samvinnufélags
                         séu sín í hvoru aðildarríkinu,
     b) að leyfa, í samþykktum evrópsks samvinnufélags, ákvæði sem aðildarríki
 hefur samþykkt til framkvæmdar heimildum, sem aðildarríkjunum eru veittar með
þessari reglugerð eða með lögum sem samþykkt hafa verið til að tryggja skilvirka
  beitingu þessarar reglugerðar að því er varðar evrópska samvinnufélagið, sem
víkja frá eða eru til fyllingar þessum lögum jafnvel þótt slík ákvæði yrðu ekki
 leyfð í samþykktum samvinnufélags sem hefur skráða skrifstofu í aðildarríkinu,
   c) að leyfa ákvæði sem gera það kleift að skipta evrópska samvinnufélaginu í
                     tvö eða fleiri innlend samvinnufélög,
     d) að hafa sérstök lagaúrræði þegar misferli eða mistök eiga sér stað við
       skráningu evrópsks samvinnufélags sem komið er á fót með samruna.
                               80. gr. Gildistaka
       Reglugerð þessi öðlast gildi á þriðja degi eftir að hún birtist í
                      Stjórnartíðindum Evrópusambandsins.
                          Hún gildir frá 18. ágúst 2006.
    Reglugerð þessi er bindandi í heild sinni og gildir í öllum aðildarríkjunum
                            án frekari lögfestingar.
   ^(1)Stjtíð. EB C 99, 21.4.1992, bls. 17 og Stjtíð. EB C 236, 31.8.1993, bls.
17. ^(2)Stjtíð. EB C 42, 15.2.1993, bls. 75 og álit sem var skilað 14. maí 2003
    (hefur enn ekki verið birt í Stjórnartíðindum ESB. ^(3)Stjtíð. EB C 223,
 31.8.1992, bls. 42. ^(4)Stjtíð. EB C 128, 16.5.1983, bls. 51. ^(5)Stjtíð. EB C
246, 14.9.1987, bls. 94. ^(6)Stjtíð. EB C 158, 26.6.1989, bls. 380. ^(7)Stjtíð.
   EB C 61, 28.2.1994, bls. 231. ^(8)Stjtíð. EB C 313, 12.10.1998, bls. 234.
^(9)Stjtíð. EB L 294, 10.11.2001, bls. 1. ^(10)Stjtíð. EB L 199, 31.7.1985, bls.
 1. ^(11)Ályktun sem allsherjarþingið samþykkti á 88. allsherjarfundi Sameinuðu
  þjóðanna 19. desember 2001 (A/RES/56/114). ^(12)Stjtíð. EB L 207, 18.8.2003,
   bls. 25. ^(13)Stjtíð. EB L 65, 14.3.1968, bls. 8. Tilskipuninni var síðast
 breytt með aðildarlögunum frá 1994. ^(14)Stjtíð. EB L 222, 14.8.1978, bls. 11.
  Tilskipuninni var síðast breytt með tilskipun 2001/65/EB (Stjtíð. EB L 283,
 27.10.2001, bls. 28). ^(15)Stjtíð. EB L 193, 18.7.1983, bls. 1. Tilskipuninni
 var síðast breytt með tilskipun 2001/65/EB. ^(16)Stjtíð. EB L 126, 12.5.1984,
  bls. 20. ^(17)Stjtíð. EB L 395, 30.12.1989, bls. 36. ^(18)Stjtíð. EB L 372,
     31.12.1986. Tilskipuninni var síðast breytt með tilskipun 2001/65/EB.
 ^(19)Stjtíð. EB L 228, 11.8.1992, bls. 1. Tilskipuninni var síðast breytt með
 tilskipun 2002/13/EB (Stjtíð. EB L 77, 20.3.2002, bls. 17). ^(20)Stjtíð. EB L
                           317, 16.11.1990, bls. 57.

References

   Visible links
   1. file://1993002.html
   2. file://1991022.html
   3. file://1995002.html
   4. file://1991022.html#g19
   5. file://1991022.html#g62a
   6. file://1991022.html
