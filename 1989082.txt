
   --------------------------------------------------------------------------

                                                         Lög um málefni aldraðra

                              1989 nr. 82 1. júní

   --------------------------------------------------------------------------

                                     1. gr.
        Markmið þessara laga er að aldraðir eigi völ á þeirri heilbrigðis- og
       félagslegu þjónustu sem þeir þurfa á að halda og að hún sé veitt á því
       þjónustustigi sem er eðlilegast og hagkvæmast miðað við þörf og ástand
                                                                hins aldraða.
            Tilgangur þessara laga er að aldraðir geti svo lengi sem verða má
           búið við eðlilegt heimilislíf en að jafnframt sé tryggð nauðsynleg
      stofnanaþjónusta þegar hennar gerist þörf. Eftir því sem kostur er skal
   sjálfsákvörðunarréttur aldraðra í því efni virtur og möguleikar þeirra til
                     ráðstöfunar eigin eigna og lífeyris ef þess gerist þörf.

                                   I. kafli.
                           Skipulag öldrunarþjónustu.
                                     2. gr.
         Heilbrigðisráðherra fer með yfirstjórn öldrunarmála. Öldrunarmálefni
             skulu vera undir stjórn sérstaks deildarstjóra í heilbrigðis- og
                                                    tryggingamálaráðuneytinu.
                  Verkefni heilbrigðis- og tryggingamálaráðuneytisins á sviði
                                                öldrunarmála skulu vera m.a.:

   1.
           Að hafa frumkvæði að stefnumótun um málefni aldraðra.
   2.
           Að annast áætlanagerð um málefni aldraðra fyrir landið í heild.

                                     3. gr.
        Skipa skal samstarfsnefnd um málefni aldraðra til fjögurra ára í senn
                                                          frá 1. janúar 1990.
             Í nefndinni eiga sæti þrír menn, einn tilnefndur af Öldrunarráði
      Íslands, einn tilnefndur af Sambandi íslenskra sveitarfélaga og einn án
       tilnefningar. Heilbrigðisráðherra skipar formann úr hópi nefndarmanna.
                                      Varamenn skulu skipaðir með sama hætti.
        Deildarstjóri öldrunarmála í heilbrigðis- og tryggingamálaráðuneytinu
                       skal vera ritari samstarfsnefndar um málefni aldraðra.

                                     4. gr.
                           Verkefni samstarfsnefndar um málefni aldraðra eru:

   1.
           Að vera tengiliður milli ráðuneyta, stofnana og samtaka sem starfa
           að málefnum aldraðra.
   2.
           Að vera heilbrigðisráðherra og ríkisstjórn til ráðuneytis um
           málefni aldraðra.
   3.
           Að stjórna Framkvæmdasjóði aldraðra og gera tillögur til
           heilbrigðisráðherra um úthlutun úr sjóðnum.
   4.
           Að skera úr um ágreiningsmál sem upp kunna að koma um málefni
           aldraðra samkvæmt lögum þessum, enda beri mál ekki að réttu undir
           dómstóla. Vísa má úrskurði samstarfsnefndarinnar til
           heilbrigðisráðherra.

                                     5. gr.
           Stjórn heilsugæslustöðvar og félagsmálaráð eða félagsmálanefndir í
    sveitarfélögum á starfssvæði heilsugæslustöðvar skulu tilnefna fulltrúa í
        sérstaka undirnefnd, öldrunarnefnd. Í öldrunarnefnd skulu aldrei vera
                 fleiri en sjö, tveir tilnefndir af stjórn heilsugæslustöðvar
     ([samstarfsráði heilsugæslustöðva]^1) í Reykjavík), hinir frá viðkomandi
                     sveitarfélögum. Sveitarstjórnir velja nefndinni formann.
            Öldrunarnefnd annast eftirtalin verkefni og gerir tillögur þar að
          lútandi til stjórnar heilsugæslustöðvar (í Reykjavík [samstarfsráðs
               heilsugæslustöðva]^1)) og félagsmálaráða eða félagsmálanefnda:

   1.
           Að gera tillögur um öldrunarþjónustu á starfssvæðinu í samráði við
           forstöðumenn hinna ýmsu þátta þjónustunnar.
   2.
           Að kveðja menn til starfa í þjónustuhópi aldraðra þannig að
           samsetning hópsins sé í samræmi við ákvæði 7. gr.
   3.
           Að gera tillögur um fjölda starfsliðs í heimaþjónustu
           starfssvæðisins, sbr. III. kafla þessara laga.
   4.
           Að fylgja eftir að ákvæðum staðla eða reglugerða skv. 19. og 30.
           gr. sé framfylgt.
   5.
           Að annast samningsgerð við einstaklinga eða félagasamtök, sem taka
           að sér þjónustu fyrir aldraða, sé það ekki verksvið annarra.

            Kostnaður sem kann að verða af starfi öldrunarnefndar greiðist af
      sveitarfélögum á því starfssvæði sem hún nær til í hlutfalli við fjölda
                                              íbúa í hverju sveitarfélaganna.
                       Þegar málefni einstakra öldrunarstofnana á starfssvæði
    öldrunarnefndar eru til umfjöllunar skal nefndin gefa fulltrúa viðkomandi
      stofnunar kost á að sitja fundinn. Þá getur öldrunarnefnd og ákveðið að
    gefa fulltrúum félaga á starfssvæðinu, sem starfa í þágu aldraðra, kost á
                                        að eiga áheyrnarfulltrúa í nefndinni.

   ^1)[2]L. 31/1994, 1. gr.

                                   [5. gr. a.
        Sveitarstjórnum á starfssvæði heilsugæslustöðvar er heimilt að kjósa
   sameiginlega fimm eða sjö manna öldrunarmálaráð sem annist verkefni
   öldrunarnefndar. Öldrunarmálaráð gerir tillögur um verkefni sín til
   hlutaðeigandi sveitarstjórna. Í starfi sínu skal öldrunarmálaráð hafa
   samvinnu við félagsmálanefndir eða félagsmálaráð hlutaðeigandi
   sveitarstjórna og stjórn heilsugæslustöðvar eftir því sem kostur er.
        Ákvæði 3. og 4. mgr. 5. gr. gilda um öldrunarmálaráð eftir því sem
   við á.]^1)

   ^1)[3]L. 31/1994, 1. gr.

                                     6. gr.
        Á starfssvæði hverrar öldrunarnefndar skal starfa þjónustuhópur
   aldraðra. Þar sem heilsugæslustöðvar eru fleiri en ein í sama
   sveitarfélagi getur sveitarstjórn ákveðið að heilsugæslustöðvarnar
   sameinist um þjónustuhóp aldraðra.
        Þar sem það þykir hentugra geta sveitarstjórnir ákveðið að fela
   þjónustuhópi aldraðra hlutverk öldrunarnefndar á starfsvæðinu.
        Kostnaður, sem verða kann af starfi þjónustuhóps aldraðra, greiðist
   af sveitarfélögum á því starfsvæði sem hann nær til í hlutfalli við fjölda
   íbúa í hverju sveitarfélaganna.

                                     7. gr.
        Þjónustuhópur aldraðra er samstarfshópur starfsliðs
   heilsugæslustöðva(r) starfsvæðisins og starfsliðs í félagslegri þjónustu
   sveitarfélags(a) á starfssvæðinu.
        Í þjónustuhópi aldraðra skulu starfa fjórir menn. Í hópnum sé læknir
   með sérmenntun á sviði heimilislækninga, lyflækninga eða öldrunarlækninga,
   hjúkrunarfræðingur með þekkingu á öldrunarþjónustu eða heilsugæslu og
   tveir starfsmenn félagslegrar þjónustu í sveitarfélögum á starfsvæði
   hópsins. Skal annar þeirra vera félagsráðgjafi ef unnt er.
        Sveitarstjórnir velja þjónustuhópnum oddvita úr hópi tilnefndra.
   Oddviti hópsins skal kalla hópinn saman.
        Þjónustuhópur aldraðra getur ákveðið að gefa félögum, sem starfa í
   þágu aldraðra, og öldrunarstofnunum á starfssvæðinu kost á að koma sér
   saman um einn fulltrúa sem yrði áheyrnarfulltrúi á fundum hópsins.

                                     8. gr.
        Hlutverk þjónustuhóps aldraðra er:

   1.
           Að fylgjast með heilsufari og félagslegri velferð aldraðra á
           starfssvæðinu.
   2.
           Að meta vistunarþörf aldraðra á starfssvæðinu, sbr. 18. og 19. gr.
   3.
           Að setja upp í samvinnu við hinn aldraða samþætta áætlun um
           þjónustu, sbr. 15. gr., sem byggist á samræmdu faglegu mati.
   4.
           Að leitast við að tryggja að aldraðir á starfssvæðinu fái þá
           þjónustu sem þeir þarfnast. Ætíð skal haft að leiðarljósi það
           markmið laganna að aldrað fólk geti sem lengst búið við eðlilegt
           heimilislíf.

                                   II. kafli.
                           Framkvæmdasjóður aldraðra.
                                     9. gr.
        Framkvæmdasjóður aldraðra, sem stofnaður var með [4]lögum nr. 49 29.
   maí 1981, hefur það hlutverk að stuðla að uppbyggingu öldrunarþjónustu um
   land allt og að byggingu húsnæðis fyrir aldraða.

                                    10. gr.
        Tekjur Framkvæmdasjóðs aldraðra eru:

   1.
           Tekjur af sérstöku gjaldi sem skattstjórar leggja á þá sem
           skattskyldir eru skv. [5]1. gr. laga nr. 75/1981, um tekjuskatt og
           eignarskatt. Skal gjaldið nema 2.500 kr. á hvern gjaldanda.
           Fjárhæð gjaldsins skal breytast árlega í samræmi við breytingar er
           kunna að verða á byggingarvísitölu, í fyrsta skipti við álagningu
           á árinu 1990, miðað við breytingu á byggingarvísitölu frá 1.
           desember 1988 (124,9 stig) til 1. desember 1989.

           Undanþegin gjaldinu eru börn innan 16 ára aldurs og þeir sem eru
           70 ára og eldri í lok tekjuárs. Einnig eru þeir undanþegnir
           gjaldinu sem hafa tekjuskattsstofn sem nemur 530.196 kr. eða lægri
           á tekjuárinu 1988. Tekjuviðmiðun þessi skal breytast árlega í
           samræmi við þær breytingar sem verða á persónuafslætti skv. [6]68.
           gr. laga nr. 75/1981, um tekjuskatt og eignarskatt, með síðari
           breytingum, og innheimtuhlutfalli viðkomandi staðgreiðsluárs
           samkvæmt ákvæðum 1. mgr. [7]9. gr. laga nr. 45/1987, um
           staðgreiðslu opinberra gjalda, með síðari breytingum. Skattstjóri
           skal fella gjald þetta niður af þeim elli- og örorkulífeyrisþegum,
           undir 70 ára aldri, sem dveljast á dvalar- og hjúkrunarheimilum.

           Við álagningu og innheimtu gjalds þessa skulu gilda sömu reglur og
           um álagningu og innheimtu tekjuskatts og eignarskatts samkvæmt
           [8]lögum nr. 75/1981, með síðari breytingum, eftir því sem við á.
           Í stað tíu gjalddaga skal þó gjalddagi vera einn, 1. ágúst ár
           hvert. Dragist framlagning álagningarskrár fram yfir 1. ágúst
           færist gjalddagi til 1. dags næsta mánaðar eftir framlagningu
           álagningarskrár.

   2.
           Frjáls framlög og aðrar tekjur er til kunna að falla.
   3.
           Vaxtatekjur.

        Í miðmánuði hvers ársfjórðungs skal fjármálaráðuneytið skila
   Framkvæmdasjóði aldraðra fjórðungi tekna sjóðsins á því ári.

                                    11. gr.
        Framkvæmdasjóður aldraðra skal vera í vörslu Tryggingastofnunar
   ríkisins. Samstarfsnefnd um málefni aldraðra annast stjórn sjóðsins, sbr.
   3. tölul. 4. gr. Þegar samstarfsnefnd um málefni aldraðra fjallar um
   málefni Framkvæmdasjóðs aldraðra skal fulltrúi tilnefndur af
   fjárveitinganefnd Alþingis taka sæti í nefndinni.
        Sjóðstjórn gerir árlega tillögur til ráðherra um úthlutun.

                                    12. gr.
        [Hlutverk Framkvæmdasjóðs aldraðra er:

   1.
           Að styrkja byggingu þjónustumiðstöðva, dagvista, þjónustuhúsnæðis
           aldraðra og hjúkrunarrýmis fyrir aldraða, sbr. 17. og 18. gr.
   2.
           Að veita styrki til breytinga, endurbóta og viðhalds á stofnunum
           aldraðra sem eru í rekstri við gildistöku þessara laga.
   3.
           [Að styðja sveitarfélög og heilsugæslustöðvar til að koma á fót og
           reka heimaþjónustu fyrir aldraða.]^1)
   [4.
           Að veita rekstrarfé á árunum 1993, 1994 og 1995 til stofnana fyrir
           aldraða í samræmi við ákvæði fjárlaga, þó aldrei meira en 55% af
           heildarúthlutun sjóðsins á árinu.]^1)
   [5.]
           ^1) Að veita tímabundið rekstrarfé til stofnana fyrir aldraða sem
           breyta eða hefja starfsemi eftir að fjárlagaár hefst.
   [6.]
           ^1) Önnur verkefni sem sjóðstjórn ákveður og heilbrigðisráðherra
           samþykkir.

        ...^1)]^2)

   ^1)[9]L. 109/1992, 1. gr.^2)[10]L. 12/1991, 1. gr.

                                    13. gr.
        Um framkvæmdir skv. 12. gr. fer samkvæmt [11]lögum nr. 63 12. maí
   1970 um skipan opinberra framkvæmda, eftir því sem við á.

                                    14. gr.
        Heilbrigðisráðherra setur með reglugerð^1) nánari ákvæði um
   Framkvæmdasjóð aldraðra.

   ^1)Rg. 299/1990, sbr. 201/1991.

                                  III. kafli.
                                 Heimaþjónusta.
                                    15. gr.
        Í hverju sveitarfélagi skal reka heimaþjónustu fyrir aldraða. Eftir
   því sem kostur er skulu sveitarfélög þau, sem standa saman að
   öldrunarnefnd, sameinast um rekstur heimaþjónustu aldraðra á
   starfssvæðinu.
        Með heimaþjónustu er átt við þá þjónustu sem veitt er öldruðum sem
   búa heima. Sú þjónusta byggist á hjálp til sjálfshjálpar og tekur mið af
   heilsufarslegu og félagslegu ástandi einstaklingsins og er hún tvíþætt.
   Annars vegar er heilbrigðisþáttur heimaþjónustu sem er í höndum starfsliðs
   heilsugæslustöðva. Hins vegar er félagslegur þáttur heimaþjónustu sem er í
   höndum félagslegrar þjónustu viðkomandi sveitarfélaga eða aðila sem
   sveitarfélög semja við.
        Veita skal heimaþjónustu um kvöld, nætur og helgar þegar þess er
   þörf.

                                    16. gr.
        Hinir ýmsu þættir heimaþjónustu skulu skipulagðir af viðkomandi
   sveitarfélögum að fengnum tillögum öldrunarnefndar og þjónustuhóps
   aldraðra á starfssvæðinu.

                                   IV. kafli.
                         Fyrirkomulag öldrunarþjónustu.
                                    17. gr.
        Til opinnar öldrunarþjónustu samkvæmt lögum þessum telst:

   1.
           Heimaþjónusta aldraðra, sbr. III. kafla.
   2.
           Þjónustumiðstöðvar aldraðra sem bjóða upp á þjónustu við aldraða
           sem búa heima. Þjónustumiðstöð getur starfað sjálfstætt eða í
           tengslum við dagvist aldraðra, sbr. 17. gr., 3. tölul.,
           sjálfseignar- og búseturéttaríbúðir, sbr. 17. gr., 4. tölul.,
           stofnanir aldraðra, sbr. 18. gr., eða heilsugæslustöð. Leitast
           skal við að þjónustumiðstöðvar séu sem næst öðrum þjónustukjörnum
           en þó dreifðar um íbúðahverfi.
   3.
           Dagvist aldraðra telst sú starfsemi sem býður a.m.k. upp á
           eftirtalda þjónustu: flutningsþjónustu að og frá heimili
           einstaklingsins, tómstundaiðju, aðstöðu til léttra líkamsæfinga,
           fæði, hvíldaraðstöðu og aðstoð við böðun. Einstaklingar, sem þurfa
           á dagvist að halda, geta sótt hana daglega eða ákveðna daga.
           Dagvist getur verið rekin sjálfstætt eða í tengslum við aðra
           starfsemi, t.d. þjónustumiðstöð aldraðra, sbr. 2. tölul. þessarar
           greinar, sjálfseignar- og búseturéttaríbúðir fyrir aldraða, sbr.
           4. tölul. þessarar greinar, eða stofnanir fyrir aldraða skv. 18.
           gr.
   4.
           Sjálfseignar-, leigu- og búseturéttaríbúðir fyrir aldraða. Þar
           skal vera völ á sömu þjónustu og um getur í 1. tölul. 18. gr.,
           annaðhvort í húsnæðinu sjálfu eða næsta nágrenni.

                                    18. gr.
        Stofnanaþjónusta fyrir aldraða samkvæmt lögum þessum er:

   1.
           Þjónustuhúsnæði aldraðra sem getur verið tvenns konar: Íbúðir og
           dvalarheimili, hvorttveggja sérhannað fyrir þarfir aldraðra og
           ætlað þeim öldruðum sem ekki eru færir um að annast heimilishald
           þrátt fyrir heimaþjónustu. Þar skal vera varsla allan
           sólarhringinn, öryggiskerfi í hverri íbúð og völ á fjölbreyttri
           þjónustu, svo sem mat, þvotti, þrifum og félagsþjónustu. Aðstaða
           skal vera fyrir læknishjálp, hjúkrun og endurhæfingu. Þjónusta,
           sem hver einstaklingur nýtur, fer eftir einstaklingsbundnu mati á
           þörf, sbr. 19. gr., og skal byggjast á hjálp til sjálfshjálpar.
   2.
           Hjúkrunarrými á öldrunarstofnunum eða hjúkrunarheimili eru ætluð
           öldruðum einstaklingum sem eru of lasburða til að dveljast í
           þjónustuhúsnæði aldraðra, sbr. 1. tölul. Á hjúkrunarrými á
           öldrunarstofnunum og hjúkrunarheimilum skal vera aðstaða til
           hjúkrunar- og læknisþjónustu. Við hönnun skal þess sérstaklega
           gætt að stofnunin sé heimilisleg og hlýleg. Aðstaða skal vera
           fyrir aldraða sjúklinga með heilabilunareinkenni. Eftir því sem
           kostur er skulu hjúkrunarrými á öldrunarstofnunum og
           hjúkrunarheimili vera í starfstengslum við öldrunarlækningadeild,
           lyflækningadeild eða sjúkrahús eftir aðstæðum í hverju tilviki.
           Þjónusta, sem hver einstaklingur nýtur, fer eftir
           einstaklingsbundnu mati á þörfum sjúklings og byggist á hjálp til
           sjálfshjálpar.

                                    19. gr.
        Stjórn dagvistar skv. 3. tölul. 17. gr. og stofnunar fyrir aldraða
   skv. 18. gr. ákveða um vistun fólks á stofnuninni enda hafi öðrum
   skilyrðum þessarar greinar verið fullnægt.
        Enginn má vistast til langdvalar á stofnun fyrir aldraða skv. 18. gr.
   nema að undangengnu mati á vistunarþörf. [Mat á vistunarþörf skal að
   jafnaði vera í höndum þjónustuhóps aldraðra.]^1)
        Hafi aldraður einstaklingur verið lengur en sex vikur á sjúkrahúsi án
   sérstakrar meðferðar skal þjónustuhópur aldraðra meta þörf einstaklingsins
   fyrir vistun á öldrunarstofnun.
        Í reglugerð^2) skal setja reglur um vistunarmat og framkvæmd þess.

   ^1)[12]L. 12/1991, 2. gr.^2)Rg. 46/1990.

                                    20. gr.
        Áður en framkvæmdir hefjast við dagvist fyrir aldraða skv. 3. tölul.
   17. gr. eða stofnun fyrir aldraða skv. 18. gr. skal afla framkvæmdaleyfis
   heilbrigðisráðherra.
        Áður en framkvæmdir hefjast við sjálfseignar-, leigu- og
   búseturéttaríbúðir aldraðra, sbr. 17. gr., 4. tölul., skal afla samþykkis
   heilbrigðisráðuneytis á teikningum. Jafnframt skal skýra ráðuneytinu frá
   því hver muni bera ábyrgð á rekstri sameignar og sameiginlegrar þjónustu í
   húsnæðinu.
        Beiðni um framkvæmdaleyfi skulu fylgja upplýsingar um verksvið
   stofnunar og staðsetningu, svo og uppdrættir af byggingum, lóð og umhverfi
   og afstöðu til nágrennis ásamt lýsingu á húsakynnum. Enn fremur skal
   fylgja greinargerð um eigendur og fjárhagsástæður. Beiðninni skal og
   fylgja umsögn öldrunarnefndar á því starfssvæði sem stofnunin mun verða.
        Sama gildir um allar meiri háttar breytingar á húsakynnum og
   starfsemi stofnunar fyrir aldraða.
        Áður en ráðherra heimilar framkvæmdir skal umsóknin send til umsagnar
   samstarfsnefndar um málefni aldraðra. Ef um hjúkrunarrými er að ræða skal
   umsóknin einnig send til umsagnar landlæknis og héraðslæknis.

                                    21. gr.
        Áður en rekstur dagvistar skv. 3. tölul. 17. gr. og stofnunar fyrir
   aldraða skv. 18. gr. getur hafist skal sækja um rekstrarleyfi til
   heilbrigðisráðherra.
        Umsókn um rekstrarleyfi skal fylgja greinargerð um eigendur stofnunar
   og fjárhagsástæður, skýrsla um starfsáætlun, stjórn, starfsfólk,
   rekstrarfyrirkomulag og hve mörgum vistmönnum stofnuninni er ætlað að
   sinna.
        Heilbrigðisráðherra veitir rekstrarleyfi ef stofnunin fullnægir
   heilbrigðiskröfum og ákvæðum þessara laga og ætla má að hún geti leyst
   verkefni sín á viðunandi hátt.

                                    22. gr.
        Eigendur stofnana fyrir aldraða, sbr. 18. gr., skipa stjórn
   stofnunarinnar.
        Sé stofnunin í beinum starfstengslum við sjúkrahús gilda um stjórn
   stofnunar ákvæði [13]30. gr. laga nr. 59/1983,^1) um heilbrigðisþjónustu,
   með síðari breytingum.
        Starfsmannaráð tilnefnir einn mann af sinni hálfu til setu á fundum
   stjórnar stofnunar fyrir aldraða með málfrelsi og tillögurétti. Sama
   gildir um vistmannaráð.

   ^1)Nú [14]l. 97/1990.

                                    23. gr.
        Þær dvalarstofnanir fyrir aldraða, sem starfandi eru við gildistöku
   þessara laga, skulu í hvívetna háðar ákvæðum þeirra. Skal stefnt að því að
   innan þriggja ára hafi þær uppfyllt þær kröfur um gerð og búnað er felast
   í 18. gr., enda hafi Framkvæmdasjóður aldraðra bolmagn til að styrkja
   framkvæmdir af þessu tagi.

                                   V. kafli.
                        Kostnaður við öldrunarþjónustu.
                                    24. gr.
        Þeir, sem þjónustu dagvistar njóta, skulu taka þátt í kostnaði af
   dagvistinni, að hámarki sem nemur einstaklingsgrunnlífeyri
   Tryggingastofnunar ríkisins. Að öðru leyti greiðist kostnaður vegna
   dagvistar af Tryggingastofnun ríkisins.

                                    25. gr.
        Íbúar í sjálfseignar-, leigu- og búseturéttaríbúðum, sbr. 17. gr., 4.
   tölul., greiða sjálfir þá þjónustu, sem þar er veitt, aðra en
   heimaþjónustu, sbr. 29. gr., samkvæmt ákvörðun rekstraraðila.

                                    26. gr.
        Dvalarkostnaður á stofnunum fyrir aldraða skv. 18. gr., þ.e.
   þjónustuhúsnæði og hjúkrunarrými, greiðist af Tryggingastofnun ríkisins,
   sbr. þó 27. gr.

                                    27. gr.
        Vistmenn, sem hafa tekjur umfram 11.000 kr. á mánuði, skulu taka þátt
   í greiðslu dvalarkostnaðar á stofnunum fyrir aldraða, sbr. 18. gr.
        Með tekjum sínum, sem eru umfram 11.000 kr., skal vistmaður greiða
   dvalarkostnað sinn að hluta eða öllu.
        Setja skal með reglugerð^1) nánari ákvæði um þátttöku vistmanna í
   greiðslu dvalarkostnaðar, m.a. um hækkun viðmiðunartekna.

   ^1)Rg. 47/1990, sbr. 291/1990, 322/1991 og 236/1993.

                                    28. gr.
        Vistmaður á stofnun fyrir aldraða, sbr. 18. gr., sem ekki hefur aðrar
   tekjur en bætur almannatrygginga, fær ráðstöfunarfé frá Tryggingastofnun
   ríkisins, sbr. lokamálsgrein [15]51. gr. laga um almannatryggingar, nr.
   67/1971, með síðari breytingum.^1)

   ^1)Nú [16]l. 117/1993. Sjá einnig rg. 151/1984.

                                    29. gr.
        Kostnaður af rekstri heimaþjónustu skiptist þannig að sveitarfélög
   bera kostnað af félagslegum þætti hennar en ríkissjóður af
   heilbrigðisþættinum.
        Sveitarstjórnir geta með gjaldskrá ákveðið þátttöku einstaklinga í
   þeirri heimaþjónustu sem þau veita.
        Undanþegnir gjaldskyldu vegna heimaþjónustu skulu þeir sem ekki hafa
   aðrar tekjur en ellilífeyri og tekjutryggingu almannatrygginga.

                                   VI. kafli.
                                  Ýmis ákvæði.
                                    30. gr.
        Heilbrigðis- og tryggingamálaráðherra skal þegar eftir gildistöku
   laganna setja með reglugerð^1) nánari ákvæði um framkvæmd þeirra, m.a. um
   búnað stofnana fyrir aldraða, aðbúnað og þjónustu við vistmenn, svo og
   starfslið stofnana eftir starfsemi þeirra.

   ^1)Rg. 45/1990 (dagvist aldraðra). Rg. 46/1990 (vistunarmat aldraðra). Rg.
   47/1990 (um stofnanaþjónustu fyrir aldraða), sbr. 291/1990, 322/1991 og
   236/1993. Rg. 422/1992 (greiðslur öldrunarstofnana fyrir
   heilbrigðisþjónustu).

                                    31. gr.
        Lög þessi öðlast gildi 1. janúar 1990 ...
        Lög þessi skal endurskoða innan fimm ára frá gildistöku þeirra.

                            Ákvæði til bráðabirgða.
        ...

References

   Visible links
   1. http://www.althingi.is/dba-bin/lawformpr.pl?lnr=1989082
   2. file:///altext/stjt/1994.031.html
   3. file:///altext/stjt/1994.031.html
   4. file:///altext/stjtnr.html#1981049
   5. file://1981075.html#g1
   6. file://1981075.html#g68
   7. file://1987045.html#g9
   8. file://1981075.html
   9. file:///altext/stjt/1992.109.html
  10. file:///altext/stjt/1991.012.html
  11. file://1970063.html
  12. file:///altext/stjt/1991.012.html
  13. file:///altext/stjtnr.html#1983059?g30
  14. file://1990097.html
  15. file:///altext/stjtnr.html#1971067?g51
  16. file://1993117.html
