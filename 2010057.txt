
   --------------------------------------------------------------------------

             Lög um heimild til samninga um gagnaver í Reykjanesbæ

                              2010 nr. 57 14. júní

   --------------------------------------------------------------------------

                 Ferill málsins á Alþingi.   Frumvarp til laga.

 Tóku gildi 17. júní 2010. Breytt með l. 126/2011 (tóku gildi 30. sept. 2011).

                                1. gr. Heimild.
[Ráðherra]^1) er veitt heimild til að gera samning fyrir hönd ríkisstjórnarinnar
innan ramma þessara laga við Teha Investments S.a.r.l. og Novator (eigendurnir)
og Verne Holdings ehf. og Verne Real Estate ehf. (félögin) en félögin munu reisa
   og reka gagnaver í Reykjanesbæ (verkefnið). Í lögum þessum merkir hugtakið
 félögin Verne Holdings ehf., Verne Real Estate ehf. og íslensk dótturfélög í
 meirihlutaeigu þeirra, núverandi eða síðari, enda sé starfsemi þeirra í beinum
                            tengslum við verkefnið.
Samningurinn skal kveða á um þær skuldbindingar af hálfu ríkisins, eigendanna og
    félaganna sem kunna að þykja nauðsynlegar og viðeigandi fyrir félögin og
  starfsemina, þ.m.t. framkvæmd á ákvæðum laga þessara. Í slíkum samningi skal
   ákveðið hversu lengi ákvæði hans skuli gilda og skulu þau öðlast gildi við
undirritun hans og gilda í 10 ár frá því að skattskyldar tekjur myndast sem eru
umfram frádráttarbæran kostnað, þó aldrei lengur en í 13 ár frá undirritun hans.
Samningur sá sem [ráðherra]^1) undirritar fyrir hönd ríkisstjórnarinnar samkvæmt
lögum þessum (fjárfestingarsamningurinn) um meginatriði verkefnisins skal birtur
                           í B-deild Stjórnartíðinda.
Starfsemi félaganna skal vera í samræmi við íslensk lög og stjórnvaldsfyrirmæli
                  eins og nánar er kveðið á um í lögum þessum.
                             ^1)L. 126/2011, 527. gr.
                               2. gr. Verkefnið.
Verkefnið sem lög þessi taka til felur í sér að félögin reisa og reka gagnaver í
Reykjanesbæ eins og nánar verður kveðið á um í fjárfestingarsamningi sem gerður
verður innan ramma laga þessara á milli [ráðherra],^1) félaganna og eigendanna.
                             ^1)L. 126/2011, 527. gr.
                          3. gr. Undanþágur frá lögum.
  Í beinum tengslum við verkefnið skulu félögin og hluthafar þeirra undanþegin
  takmörkunum sem kveðið er á um í reglum nr. 880/2009, um gjaldeyrismál, sem
 settar voru á grundvelli ákvæðis til bráðabirgða í [1]lögum um gjaldeyrismál,
 nr. 87/1992, með síðari breytingum, svo og hvers kyns sams konar eða efnislega
svipaðra hafta sem síðar kunna að verða sett á til viðbótar við slík höft eða í
   þeirra stað. Í fjárfestingarsamningi er heimilt að kveða nánar á um slíka
                                   undanþágu.
 Félögin skulu undanþegin ákvæðum 4. tölul. 1. mgr. [2]1. gr. laga nr. 19/1966,
  um eignarrétt og afnotarétt fasteigna, þar sem sett eru þau skilyrði að ^4/5
  hlutar hlutafjár hlutafélags séu eign íslenskra ríkisborgara, að meiri hluti
    atkvæða á hluthafafundum sé í höndum íslenskra ríkisborgara og að allir
                    stjórnendur séu íslenskir ríkisborgarar.
   Félögin skulu undanþegin ákvæðum 2. mgr. [3]42. gr. laga nr. 138/1994, um
    einkahlutafélög, þar sem þess er krafist að meiri hluti stjórnarmanna og
     framkvæmdastjóri einkahlutafélags hafi heimilisfesti á Íslandi, svo og
                          sambærilegum síðari ákvæðum.
 Félögin skulu undanþegin ákvæðum [4]laga nr. 48/1994, um brunatryggingar, eða
  ákvæðum síðari laga um sameiginlega skyldutryggingu húseigna, enda verði með
öðrum hætti tryggilega séð fyrir brunatryggingum. Ákvæði [5]laga nr. 55/1992, um
   Viðlagatryggingu Íslands, eiga ekki við um félögin. Félögin skulu viðhalda
                         fullnægjandi viðlagatryggingu.
   Félögin skulu undanþegin greiðslu gatnagerðargjalds samkvæmt [6]lögum nr.
 153/2006, um gatnagerðargjald, svo og sams konar eða efnislega svipaðra gjalda
   og skatta, að því marki sem samþykkt verður milli félaganna og viðeigandi
                                 sveitarfélaga.
                              4. gr. Skattlagning.
Félögin skulu greiða skatta og önnur opinber gjöld sem almennt eru lögð á hér á
landi, eftir þeim reglum sem um þau gilda samkvæmt lögum á hverjum tíma, nema að
               því leyti sem á annan veg er mælt í lögum þessum:
   1. Þrátt fyrir breytingar sem síðar kunna að verða á [7]lögum nr. 90/2003, um
  tekjuskatt, skulu félögin greiða 15% tekjuskatt með eftirfarandi sérákvæðum:
    a. Ef tekjuskattshlutfall á félög með takmarkaðri ábyrgð, sbr. 1. tölul. 1.
 mgr. [8]2. gr. laga nr. 90/2003, um tekjuskatt, er hærra en 15% skal hið hærra
    tekjuskattshlutfall ekki gilda um félögin fyrstu fimm árin af gildistíma
                           fjárfestingarsamningsins.
    b. Ef tekjuskattshlutfall á félög með takmarkaðri ábyrgð, sbr. 1. tölul. 1.
   mgr. [9]2. gr. laga nr. 90/2003, um tekjuskatt, er hærra en 15% eftir fimm
fyrstu árin af gildistíma fjárfestingarsamningsins skal það tekjuskattshlutfall
 gilda um félögin næstu fimm árin af gildistíma fjárfestingarsamningsins, þ.e.
      frá fimmta til tíunda árs af gildistímanum, þó aldrei hærra en 18%.
    c. Ef tekjuskattshlutfall á félög með takmarkaðri ábyrgð, sbr. 1. tölul. 1.
   mgr. [10]2. gr. laga nr. 90/2003, um tekjuskatt, er hærra en 18% eftir tíu
fyrstu árin af gildistíma fjárfestingarsamningsins skal það tekjuskattshlutfall
  gilda um félögin það sem eftir er af gildistíma fjárfestingarsamningsins, þó
                              aldrei hærra en 25%.
    d. Ef tekjuskattshlutfall á félög með takmarkaðri ábyrgð, sbr. 1. tölul. 1.
mgr. [11]2. gr. laga nr. 90/2003, um tekjuskatt, er lækkað niður fyrir 15% skal
                          sú lækkun gilda um félögin.
      2. Félögunum skal heimilt að draga frá skattskyldum tekjum á hverju ári
eftirstöðvar rekstrartapa frá síðustu tíu almanaksárum eins og nánar er kveðið á
    um í 8. tölul. [12]31. gr. laga nr. 90/2003, um tekjuskatt. Ef íslenskum
fyrirtækjum verður heimilað að draga eftirstöðvar rekstrartapa frá skattskyldum
   tekjum vegna fleiri ára, sbr. þessa málsgrein, skal sama gilda um félögin.
   3. Félögunum skal heimilt að fyrna að fullu kostnað af búnaði sem er notaður,
 eða er fyrirhugað að nota, í gagnaverinu yfir líftíma búnaðarins. Til búnaðar
 telst m.a. rafbúnaður, vélbúnaður, upplýsingatæknibúnaður og fjarskiptabúnaður
      sem er nauðsynlegur til þess að halda uppi starfrækslu gagnaversins.
       4. Félögin skulu undanþegin iðnaðarmálagjaldi samkvæmt [13]lögum nr.
134/1993, um iðnaðarmálagjald, með síðari breytingum, og markaðsgjaldi samkvæmt
  [14]lögum nr. 160/2002, um útflutningsaðstoð, með síðari breytingum, sem og
  sköttum eða gjöldum sömu eða að verulegu leyti svipaðrar tegundar sem síðar
  kunna að verða lögð á til viðbótar eða í staðinn fyrir iðnaðarmálagjald eða
                                 markaðsgjald.
        5. Stimpilgjöld sem greiða bæri samkvæmt [15]lögum nr. 36/1978, um
stimpilgjald, skulu vera 0,15% af öllum stimpilskyldum skjölum sem félögin gefa
          út eða stofnað er til í tengslum við byggingu gagnaversins.
   6. Félögin skulu undanþegin ákvæðum 1.5. tölul. 1. mgr. [16]14. gr. laga nr.
          146/1996, um öryggi raforkuvirkja, neysluveitna og raffanga.
     7. Félögin skulu þrátt fyrir 35. gr. skipulags- og [17]byggingarlaga, nr.
     73/1997, greiða skipulagsgjald, sem nemur 100.000 bandaríkjadölum, af
    nýbyggingum gagnavers. Greiðslur skulu standa í hlutfalli við framvindu
                            byggingar gagnaversins.
   8. Í stað fasteignaskatts skv. [18]II. kafla laga nr. 4/1995, um tekjustofna
 sveitarfélaga, með síðari breytingum, svo og sams konar eða efnislega svipaðra
 gjalda og skatta sem síðar kunna að verða lagðir á til viðbótar við eða í stað
fasteignaskatts, skulu félögin greiða Reykjanesbæ fasteignaskatt sem nemur 1,65%
af áætluðu verðmæti allra bygginga, húsnæðis og mannvirkja í eigu félaganna eða
 á leigu hjá þeim, eða þá annað hlutfall fasteignaskatts sem Reykjanesbær kann
almennt að leggja á byggingar af sama toga ef hann er lægri. Skattstofninn nemur
 1.030.600.000 kr. að því er varðar núverandi fasteignir félaganna og breytist
samkvæmt byggingarvísitölu allt frá þeim mánuði sem félögin hefja viðskipti við
viðskiptavini. Skattstofninn fyrir síðari byggingar félaganna, sem reistar eru á
     lóð þeirra á Valhallarbraut, skal vera kostnaðurinn við gerð útveggja
    bygginganna eða 85.500 kr. á hvern fermetra, hvort sem lægra er, bundið
 byggingarvísitölu frá þeim mánuði sem byggingin er tekin í notkun, þ.e. þegar
viðskiptavinir hefja að greiða fyrir afnot. Fasteignaskattur skal fyrst lagður á
1. janúar 2011, þ.e. á árinu eftir að starfræksla gagnaversins hefst. Félögunum
 verður veittur frádráttur af síðari fasteignagjöldum að fjárhæð 44.660.298 kr.
     vegna skatta sem þegar hafa verið greiddir til Reykjanesbæjar eða eru
    gjaldfallnir, og Reykjanesbær mun ekki leggja á slíka skatta árið 2010.
  Fasteignaskattur skal lagður á og innheimtur fyrir sérhvert ár á grundvelli
    fyrrgreinds álagningarstofns svo sem hann er framreiknaður á grundvelli
    byggingarvísitölu þess mánaðar sem viðskipti við viðskiptavini hefjast.
     9. Félögunum skal ekki gert að greiða eignarskatt eða skatta og gjöld sem
        ekki eru tekjutengd og kunna að verða innleidd eftir undirritun
 fjárfestingarsamningsins og á gildistíma hans nema slíkir skattar og gjöld séu
 jafnframt lögð með almennum hætti á önnur íslensk fyrirtæki, þ.m.t. öll önnur
  gagnaver. Hins vegar skulu félögin undanþegin öllum eignarskatti sem kann að
      verða tekinn upp í fimm ár frá gildistöku fjárfestingarsamningsins.
     10. Uppfylli félögin og/eða fasteignir þeirra skilyrði til skráningar sem
        virðisaukaskattsskyldur aðili samkvæmt [19]lögum nr. 50/1988, um
  virðisaukaskatt, skal félögunum ekki gert að leggja fram sérstaka tryggingu
                             vegna skráningarinnar.
    11. Félögin skulu undanþegin gjöldum skv. 14. gr. og [20]14. gr. a laga nr.
   69/2003, um Póst- og fjarskiptastofnun, og hvers kyns núgildandi og síðari
 gjöldum, enda telst þjónustan sem félögin veita ekki til þeirrar starfsemi sem
                          fellur undir ákvæði laganna.
     12. Öll viðskipti milli félaganna og dótturfélaga þeirra skulu samrýmast
 [21]57. gr. laga nr. 90/2003, um tekjuskatt, og meginreglum OECD um viðskipti
                      tengdra aðila og milliverðlagningu.
             Í fjárfestingarsamningnum er heimilt að kveða á um að:
       a. ekki skuli leggja á félögin umhverfisgjöld eða umhverfisskatta sem
tengjast losun lofttegundarinnar CO2 eða annarri losun eða öðrum mengunarvöldum
  nema slík gjöld eða skattar séu almennt lagðir á önnur fyrirtæki á Íslandi,
      þ.m.t. öll önnur gagnaver, og mismuni ekki félögunum að öðru leyti,
    b. ekki skuli leggja skatta eða gjöld á raforkukaup og/eða notkun félaganna
  nema slík gjöld eða skattar séu jafnframt lagðir með almennum hætti á önnur
  íslensk fyrirtæki, þ.m.t. gagnaver, og mismuni ekki félögunum að öðru leyti.
    Almenn ákvæði íslenskra laga um tekjuskatt, virðisaukaskatt og gjöld sem
   sveitarfélög leggja á og í gildi eru á hverjum tíma og varða skattframtal,
 framtalsfrest, álagningu, endurskoðun, endurálagningu, innheimtu, gjalddaga og
 greiðslu, sem og aðrar uppgjörsreglur varðandi tekjuskatt, virðisaukaskatt og
 gjöld sem sveitarfélög leggja á, auk andmæla og ágreinings í tengslum við þau,
    skulu gilda um félögin. Í samræmi við almenn lög skal félögunum heimiluð
           samsköttun að uppfylltum almennum skilyrðum samsköttunar.
 Á upphaflegum gildistíma fjárfestingarsamningsins geta félögin valið að almenn
   ákvæði íslenskra skattalaga, eins og þau eru á hverjum tíma, gildi um þau.
  Beiðni um slíka breytingu skal gerð með skriflegri tilkynningu sem lögð skal
  fram eigi síðar en 1. júní almanaksárið áður en breytingin á að taka gildi.
 Berist slík beiðni skulu ríkisstjórnin, eigendurnir og félögin þegar ganga til
     samninga um breytinguna yfir í hið almenna skattkerfi. Ríkisstjórnin,
 eigendurnir og félögin skulu koma sér saman um aðferðir við framkvæmd slíkrar
breytingar. Eftir það skulu félögin lúta almennum íslenskum skattalögum það sem
                eftir er af gildistíma fjárfestingarsamningsins.
      Allar tilvísanir í fjárfestingarsamningnum til skatta taka til allra
     sambærilegra skatta sem kunna að koma í stað þeirra sem vísað er til.
                          5. gr. Reikningsskilareglur.
     Með samningi, sem gerður er samkvæmt lögum þessum, má ákveða sérstakar
 reikningsskilareglur fyrir félögin sem grundvallaðar eru á íslenskum lögum með
        þeim skýringum og breytingum sem taldar eru viðeigandi. Í slíkum
 reikningsskilareglum er heimilt að hafa ákvæði þar sem félögunum er heimilt að
   skrá öll viðskipti sín og gefa út ársreikninga sína í bandaríkjadölum eða
       annarri mynt að eigin vali í samræmi við landslög og á grundvelli
     reikningsskilareglna sem gefnar eru út af Alþjóðareikningsskilaráðinu.
                             6. gr. Innflutningur.
   Innflutningur og kaup félaganna eða einhvers fyrir þeirra hönd hérlendis á
byggingarefnum, vélum og tækjum og öðrum fjárfestingarvörum og varahlutum fyrir
gagnaverið og tengd mannvirki, svo og til reksturs þeirra, skulu vera undanþegin
  tollum og vörugjöldum samkvæmt [22]tollalögum, nr. 88/2005, og [23]lögum nr.
  97/1987, um vörugjald, með síðari breytingum, sem og sams konar sköttum eða
    gjöldum er kunna síðar að verða lögð á til viðbótar eða í staðinn fyrir
 framangreind gjöld. Með samningum, sem gerðir eru innan ramma laga þessara, er
 heimilt að fresta álagningu, fella niður eða endurgreiða tolla og vörugjöld á
    vöru og þjónustu sem keypt er innan lands vegna byggingar gagnaversins.
                                7. gr. Framsal.
  Heimilt er að semja um aðilaskipti og framsal á réttindum og skuldbindingum
 félaganna og eigendanna á fjárfestingarsamningnum með tilteknum skilyrðum sem
                   fram skulu koma í fjárfestingarsamningnum.
                       8. gr. Lögsaga og lausn deilumála.
Uppbygging, túlkun og framkvæmd samninga sem gerðir eru innan ramma þessara laga
 skal lúta íslenskum lögum og lögsögu íslenskra dómstóla. Heimilt er þó að vísa
            ágreiningi til gerðardóms eins og nánar er kveðið á um í
                            fjárfestingarsamningnum.
                               9. gr. Gildistaka.
                         Lög þessi öðlast þegar gildi.

References

   Visible links
   1. file://1992087.html
   2. file://1966019.html#g1
   3. file://1994138.html#g42
   4. file://1994048.html
   5. file://1992055.html
   6. file://2006153.html
   7. file://2003090.html
   8. file://2003090.html#g2
   9. file://2003090.html#g2
  10. file://2003090.html#g2
  11. file://2003090.html#g2
  12. file://2003090.html#g31
  13. file://1993134.html
  14. file://2002160.html
  15. file://1978036.html
  16. file://1996146.html#g14
  17. file://1997073.html
  18. file://1995004.html
  19. file://1988050.html
  20. file://2003069.html#g14a
  21. file://2003090.html#g57
  22. file://2005088.html
  23. file://1987097.html
