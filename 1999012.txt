
   --------------------------------------------------------------------------

                                                       Lög um Lífeyrissjóð bænda

                              1999 nr. 12 11. mars

   --------------------------------------------------------------------------

                                   I. kafli.
                   Heiti, hlutverk, aðild, iðgjöld og stjórn.
                                     1. gr.
         Sjóðurinn heitir Lífeyrissjóður bænda. Heimili hans og varnarþing er
                                                                 í Reykjavík.
            Sjóðurinn starfar með því markmiði og skipulagi sem segir í lögum
                                               þessum og samþykktum sjóðsins.
                       Heimilt er að skipta sjóðnum í deildir eftir því hvort
                                  lífeyrisréttindi eru í sameign eða séreign.
              Hlutverk sjóðsins er að tryggja sjóðfélögum, eftirlifandi mökum
          þeirra og börnum lífeyri samkvæmt ákvæðum þessara laga og samþykkta
                                                                    sjóðsins.

                                     2. gr.
        Sjóðfélagar skulu vera allir bændur og makar þeirra. Ef maki bónda er
   ekki aðili að búrekstri og á sjálfsagða fulla aðild að öðrum lífeyrissjóði
       er sjóðstjórn skylt að veita undanþágu frá sjóðsaðild að Lífeyrissjóði
     bænda óski viðkomandi þess. Bóndi í þessu sambandi, þar með talinn aðili
   að félagsbúi, einkahlutafélagi eða öðru lögformlegu búrekstrarformi, telst
       sá er stundar búskap á lögbýli þar sem hann á lögheimili, og búrekstur
     fellur undir atvinnugreinanúmer 01 og 02 í atvinnugreinaflokkun Hagstofu
        Íslands, sbr. ÍSAT 95, þó ekki starfsemi í undirflokkum 01.4, 01.5 og
                                  02.02, enda hafi hann náð sextán ára aldri.
          Launþegar er starfa við landbúnað skulu vera sjóðfélagar, enda hafi
             þeir náð sextán ára aldri og eigi ekki sjálfsagða aðild að öðrum
                                                               lífeyrissjóði.
         Heimilt er stjórn sjóðsins að veita bændum sem stunda búrekstur utan
   lögbýla, svo og bændum sem ekki eiga lögheimili á bújörðum sínum, aðild að
      sjóðnum, enda sé um að ræða verulegan búrekstur sem hlutaðeigandi hefur
    meiri hluta tekna sinna af. Þá getur sjóðstjórn heimilað sjóðsaðild mökum
         og sambúðaraðilum, sbr. 1. mgr., þeirra aðila sem um ræðir í þessari
                                                                   málsgrein.
                   Elli- og örorkulífeyrisþegar sjóðsins teljast sjóðfélagar.

                                     3. gr.
            Iðgjaldsstofn bænda og maka þeirra, sem starfa að búrekstri, skal
    vera reiknuð laun þeirra í landbúnaði samkvæmt ákvæðum laga um tekjuskatt
          og eignarskatt. Með búrekstri í þessu sambandi er átt við búrekstur
       samkvæmt atvinnugreinanúmerum 01 og 02 í atvinnugreinaflokkun Hagstofu
        Íslands, sbr. ÍSAT 95, þó ekki starfsemi í undirflokkum 01.4, 01.5 og
   02.02. Iðgjald þeirra bænda og maka þeirra sem reikna sér ekki laun heldur
    þiggja laun frá einkahlutafélagi eða öðrum lögaðila sem rekur bú, sbr. 1.
             mgr. 2. gr., skal reiknað af heildarfjárhæð greiddra launa vegna
                                                                  búrekstrar.
        Iðgjald sjóðfélaga skv. 1. mgr. 2. gr. skal vera 4% af iðgjaldsstofni
        skv. 1. mgr. þessarar greinar. Á móti iðgjaldi sjóðfélaga skal greitt
      mótframlag sem skal vera 50% hærra en iðgjald skv. 1. málsl. Mótframlag
     skal greitt af sjóðfélaga sé ekki samið um greiðslu þess úr ríkissjóði í
                             búvörusamningi eða með öðrum sambærilegum hætti.
          Á greiðsludögum beingreiðslna samkvæmt búvörulögum skal halda eftir
         af þeim iðgjaldi þeirra sjóðfélaga sem beingreiðslna njóta fyrir það
      tímabil og skila því til sjóðsins. Nú nýtur bóndi ekki beingreiðslna og
   skal þá iðgjald innheimt samtímis og með búnaðargjaldi. Stofn til greiðslu
         upp í iðgjald skal vera reiknuð laun samkvæmt greinargerð um reiknað
     endurgjald í ársbyrjun eða áætlun um greidd laun yfirstandandi árs vegna
       búrekstrar. Liggi ekki fyrir upplýsingar um reiknuð laun eða áætlun um
       greidd laun yfirstandandi árs skal miðað við laun næstliðins tekjuárs.
     Iðgjöldum sem innheimt eru skv. 1. og 2. málsl. skal skilað til sjóðsins
      eigi síðar en 30 dögum eftir að þau eru greidd og skulu þau sundurliðuð
                                                           eftir sjóðfélögum.
        Greiðsla upp í iðgjald skv. 2. málsl. 3. mgr. skal fara fram með fimm
     jöfnum mánaðarlegum greiðslum, mánuðina ágúst til desember á tekjuárinu.
     Gjalddagar iðgjaldagreiðslna skulu vera fyrsti dagur mánaðanna ágúst til
     og með desember. Heimilt er sjóðnum að annast sjálfur innheimtu iðgjalda
     og framlaga skv. 2. mgr., sbr. 3. málsl. 1. mgr., og skal gjalddagi vera
        tíundi dagur næsta mánaðar eftir launatímabil. Greiði sjóðfélagi ekki
      iðgjald innan 30 daga frá gjalddaga eða sé það vangreitt skulu reiknast
    hæstu leyfilegu dráttarvextir samkvæmt auglýsingu Seðlabanka Íslands á þá
                     fjárhæð sem vangoldin er frá gjalddaga til greiðsludags.
           Frá greiðsluskyldu iðgjaldi skv. 2. mgr. skal draga þá fjárhæð sem
         greidd hefur verið upp í iðgjald skv. 3. mgr. Ef iðgjald er hærra en
    greiðsla upp í iðgjald skal því sem á vantar haldið eftir af beingreiðslu
            eða innheimt samhliða búnaðargjaldi, eftir því sem við á, og skal
    innheimtunni dreift á þá fimm gjalddaga sem eftir eru af tekjuárinu, sbr.
         4. mgr. Sé iðgjaldið lægra en greitt hefur verið upp í iðgjald skulu
                        vextir reiknaðir á endurgreiðslu samkvæmt vaxtalögum.
            Fjármálaráðherra er heimilt að setja í reglugerð nánari reglur um
      iðgjaldagreiðslur, innheimtu, innheimtuþóknun, dráttarvexti og annað er
                                           varðar framkvæmd þessarar greinar.

                                     4. gr.
                  Nú hefur sjóðfélagi sem greiðir iðgjald skv. 1. mgr. 3. gr.
      atvinnutekjur af öðru en búrekstri og þessi störf veita ekki sjálfsagða
     aðild að öðrum lífeyrissjóði og er honum þá heimilt að greiða iðgjöld af
     slíkum tekjum til þessa sjóðs. Iðgjöld skulu vera 10% af tryggðum tekjum
             eða greiddum launum, þ.e. 4% iðgjald sjóðfélaga og 6% mótframlag
                                                               vinnuveitanda.
          Iðgjöld launþega sem eru sjóðfélagar skv. 2. mgr. 2. gr. skulu vera
            10% af heildarlaunum, þ.e. 4% iðgjald sjóðfélaga og 6% mótframlag
                                                               vinnuveitanda.
             Launagreiðanda ber að halda eftir iðgjöldum starfsmanna sinna og
                      standa skil á þeim mánaðarlega ásamt eigin mótframlagi.
            Gjalddagi iðgjalda og framlaga skv. 1. og 2. mgr. er tíundi dagur
          næsta mánaðar eftir launatímabil og eindagi 30 dögum síðar. Dragist
      greiðsla fram yfir eindaga skulu reiknast hæstu leyfilegu dráttarvextir
     samkvæmt auglýsingu Seðlabanka Íslands á þá fjárhæð sem vangoldin er frá
                                                  gjalddaga til greiðsludags.
         Launagreiðanda og sjálfstæðum atvinnurekanda ber að tilkynna sjóðnum
          ef þeim ber ekki lengur að standa skil á iðgjöldum og framlögum til
      sjóðsins þar sem þeir hafi hætt starfsemi eða launþegar þeirra látið af
                                                                     störfum.

                                     5. gr.
             Enginn greiðir iðgjöld til sjóðsins lengur en til 70 ára aldurs.
           Sjóðfélagar bera eigi ábyrgð á skuldbindingum sjóðsins með öðru en
                                                             iðgjöldum sínum.

                                     6. gr.
          Iðgjöld bónda og maka hans eða sambúðaraðila vegna búrekstrar, sbr.
           3. gr., skulu skiptast jafnt milli þeirra. Hafi annað hvort þeirra
    atvinnutekjur af öðru en búrekstri, sem skapa ótvíræðan rétt til lífeyris
     í öðrum lífeyrissjóði, getur sjóðstjórn fallist á skriflega umsókn aðila
      um aðra skiptingu iðgjalda. Ef annar aðilinn er undanþeginn sjóðsaðild,
                    sbr. 2. málsl. 1. mgr. 2. gr., skal iðgjöldum ekki skipt.
         Iðgjöld skv. 3. og 4. gr. skulu hvert almanaksár umreiknuð í stig er
                                            mynda grundvöll lífeyrisréttinda.
             Til grundvallar stigaútreikningi er tiltekin fjárhæð fyrir hvern
      almanaksmánuð, í janúar 1998 51.113 kr., og skal hún breytast í samræmi
      við breytingar á vísitölu neysluverðs frá 181,4 stigum miðað við janúar
                                                                        1998.
               Stig ársins reiknast þannig að deilt skal í 25-föld ársiðgjöld
           sjóðfélaga með grundvallarlaunum ársins skv. 3. mgr. og skulu stig
     reiknast með þremur aukastöfum. Ekki skal reikna stig lengur en til loka
    þess mánaðar er 70 ára aldri er náð. Séu iðgjaldaár fleiri en 30 skal við
    framreikning vegna örorku- og makalífeyris reikna að fullu stig þeirra 30
    ára sem hagstæðust eru fyrir sjóðfélagann en að hálfu stig þeirra ára sem
                                                               afgangs verða.

                                     7. gr.
                       Heimilt er að setja ákvæði í samþykktir sjóðsins um að
        lífeyrissjóðurinn megi taka við viðbótariðgjaldi sem greitt er umfram
       iðgjald skv. 3. og 4. gr. og að viðbótariðgjaldi þessu verði varið til
              ávinnslu réttinda hjá sjóðnum eftir nánari reglum í samþykktum.

                                     8. gr.
         Fjármálaráðherra skal skipa stjórn sjóðsins til fjögurra ára í senn.
             Skal stjórnin skipuð fimm mönnum. Skal einn þeirra tilnefndur af
    Hæstarétti og skal hann vera formaður stjórnarinnar. Einn skal tilnefndur
         af landbúnaðarráðherra, tveir af stjórn Bændasamtaka Íslands en einn
       skipaður án tilnefningar. Varamenn skulu tilnefndir og skipaðir á sama
                                                                        hátt.

                                   II. kafli.
                               Lífeyrisréttindi.
                                     9. gr.
           Hver sjóðfélagi sem greitt hefur iðgjöld til sjóðsins og er orðinn
                      fullra 67 ára að aldri á rétt á ellilífeyri úr sjóðnum.
          Heimilt er sjóðfélaga að fresta töku ellilífeyris til 70 ára aldurs
      og hækkar þá upphæð ellilífeyris, sbr. 1. mgr., um tiltekið hlutfall, í
       samræmi við tryggingafræðilegt mat, fyrir hvern mánuð sem töku hans er
                       frestað samkvæmt nánari ákvæðum í samþykktum sjóðsins.
           Stjórn sjóðsins er heimilt, ef forsendur skapast, að undangenginni
    tryggingafræðilegri úttekt á stöðu sjóðsins, að setja í samþykktir ákvæði
     um heimild til sjóðfélaga til að hefja töku lífeyris áður en hann nær 67
     ára aldri, þó ekki fyrr en frá 65 ára aldri. Skal þá upphæð ellilífeyris
      lækka um tiltekið hlutfall, í samræmi við tryggingafræðilegt mat, fyrir
                    hvern mánuð sem vantar á 67 ára aldur er taka hans hefst.

                                    10. gr.
             Sjóðfélagi sem verður fyrir orkutapi sem trúnaðarlæknir sjóðsins
    metur 50% eða meira og hefur greitt til sjóðsins í a.m.k. tvö ár á rétt á
       örorkulífeyri úr sjóðnum, enda hafi hann orðið fyrir tekjuskerðingu af
       völdum orkutapsins. Heimilt er að fela tryggingayfirlækni mat á örorku
               fyrir sjóðinn og skal það nánar ákveðið í samþykktum sjóðsins.
                Örorkulífeyrir skal framreiknaður skv. 5. mgr., enda uppfylli
                                        sjóðfélaginn öll eftirtalin skilyrði:

   a.
           hafi greitt iðgjöld til sjóðsins í a.m.k. þrjú af undanfarandi
           fjórum almanaksárum fyrir orkutap og áunnið sér a.m.k. 0,4 stig
           hvert þessara þriggja ára,
   b.
           hafi greitt iðgjöld til sjóðsins í a.m.k. sex mánuði á undanförnum
           tólf mánuðum fyrir orkutap,
   c.
           hafi ekki orðið fyrir orkutapi sem rekja má til notkunar áfengis,
           lyfja eða fíkniefna.

         Hafi sjóðfélagi öðlast rétt til framreiknings sem fallið hefur niður
     vegna tímabundinnar fjarveru af vinnumarkaði vegna vinnu erlendis, náms,
                  leyfis frá störfum, barneigna eða sambærilegra ástæðna skal
      framreikningsréttur stofnast á nýjan leik eigi síðar en sex mánuðum frá
             því að hann hefur aftur störf og greiðslu iðgjalds til sjóðsins.
                Hundraðshluta orkutaps og upphaf þess skal ákvarða að fengnum
     upplýsingum um heilsufarssögu og starfsorku umsækjanda, svo og að fengnu
      áliti trúnaðarlæknis sjóðsins, sbr. þó 2. málsl. 1. mgr. Örorkumat skal
                fyrstu þrjú árin miðast við vanhæfni sjóðfélaga til að stunda
          landbúnaðarstörf. Að því tímabili loknu skal hundraðshluti orkutaps
        ákvarðaður að nýju með tilliti til vanhæfni sjóðfélagans til að gegna
     almennum störfum. Þrátt fyrir örorku á enginn rétt á örorkulífeyri meðan
           hann heldur óskertum þeim tekjum er hann hafði áður og aldrei skal
      samanlagður örorkulífeyrir og barnalífeyrir skv. 12. gr. verða hærri en
        sem nemur þeim tekjumissi sem hann hefur sannanlega orðið fyrir sökum
        örorkunnar. Hafi sjóðfélagi verið öryrki áður en hann hóf greiðslur í
          sjóðinn er ekki um örorkulífeyrisrétt úr þessum sjóði að ræða vegna
                                                              þeirrar örorku.
             Þegar skilyrði um iðgjaldagreiðslutíma skv. 2. mgr. eru uppfyllt
   miðast hámark örorkulífeyris við áunninn lífeyrisrétt að viðbættum lífeyri
     er svarar til þeirra réttinda sem sjóðfélaginn hefði áunnið sér til loka
     þess mánaðar er hann nær 67 ára aldri, sbr. þó 3. málsl. 4. mgr. 6. gr.,
   samkvæmt reglum sem nánar skal kveðið á um í samþykktum. Eigi sjóðfélaginn
        jafnframt rétt á örorkulífeyri úr öðrum sjóði skal hann því aðeins fá
        lífeyri úr þessum sjóði vegna ókomins tíma að hann hafi síðast greitt
    iðgjöld til þessa sjóðs. Eigi sjóðfélagi ekki rétt á framreikningi miðast
                                       hámark örorkulífeyris við áunnin stig.
              Örorkulífeyrir er sami hundraðshluti af hámarksörorkulífeyri og
                                          orkutapið er metið, sbr. þó 1. mgr.
          Örorkulífeyrir greiðist ekki fyrstu þrjá mánuðina eftir orkutap. Sé
   um tímabundna örorku að ræða í skemmri tíma en sex mánuði skal ekki greiða
                                                               örorkulífeyri.
             Skylt er öryrkja sem sækir um örorkulífeyri úr sjóðnum eða nýtur
         slíks lífeyris að láta stjórn sjóðsins í té allar þær upplýsingar um
   heilsufar sitt og atvinnutekjur sem nauðsynlegar eru til að meta rétt hans
                                                                til lífeyris.
              Stjórn sjóðsins skal lækka eða fella niður örorkulífeyri þeirra
    öryrkja sem fá starfsorku sína aftur að nokkru eða öllu leyti. Sömuleiðis
   ber henni að hækka örorkulífeyrinn ef örorkan vex til muna frá því sem hún
   var metin við fyrri ákvarðanir, enda hafi sjóðfélaginn ekki verið í starfi
        er veitti honum lífeyrisréttindi í öðrum lífeyrissjóði á þeim tíma er
                                                                  örorkan óx.
        Örorkulífeyrir fellur niður við lok þess mánaðar er sjóðfélagi nær 67
   ára aldri. Ellilífeyrir skal þá ákveðinn í samræmi við áunnin réttindi. Sé
         um framreikningsrétt skv. 5. mgr. að ræða skal ellilífeyrir ákveðinn
     þannig að áætluðum réttindum skv. 5. mgr. skal bætt við áunnin réttindi.
    Hafi örorkulífeyrisþegi verið í starfi er veitti honum lífeyrisréttindi í
       þessum eða öðrum sjóði eftir að honum var úrskurðaður örorkulífeyrir í
         þessum sjóði skulu þau lífeyrisréttindi koma til frádráttar áætluðum
                                                  réttindum við framreikning.

                                    11. gr.
        Nú andast sjóðfélagi sem naut elli- eða örorkulífeyris úr sjóðnum eða
    greitt hafði iðgjöld til hans í a.m.k. 24 mánuði á undanförnum 36 mánuðum
         eða öðlast rétt til framreiknings skv. 2. og 5. mgr. 10. gr. og á þá
      eftirlifandi maki rétt til lífeyris úr sjóðnum í a.m.k. 24 mánuði eftir
           andlátið. Hafi makinn barn yngra en átján ára á framfæri sínu, sem
         sjóðfélaginn hafði áður á framfæri sínu, eða ef makinn er a.m.k. 50%
      öryrki og yngri en 67 ára skal makalífeyrir greiddur á meðan það ástand
                                                                       varir.
          Nú andast sjóðfélagi sem orðinn var sjóðfélagi fyrir árslok 1983 og
             skipti ekki réttindum sínum í árslok 1983 með maka sínum og á þá
      eftirlifandi maki rétt á lífeyri úr sjóðnum að loknum þeim greiðslutíma
   sem kveðið er á um í 1. mgr. til æviloka. Slíkur réttur miðast þó einungis
                við áunnin réttindi í sjóðnum í árslok 1983 án framreiknings.
             Nú lætur sjóðfélagi ekki eftir sig maka og er þá stjórn sjóðsins
        heimilt að greiða lífeyri skv. 1. og 2. mgr. til aðila sem sannanlega
                                   hefur annast heimili hins látna um árabil.
          Hámark makalífeyris miðast við 50% af hámarksörorkulífeyri, sbr. 5.
   mgr. 10. gr. Hafi sjóðfélaginn notið örorkulífeyris úr sjóðnum skal reikna
      stig frá þeim tíma er honum var veittur örorkulífeyrir og til loka þess
    mánaðar er hann hefði náð 67 ára aldri, í samræmi við ákvæði 10. mgr. 10.
   gr. Veiti dauðsfall eftirlifandi maka jafnframt rétt til lífeyris úr öðrum
         lífeyrissjóði skal hann því aðeins fá lífeyri úr þessum sjóði, vegna
      ókomins tíma, að hinn látni hafi síðast greitt iðgjöld til þessa sjóðs.
           Maki samkvæmt þessari grein telst sá eða sú sem við andlátið var í
     hjúskap með sjóðfélaga, staðfestri samvist eða óvígðri sambúð, enda hafi
   fjárfélagi ekki verið slitið fyrir andlát sjóðfélagans. Með óvígðri sambúð
        er átt við sambúð karls og konu sem eiga sameiginlegt lögheimili, eru
      samvistum, eiga barn saman eða konan er þunguð eða sambúðin hefur varað
                                                   samfleytt í a.m.k. tvö ár.
          Réttur til makalífeyris fellur niður ef makinn gengur í hjónaband á
          ný, stofnar til sambúðar sem jafna má til hjúskapar eða stofnar til
      staðfestrar samvistar en gengur aftur í gildi ef hjúskapnum, sambúðinni
                  eða staðfestu samvistinni er slitið án réttar til lífeyris.

                                    12. gr.
          Andist sjóðfélagi sem greitt hefur iðgjöld til sjóðsins í a.m.k. 24
         mánuði á undanfarandi 36 mánuðum, notið elli- eða örorkulífeyris við
        andlátið eða öðlast rétt til framreiknings skv. 2. og 5. mgr. 10. gr.
   skulu börn hans og kjörbörn sem yngri eru en átján ára eiga rétt á lífeyri
   til átján ára aldurs. Sama rétt til lífeyris öðlast börn fædd eða ættleidd
   fyrir orkutap sjóðfélaga sem nýtur fulls örorkulífeyris skv. 2. og 5. mgr.
             10. gr. Ef örorka er metin lægri en 100% skal barnalífeyrir vera
      hlutfallslega lægri. Veiti fráfall sjóðfélagans börnunum jafnframt rétt
         til lífeyris úr öðrum lífeyrissjóði skal lífeyrir úr þessum sjóði þó
     bundinn því skilyrði að sjóðfélaginn hafi síðast greitt til þessa sjóðs.
            Fullur barnalífeyrir skal vera að lágmarki 5.500 kr. á mánuði með
    hverju barni örorkulífeyrisþega. Við andlát sjóðfélaga skal barnalífeyrir
           vera að lágmarki 7.500 kr. með hverju barni. Upphæðir þessar skulu
   breytast árlega í hlutfalli við breytingu á vísitölu neysluverðs miðað við
       grunnvísitölu 173,5 stig. Fullur barnalífeyrir greiðist ef árleg stig,
       áætluð í samræmi við 5. mgr. 10. gr., eru a.m.k. eitt stig. Séu áætluð
    árleg stig færri lækkar barnalífeyrir frá sjóðnum hlutfallslega og fellur
       niður ef árlegur stigafjöldi er minni en 0,5 stig. Heimilt er að setja
               nánari ákvæði um upphæðir barnalífeyris í samþykktir sjóðsins.
           Fósturbörn og stjúpbörn sem sjóðfélagi hefur framfært að mestu eða
          öllu leyti skulu eiga sama rétt og börn eða kjörbörn sjóðfélaga til
      barnalífeyris. Skulu lífeyrisgreiðslur sjóðsins vegna slíkra barna vera
                            þær sömu og ef um börn eða kjörbörn væri að ræða.

                                    13. gr.
            Grundvallarlaun lífeyris skv. 9., 10. og 11. gr. eru 51.113 kr. í
     janúar 1998, sbr. 3. mgr. 6. gr. Fjárhæðin breytist 1. janúar og 1. júlí
          ár hvert í hlutfalli við breytingu á vísitölu neysluverðs miðað við
                                                    grunnvísitölu 181,4 stig.
        Upphæðir elli- og örorkulífeyris skv. 9. og 10. gr. eru hundraðshluti
             af grundvallarlaunum, sbr. 1. mgr., og nemur hundraðshluti þessi
    samanlögðum stigafjölda, sem sjóðfélaganum er reiknaður, margfölduðum með
     margföldunarstuðli að lágmarki 1,4, samkvæmt nánari ákvæðum í samþykktum
     sjóðsins. Upphæðir makalífeyris skv. 11. gr. skulu reiknaðar á sama hátt
                                  en með margföldunarstuðli sem er 50% lægri.

                                    14. gr.
         Verði breytingar gerðar á útreikningi lífeyrishlutfalls í samþykktum
     skal hlutfall lífeyris sem úrskurðaður hefur verið samkvæmt þessum lögum
                               og I. kafla eldri laga breytast að sama skapi.

                                  III. kafli.
                 Eftirlaun til aldraðra í Lífeyrissjóði bænda.
                                    15. gr.
         Þeim sem fæddir eru 1914 eða fyrr og hafa verið bændur á lögbýlum og
       átt þar lögheimili skal tryggður ellilífeyrir í samræmi við ákvæði 16.
        gr., enda eigi þeir að baki a.m.k. tíu ára réttindatíma, sbr. 3. mgr.
     Vanti mann sem látið hefur af búskap á árunum 196469 brot úr ári til að
   ná fullum tíu árum veldur það þó ekki réttindamissi ef hann hefur látið af
    búskap á tímabilinu frá fardögum til ársloka og hefði með búskap til loka
                                                þess árs náð fullum tíu árum.
          Nú andast maður sem öðlast hafði rétt til lífeyris skv. 1. mgr. eða
   var að ávinna sér slíkan rétt og hefði getað uppfyllt skilyrði 1. mgr. með
     áframhaldandi réttindavinnslu og skal þá eftirlifandi maki eiga rétt til
         makalífeyris skv. 16. gr., enda hafi hinn látni fallið frá eftir 31.
    desember 1964 og áunnið sér a.m.k. fimm ára réttindi, sbr. 3. mgr. Það er
     enn fremur skilyrði að hjónabandið hafi staðið a.m.k. í fimm ár og verið
    stofnað áður en sjóðfélaginn náði 60 ára aldri. Óvígð sambúð eða staðfest
          samvist veitir sama rétt og hjúskapur, enda hafi hún verið tilkynnt
     sjóðnum skriflega fyrir andlátið. Þá er stjórn sjóðsins heimilt að veita
      aðila sem sannanlega annaðist heimili bónda hliðstæðan lífeyri að honum
                                          látnum, enda hafi bæði verið ógift.
        Til réttindatíma skal einungis reikna þann tíma frá og með árinu 1955
         sem hlutaðeigandi hefur verið bóndi á lögbýli og átt þar lögheimili.
    Réttindatími manns sem ekki hafði náð 55 ára aldri í árslok 1954 reiknast
     frá 1. næsta mánaðar eftir að þeim aldri er náð. Réttindatími reiknast í
                 heilum mánuðum en aldrei skal hann reiknast lengri en 20 ár.
                 Heimilt er stjórn sjóðsins að víkja frá skilyrðum 1. mgr. um
      lögheimili ef hlutaðeigandi bóndi hefur haft meiri hluta tekna sinna af
    búvöruframleiðslu. Enn fremur er henni heimilt að víkja frá skilyrðinu um
      lögbýli ef um hefur verið að ræða verulegan búrekstur sem hlutaðeigandi
           hefur haft allar eða nær allar tekjur sínar af. Áður en umsókn frá
               umsækjanda utan lögbýlis er afgreidd skal leita álits stjórnar
     hlutaðeigandi búnaðarsambands á því hvaða býlum á sambandssvæðinu megi í
                                            þessu sambandi jafna til lögbýla.

                                    16. gr.
         Fjárhæð elli- og makalífeyris sem veittur er skv. 15. gr. miðast við
   réttindatíma, sbr. 3. mgr. 15. gr. Makalífeyrir skal enn fremur miðast við
   100% grundvallarlaun skv. 1. mgr. 13. gr. og sama gildir um ellilífeyri ef
    skilyrðum 2. mgr. 15. gr. um hjúskap, óvígða sambúð eða staðfesta samvist
    er fullnægt, en að öðrum kosti skal lífeyrir miðast við 20% lægri tekjur.
    Fyrir réttindatíma til ársloka 1980 skal ellilífeyrir nema 1,923% nefndra
         tekna fyrir hvert réttindaár en makalífeyrir skal til sama tíma nema
    5,341%, að viðbættu 1,068% fyrir hvert réttindaár. Hafi sjóðfélagi áunnið
     sér meiri rétt samkvæmt ákvæðum eldri laga um Lífeyrissjóð bænda einstök
    réttindaár skal þó miðað við þann rétt þau ár og fyrir réttindatíma eftir
     árslok 1980 skal jafnan miðað við áunninn rétt hvert einstakt réttindaár
             eða meðaltal þriggja bestu áranna ef um er að ræða tíma eftir að
                                               gjaldskyldu til sjóðsins lauk.
         Hafi bóndi stundað búskap þar til hann lést og verið yngri en 67 ára
       skal við ákvörðun hundraðshluta makalífeyris, auk réttindatíma skv. 3.
      mgr. 15. gr., taka tillit til þess tíma sem eftir var til 67 ára aldurs
                                                                     bóndans.
              Lífeyrir skv. 9.11. gr. kemur til frádráttar lífeyrisgreiðslum
     samkvæmt þessari grein. Verði lífeyrir hærri skv. 9. og 11. gr. en elli-
   og makalífeyrir samkvæmt þessari grein verður ekki um lífeyrisgreiðslur að
                                                 ræða samkvæmt þessari grein.
                 Greiðslur úr öðrum lífeyrissjóðum og hliðstæðar greiðslur úr
          ríkissjóði eða öðrum opinberum sjóðum koma til frádráttar greiðslum
     samkvæmt þessari grein. Hafi hlutaðeigandi gengið úr lífeyrissjóði eftir
     árslok 1969 og afsalað sér réttindum sínum þar skal sá lífeyrir sem hann
    ella hefði átt rétt á dragast frá á sama hátt. Stjórn Lífeyrissjóðs bænda
      úrskurðar hvernig innstæða í lífeyrissjóði með séreignarskipulagi skuli
                                                        metin til frádráttar.
                    Eigi maður, auk réttindatíma sem bóndi, jafnframt að baki
   réttindatíma samkvæmt lögum um eftirlaun til aldraðra skal taka tillit til
          samanlagðs réttindatíma og ákveða lífeyrisgreiðslur í hlutfalli við
    réttindatíma og fjárhæð sem hvor aðili hefði greitt ef réttindatími hefði
   verið óskiptur. Aldrei skal reikna sama tímabil sem réttindatíma hjá báðum
     aðilum. Stjórn sjóðsins skal hafa samráð við umsjónarnefnd eftirlauna um
            nánari tilhögun við úrskurð og greiðslu lífeyris samkvæmt þessari
                                                                   málsgrein.
          Makalífeyrir samkvæmt þessari grein til þeirra sem ekki hafa náð 75
   ára aldri skerðist ef hlutaðeigandi hefur tekjur af vinnu sem nemur ^1/[4]
   af grundvallarlaunum eða meira á almanaksári, sbr. 3. mgr. 6. gr., og skal
    þá skerða lífeyrinn um ^1/[12] fyrir hvern ^1/[12] hluta viðmiðunarlauna.
        Skerðist lífeyrir með þessu móti um meira en ^3/[4] skal hann felldur
                                                              niður með öllu.

                                    17. gr.
        Útgjöld vegna lífeyrisgreiðslna samkvæmt ákvæðum 15. og 16. gr. skulu
                                                         borin af ríkissjóði.

                                    18. gr.
          Þeir bændur sem telja sig eiga rétt til lífeyris skv. 16. gr. skulu
      senda stjórn sjóðsins umsókn um hann og láta í té allar upplýsingar sem
   sjóðstjórnin telur sig þurfa að fá. Stjórn sjóðsins úrskurðar lífeyri skv.
                                                                      16. gr.
        Þeim er nýtur lífeyris skv. 16. gr. og uppfyllir skilyrði 2. mgr. 15.
     gr. um hjúskap, óvígða sambúð eða staðfesta samvist er skylt að tilkynna
   stjórn sjóðsins skriflega og án tafar ef maki eða sambúðaraðili fellur frá
          ellegar hjúskap, óvígðri sambúð eða staðfestri samvist er slitið. Í
                       síðarnefnda tilvikinu skal ellilífeyri skipt að jöfnu.

                                   IV. kafli.
                                  Ýmis ákvæði.
                                    19. gr.
             Lífeyrir greiðist mánaðarlega eftir á, í fyrsta sinn fyrir næsta
   mánuð eftir þann mánuð er lífeyrisréttur myndaðist og í síðasta sinn fyrir
            þann mánuð er réttur til lífeyris fellur úr gildi. Aldrei skal þó
        sjóðstjórn skylt að úrskurða lífeyri lengra aftur í tímann en tvö ár,
                     reiknað frá byrjun þess mánaðar er umsókn berst sjóðnum.

                                    20. gr.
                Við slit hjúskapar eða óvígðrar sambúðar sem tilkynnt var til
      sjóðsins samkvæmt eldri lögum skal áunnum stigum sjóðfélaga, þau ár sem
     hjónabandið eða sambúðin stóð fram til ársloka 1983, skipt að jöfnu hafi
      þeim ekki áður verið skipt samkvæmt ákvæðum 5. mgr. [2]26. gr. laga nr.
                                                                     50/1984.

                                    21. gr.
              Leiði tryggingafræðileg athugun í ljós að fjárhagur sjóðsins sé
   ótryggur og ætla megi að eignir muni ekki duga fyrir heildarskuldbindingum
       skal stjórn sjóðsins, að höfðu samráði við tryggingafræðing, beita sér
         fyrir viðeigandi breytingum á lögum og/eða samþykktum sjóðsins, enda
                          finnist ekki aðrar leiðir til að bæta hag sjóðsins.

                                    22. gr.
               Setja skal nánari reglur um skipulag sjóðsins og starfsemi auk
       frekari ákvæða um lífeyri, svo sem fjárhæðir og útreikning lífeyris og
    skilyrði fyrir greiðslum, í samþykktir sem fjármálaráðherra staðfestir að
                fenginni umsögn Fjármálaeftirlitsins. Sjóðurinn skal tilkynna
                Fjármálaeftirlitinu um breytingar á stjórn, framkvæmdastjóra,
                                          endurskoðanda og tryggingafræðingi.

                                    23. gr.
                                            Lög þessi taka gildi 1. júlí 1999

                            Ákvæði til bráðabirgða.
        Grundvallarlaun lífeyris sem úrskurðaður hefur verið skv. [3]I. kafla
   laga nr. 50/1984 skulu frá 1. janúar 1999 breytast í samræmi við ákvæði 1.
           mgr. 13. gr. Hlutfall þess lífeyris skal frá 1. janúar 1999 lækkað
        hlutfallslega í samræmi við ákvæði 2. mgr. 13. gr. og nánari ákvæði í
                                                         samþykktum sjóðsins.
             Grundvallarlaun lífeyris sem úrskurðaður hefur verið skv. [4]II.
       kafla laga nr. 50/1984 skulu frá 1. janúar 1999 breytast í samræmi við
        ákvæði 1. mgr. 13. gr. Hlutfall þess lífeyris skal frá 1. janúar 1999
                                                            lækkað um 19,88%.
            Lífeyrir samkvæmt eldri lögum skal eigi verða lægri en hann hefði
                                         orðið samkvæmt [5]lögum nr. 50/1984.
        Ákvæði 1. málsl. 4. mgr. 6. gr. um 25-föld ársiðgjöld sjóðfélaga skal
     taka gildi 1. janúar 2000. Fyrir árið 1999 skal miða við 24-föld iðgjöld
                                                                  sjóðfélaga.
        Örorkulífeyrir þeirra örorkulífeyrisþega sjóðsins sem ná 67 ára aldri
      á tímabilinu frá 1. janúar til 30. júní 1999 fellur niður 1. júlí 1999.
     Ellilífeyrir þeirra skal úrskurðaður frá 1. júlí 1999 en að öðru leyti í
                                          samræmi við ákvæði 10. mgr. 10. gr.

References

   Visible links
   1. http://www.althingi.is/dba-bin/lawformpr.pl?lnr=1999012
   2. file://1984050.html
   3. file://1984050.html
   4. file://1984050.html
   5. file://1984050.html
