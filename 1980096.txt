
   --------------------------------------------------------------------------

                                                       Lög um biskupskosningu^1)

                            1980 nr. 96 31. desember

   --------------------------------------------------------------------------

   ^1)Falla úr gildi 31. desember 1998, sbr. [2]l. 78/1997, 64. gr.

                                     1. gr.
         ^1)

   ^1)[3]L. 78/1997, 64. gr.

                                     2. gr.
        Kosningarrétt við biskupskjör eiga:

   1.
           [Biskup Íslands, þjónandi vígslubiskupar, sóknarprestar og
           prófastar, svo og aðstoðarprestar og sérþjónustuprestar ráðnir af
           ráðherra, kennarar guðfræðideildar Háskóla Íslands sem eru í
           föstum embættum eða störfum (prófessorar, dósentar, lektorar) og
           rektor Skálholtsskóla, enda séu þeir guðfræðikandídatar, svo og
           biskupsritari og aðrir starfsmenn biskupsstofu í föstu starfi með
           sama skilorði, aðstoðarprestar ráðnir af sóknarnefndum og prestar
           sem ráðnir eru af stjórn sjúkrastofnana eða sveitarfélögum til
           prestþjónustu þar og lúta yfirstjórn kirkjulegra stjórnvalda í
           kirkjulegum efnum, enda gegni þeir því starfi sem aðalstarfi, og
           prestvígðir menn sem ráðnir eru til sérstakra starfa innan
           þjóðkirkjunnar á vegum biskups og kirkjuráðs, eftir því sem nánar
           segir í reglugerð, sbr. 7. gr.]^1)
   2.
           Kjörnir leikmenn, sem sæti eiga á kirkjuþingi, þegar
           biskupskosning fer fram, svo og leikmenn, sem sitja í kirkjuráði,
           en eigi eru jafnframt kjörnir kirkjuþingsmenn.
   3.
           [Enn fremur einn leikmaður fyrir hvert prófastsdæmi, kjörinn af
           leikmönnum, sem sæti eiga á héraðsfundi, til fjögurra ára í senn,
           og skulu varamenn einnig kjörnir á sama hátt.]^1)

   ^1)[4]L. 91/1997, 1. gr.

                                     3. gr.
        Biskupskosning skal vera skrifleg og leynileg.
        Þriggja manna kjörstjórn fer með yfirstjórn, undirbúning og framkvæmd
   biskupskosningar. Formaður hennar er ráðuneytisstjórinn í dóms- og
   kirkjumálaráðuneytinu, en varamaður hans skrifstofustjórinn í sama
   ráðuneyti. Aðalfundur Prestafélags Íslands tilnefnir annan
   kjörstjórnarmann til 4 ára í senn, svo og varamann. Kirkjumálaráðherra
   skipar þriðja manninn og varamann hans til 4 ára í senn.
        Kjörstjórn semur kjörskrá fyrir biskupskosningu, og skal hún liggja
   frammi á biskupsstofu eða öðrum stað eða stöðum, sem kjörstjórn ákveður, í
   4 vikur, eftir því sem nánar segir í auglýsingu kjörstjórnar.
        Kjörstjórn úrskurðar um kosningarrétt samkvæmt lögum þessum, svo og
   um gildi einstakra atkvæðaseðla, og enn fremur um kjörgengi. Úrskurði
   kjörstjórnar má, innan viku frá því er hann gekk, skjóta til
   kirkjumálaráðherra, sem leysir úr málinu til fullnaðar.

                                     4. gr.
        Kjörstjórn sendir þeim, sem kosningarrétt eiga, nauðsynleg kjörgögn:
   auðan kjörseðil, óáritað umslag, eyðublað fyrir yfirlýsingu kjósanda um
   það, að hann hafi kosið, og umslag með utanáskrift kjörstjórnar. Þá skal
   fylgja leiðbeining um það, hvernig kosning fari fram. Greina skal
   glögglega, fyrir hvaða tíma kjörseðill skuli hafa borist kjörstjórn.
        Kjósandi ritar á kjörseðil nafn eins biskupsefnis. Eigi skal hann
   undirrita kjörseðil eða auðkenna hann með öðrum hætti. Setur hann seðilinn
   síðan í óáritaða umslagið, sbr. 1. mgr., og lokar því, útfyllir eyðublaðið
   og leggur gögnin í áritaða umslagið og sendir kjörstjórn það í
   ábyrgðarpósti.

                                     5. gr.
        Kærur út af kosningunni skulu hafa borist kjörstjórn innan viku frá
   því, er fresti lauk til að skila atkvæðaseðlum, og úrskurðar kjörstjórn
   þær. Að svo búnu telur kjörstjórn atkvæði og úrskurðar þau, nema kosning
   sé úrskurðuð ógild. Úrskurði kjörstjórnar má skjóta til kirkjumálaráðherra
   innan viku frá því að hann gekk, og leysir hann úr málinu til fullnaðar.

                                     6. gr.
        Réttkjörinn biskup er sá, sem fær meirihluta greiddra atkvæða. Nú fær
   enginn þann atkvæðafjölda, og skal þá kosið að nýju milli þeirra þriggja,
   sem flest fengu atkvæði. Ef atkvæði verða jöfn, skal hlutkesti ráða um þá,
   sem kosið er um. Sá er réttkjörinn, sem þá fær flest atkvæði. Nú verða
   atkvæði jöfn, og skal þá veita embættið öðrum hvorum þeirra, sem flest
   fengu atkvæðin, eða einum af þremur, ef þeir fá allir jöfn atkvæði.
         ^1)

   ^1)[5]L. 78/1997, 64. gr.

                                     7. gr.
        Í reglugerð,^1) sem kirkjumálaráðherra setur, skal mælt nánar fyrir
   um biskupskosningu.

   ^1)Rg. 151/1981, sbr. 361/1997.

                                     8. gr.
        Lög þessi taka gildi 1. janúar 1981, og fer eftir þeim um kosningu
   biskups á árinu 1981.

References

   Visible links
   1. http://www.althingi.is/dba-bin/lawformpr.pl?lnr=1980096
   2. file://1997078.html#g64
   3. file://1997078.html#g64
   4. file:///altext/stjt/1997.091.html
   5. file://1997078.html#g64
