
   --------------------------------------------------------------------------

                  Lög um meðferð sjávarafurða og eftirlit með framleiðslu þeirra

                            1992 nr. 93 20. nóvember

   --------------------------------------------------------------------------

                                   I. kafli.
                                 Almenn ákvæði.
                                     1. gr.
                  Tilgangur laga þessara er að tryggja neytendum að íslenskar
             sjávarafurðir séu heilnæmar, standist settar kröfur um gæði, séu
           framleiddar við fullnægjandi hreinlætisaðstæður og að merkingar og
                                         upplýsingar um þær séu fullnægjandi.

                                     2. gr.
                Sjávarafli telst samkvæmt lögum þessum öll sjávardýr önnur en
       spendýr, þar með talin skrápdýr, liðdýr og lindýr. Fiskafurðir teljast
              matvæli sem unnin eru að öllu leyti eða að hluta úr sjávarafla.
    Sjávarafurðir teljast sjávarafli og fiskafurðir eins og skilgreint er hér
                 að framan, svo og fóðurvörur unnar úr fiski eða fiskúrgangi.

                                     3. gr.
             Lög þessi taka til veiða og hagnýtingar á sjávarafurðum, þar með
    talið til löndunar, flutnings, meðferðar, geymslu, vinnslu og útflutnings
       og jafnframt til eftirlits með slátrun, vinnslu og pökkun hafbeitar- ,
      vatna- og eldisfisks. Lögin taka einnig til innfluttra sjávarafurða sem
      ætlaðar eru til umpökkunar eða vinnslu hér á landi. Lögin taka ekki til
                                                smásöluverslunar innan lands.

                                     4. gr.
         Fiskistofa annast framkvæmd laga þessara og reglna settra með stoð í
                                                                        þeim.

                                   II. kafli.
                               Opinberar kröfur.
                                     5. gr.
          Sjávarafurðir, sem ætlaðar eru til manneldis, skulu vera heilnæmar,
                     ómengaðar og uppfylla að öðru leyti skilgreindar kröfur.
          Óheimilt er að nýta sjávarafurðir sem mengaðar eru hættulegum efnum
                                                        til fóðurframleiðslu.
                 Sjávarútvegsráðuneytið getur bannað hagnýtingu sjávarafla af
                                              hafsvæðum sem talin eru menguð.
            Sjávarútvegsráðherra setur reglur um efni þessarar greinar, þar á
           meðal um leyfilegt hámark gerla, niðurbrotsefna og mengandi efna í
                               sjávarafurðum sem ætlaðar eru til útflutnings.

                                     6. gr.
         [Við útflutning sjávarafurða sem fluttar hafa verið inn til landsins
                til vinnslu eða umpökkunar skal upprunalands hráefnis getið í
         fylgiskjölum.]^1) Halda skal innfluttum sjávarafurðum aðgreindum frá
   innlendum uns þær eru fluttar úr landi. [Þó er ráðherra heimilt að kveða á
    um í reglugerð í hvaða tilvikum sé ekki krafist slíkrar aðgreiningar.]^2)
                                                                       ...^1)

   ^1)[2]L. 89/1997, 1. gr.^2)[3]L. 58/1994, 1. gr.

                                     7. gr.
        Geymslu og flutningi sjávarafurða skal haga í samræmi við eðli þeirra
   og eiginleika.
        Fyrirtæki, sem upp eru talin í 12. gr. laganna, skulu fullnægja
   kröfum um hreinlæti og búnað.

                                     8. gr.
        Í sjávarafurðir til neyslu innan lands má einungis nota þau aukefni
   og í því magni sem íslensk yfirvöld leyfa. Í sjávarafurðir, sem ætlaðar
   eru til útflutnings, má einungis nota þau aukefni og í því magni sem leyft
   er í viðkomandi markaðslandi.
        Ílát, umbúðir og aðrir fletir, sem sjávarafurðir koma í snertingu
   við, skulu vera úr efnum sem samþykkt eru af íslenskum yfirvöldum.
        Óheimilt er að nota til þrifa og gerileyðingar önnur efni en þau sem
   íslensk heilbrigðisyfirvöld heimila.
        Sjávarútvegsráðherra getur með reglugerð sett nánari ákvæði um notkun
   hvers kyns efna sem komist gætu í snertingu við sjávarafurðir.

                                     9. gr.
        Vatn, sem notað er til þvotta, þrifa, ísframleiðslu og við
   framleiðslu sjávarafurða, skal uppfylla kröfur íslenskra yfirvalda um gæði
   drykkjarvatns. Nota má hreinan sjó uppfylli hann sömu kröfur varðandi
   heilnæmi.

                                    10. gr.
        Sjávarafurðir skulu vera rétt og greinilega merktar þannig að þær
   upplýsingar, sem fram koma, séu ekki villandi. [Á umbúðum skal koma fram
   leyfisnúmer vinnslustöðva þannig að unnt sé að rekja uppruna afurðanna til
   framleiðandans. Sé afurðin send ópökkuð skulu sömu upplýsingar koma fram í
   fylgiskjölum.]^1) Merkingar skulu að öðru leyti vera í samræmi við kröfur
   sem gerðar eru í viðkomandi markaðslandi.

   ^1)[4]L. 89/1997, 2. gr.

                                    11. gr.
        Óheimilt er að vinna, pakka, dreifa eða flytja úr landi sjávarafurðir
   sem ekki uppfylla settar kröfur um gæði, heilnæmi, aukefni, umbúðir og
   merkingar samkvæmt lögum þessum eða reglugerðum settum með stoð í þeim.
   Þetta gildir einnig um afurðir sem líklegt er að uppfylli ekki settar
   kröfur þegar þær koma á áfangastað.

                                  III. kafli.
                          Leyfisveitingar og eftirlit.
                                    12. gr.
        Vinnslustöðvar, lagmetisiðjur, skip sem leyfi hafa til veiða í
   atvinnuskyni, sbr. [5]lög nr. 38/1990, skip sem vinna afla um borð,
   uppboðsmarkaðir fyrir sjávarafla og fiskgeymslur sem ekki eru hlutar af
   fiskvinnslufyrirtæki, fiskimjölsverksmiðjur og framleiðendur dýrafóðurs úr
   sjávarafurðum skulu hafa tölusett vinnsluleyfi til staðfestingar því að
   fullnægt sé settum skilyrðum.
        Eldisfiski má aðeins slátra með leyfi yfirdýralæknis og með þeim
   skilmálum sem hann setur. Fiskistofa gefur út leyfi fyrir vinnslu og
   pökkun hafbeitar- og eldisfisks.
        Fiskistofa veitir vinnsluleyfi samkvæmt þessari grein að uppfylltum
   kröfum um hreinlæti, búnað og innra eftirlit, sbr. 13. gr., auk samnings
   við viðurkennda skoðunarstofu, sbr. 14. gr. Vinnsluleyfi má binda
   framleiðslu tilgreindra afurða.
        Óheimilt er að veiða, vinna, geyma sjávarafurðir eða starfrækja
   uppboðsmarkaði án vinnsluleyfis.
        Sjávarútvegsráðherra setur með reglugerð nánari skilyrði fyrir
   leyfisveitingum samkvæmt þessari grein.

                                    13. gr.
        Forsvarsmenn þeirra aðila, sem falla undir ákvæði laga þessara, sbr.
   12. gr., bera ábyrgð á því að sett sé á fót og starfsrækt innra eftirlit
   með framleiðslu. Innra eftirlit fyrirtækisins skal miðast við umfang
   reksturs og byggt á eftirfarandi meginatriðum:

   1.
           Að skráð séu með tilliti til eðlis starfseminnar þau atriði sem
           farið geta úrskeiðis eða valdið skaða á afurðum, svo sem við
           veiðar, framleiðslu, flutning eða geymslu.
   2.
           Að á staðnum sé starfsmaður með sérþekkingu á viðkomandi
           framleiðslu og fyrir hendi séu skráðar vinnureglur, lýsing á
           skiptingu ábyrgðar í viðkomandi fyrirtæki og til hvaða aðgerða
           grípa skuli sé aðstæðum ábótavant eða ef sjávarafurðir uppfylla
           ekki settar kröfur.
   3.
           Að tekin séu reglulega sýni í framleiðslunni til greiningar á
           viðurkenndri rannsóknastofu til að sannprófa að aðferðir við þrif
           og gerileyðingu séu fullnægjandi.
   4.
           Að haldin sé aðgengileg skrá um afla, framleiðslu og birgðir.
   5.
           Að teknar séu upp skráðar vinnureglur til að fylgjast með og hafa
           stjórn á þeim atriðum sem getið er í 1.4. tölul.

        Niðurstöður eftirlits, rannsókna og prófana skal varðveita a.m.k.
   einu ári lengur en geymsluþol vörunnar segir til um, þó aldrei skemur en í
   tvö ár.

                                    14. gr.
        Fyrirtækjum og útgerðum skipa, sem falla undir ákvæði 12. gr., er
   skylt að hafa samning við viðurkennda skoðunarstofu. Ráðherra er þó
   heimilt að veita undanþágur frá þessu skilyrði mæli sérstakar ástæður með
   því.
        Fiskistofa eða annar aðili samkvæmt ákvörðun ráðherra veitir
   skoðunarstofum viðurkenningu að uppfylltum settum skilyrðum. Þær skulu
   fylgjast reglulega með hreinlæti, búnaði og innra eftirliti fyrirtækja og
   skipa. Skoðunarstofur fylgjast með því að önnur ákvæði laga þessara og
   reglna settra með stoð í þeim séu haldin og veita Fiskistofu upplýsingar
   um starfsemi og ástand fyrirtækja.
        Fiskistofa fylgist með starfi skoðunarstofa og sannreynir að þær ræki
   skyldur sínar á fullnægjandi hátt. Verði misbrestur þar á, vanræki þær
   upplýsingaskyldu sína eða gefi rangar upplýsingar veitir Fiskistofa
   áminningu eða sviptir þær viðurkenningu ef sakir eru miklar.
        Við veitingu viðurkenninga skal lagt mat á hæfni, áreiðanleika og
   skipulag skoðunarstofu.
        Sjávarútvegsráðherra setur nánari reglur um innra eftirlit og
   starfsemi skoðunarstofa.

                                    15. gr.
        Forsvarsmönnum fyrirtækja sem 12. gr. tekur til og útflytjendum
   sjávarafurða er skylt að veita Fiskistofu og samningsbundinni
   skoðunarstofu allar þær upplýsingar og þá aðstoð sem nauðsynleg er við
   framkvæmd eftirlits og skoðunar, þar með talinn aðgang að hverjum þeim
   stað þar sem sjávarafurðir eru unnar eða geymdar. Fiskistofa og
   skoðunarstofur fara með upplýsingar þær sem leynt eiga að fara sem
   trúnaðarmál.
        [Eftirlitsmönnum eftirlitsstofnunar EFTA er heimilt í samvinnu við
   Fiskistofu og í fylgd starfsmanna hennar að gera vettvangsathugun hjá þeim
   aðilum sem fengið hafa vinnsluleyfi frá Fiskistofu, sbr. 12. gr. laganna,
   til að sannreyna að uppfyllt séu skilyrði laga þessara og reglna settra
   með stoð í þeim.]^1)
        Skylt er að láta skoðunarstofu og Fiskistofu í té án endurgjalds sýni
   af sjávarafurðum til rannsókna.

   ^1)[6]L. 85/1995, 1. gr.

                                    16. gr.
        Fiskistofa gefur út opinber útflutningsvottorð sé þess krafist.
   Fiskistofa getur að uppfylltum sérstökum skilyrðum veitt viðurkenndri
   skoðunarstofu, sbr. 14. gr., heimild til útgáfu útflutningsvottorða.

                                    17. gr.
        Fiskistofu er heimilt að láta stöðva vinnslu og dreifingu
   sjávarafurða sem brjóta í bága við 10. eða 11. gr. Enn fremur er heimilt
   að láta innkalla afurðir sem dreift hefur verið enda liggi fyrir
   rökstuddur grunur um að þær brjóti í bága við ákvæði laga þessara.
        Eigandi sjávarafurða ber allan kostnað af nauðsynlegum ráðstöfunum
   til að framfylgja ákvæðum þessarar greinar.

                                    18. gr.
        Ákvarði Fiskistofa að sjávarafurðir séu óhæfar til manneldis eða
   fóðurs ber framleiðanda, eiganda eða útflytjanda að eyða vörunni innan
   þriggja mánaða frá dagsetningu ákvörðunar þar um.
        Fiskistofu er þó heimilt í sérstökum tilvikum að ákveða að hagnýta
   megi sjávarafurðirnar til annarrar framleiðslu.

                                  [IV. kafli.
                        Innflutningur sjávarafurða.]^1)

   ^1)[7]L. 89/1997, 3. gr.

           Innflutningur frá ríkjum innan Evrópska efnahagssvæðisins.
                                    [19. gr.
        Innflytjandi sjávarafurða, sem fluttar eru til Íslands frá ríkjum
   innan Evrópska efnahagssvæðisins, skal tilkynna Fiskistofu um komu
   sendinga með hæfilegum fyrirvara.
        Vinnsluleyfishafi, sbr. 12. gr., eða annar viðtakandi þessara
   sjávarafurða skal halda dagbók yfir mótteknar sendingar og ganga úr skugga
   um að samræmi sé milli þeirra og meðfylgjandi skjala. Varðveita skal
   vottorð og önnur skilríki þeim viðkomandi í eitt ár svo að unnt sé að
   framvísa þeim að kröfu eftirlitsaðila.
        Fiskistofu er heimil skyndiskoðun á þessum sjávarafurðum og sýnataka
   til rannsókna.
        Fiskistofa skal tilkynna viðkomandi ef hún óskar eftir að skoða
   vöruna eða taka sýni af henni til rannsókna. Berist viðtakanda ekki slík
   tilkynning áður en losun hefst er honum heimilt að ráðstafa sendingunni
   til vinnslu eða umpökkunar hjá viðurkenndum vinnsluleyfishafa. Afla
   fiskiskipa frá ríkjum innan Evrópska efnahagssvæðisins, sem landað er hér
   á landi, skal skoða á sama hátt og afla íslenskra skipa.
        Fiskistofa skal leggja áætlun um fjölda skyndiskoðana og nánari
   tilhögun þeirra fyrir Eftirlitsstofnun EFTA.]^1)

   ^1)[8]L. 89/1997, 3. gr.

           Innflutningur frá ríkjum utan Evrópska efnahagssvæðisins.
                                    [20. gr.
        Allur innflutningur lifandi fisks og fiskafurða, að meðtöldu
   fiskmjöli frá ríkjum utan Evrópska efnahagssvæðisins, skal fara um
   landamærastöðvar eða hafnir sem heimild hafa fyrir innflutningi, sbr. V.
   kafla þessara laga. Heimilt er að landa afla fiskiskipa utan
   landamærastöðva og skal skoða hann á sama hátt og afla íslenskra skipa.
        Sjávarútvegsráðuneytið getur veitt undanþágu frá 1. mgr. ef sérstakar
   ástæður réttlæta slíkt eða ef fram kemur rökstudd beiðni þar að lútandi
   frá yfirvöldum í ríkjum innan EES.
        Innflutningur á sjávarafurðum frá ríkjum utan Evrópska
   efnahagssvæðisins er aðeins heimill frá þeim framleiðendum,
   verksmiðjuskipum og frystiskipum sem hlotið hafa viðurkenningu þess efnis
   að framleiðsla og eftirlit með sjávarafurðum uppfylli kröfur Evrópska
   efnahagssvæðisins.]^1)

   ^1)[9]L. 89/1997, 3. gr.

                                    [21. gr.
        Sjávarútvegsráðuneytið heldur skrá yfir þá aðila sem hlotið hafa
   viðurkenningu, sbr. 3. mgr. 20. gr. Birta skal þessa skrá í
   Stjórnartíðindum. Einnig skal birta mánaðarlega þær breytingar sem verða á
   henni.]^1)

   ^1)[10]L. 89/1997, 3. gr.

                                 Öryggisákvæði.
                                    [22. gr.
        Í þeim tilfellum þegar sjúkdómur eða annað, sem kann að stofna
   heilbrigði almennings eða heilbrigði dýra í alvarlega hættu, kemur upp eða
   breiðist út á yfirráðasvæði annars ríkis eða ef einhver önnur alvarleg
   ástæða er varðar heilbrigði manna og dýra réttlætir slíkt getur ráðuneytið
   án fyrirvara stöðvað innflutning frá viðkomandi ríki eða sett sérstök
   skilyrði fyrir innflutningi.]^1)

   ^1)[11]L. 89/1997, 3. gr.

                                   [V. kafli.
                             Landamærastöðvar.]^1)

   ^1)[12]L. 89/1997, 3. gr.

                                    [23. gr.
        Eftirlitsmenn Fiskistofu eða aðrir þar til bærir eftirlitsaðilar
   annast eftirlit með innflutningi sjávarafurða frá ríkjum utan Evrópska
   efnahagssvæðisins. Í því skyni skal setja á fót landamærastöðvar þar sem
   starfi eftirlitsmenn sem eru sérþjálfaðir til þessara starfa og séu
   ábyrgir fyrir nauðsynlegum skoðunum á sjávarafurðum sem um stöðvarnar
   fara. Tilkynna skal Fiskistofu fyrir fram um slíkan innflutning þar sem
   getið er um magn, tegund, áfangastað og hvenær áætlað er að sending
   berist.]^1)

   ^1)[13]L. 89/1997, 3. gr.

                                    [24. gr.
        Á landamærastöðvum eða í þeim höfnum sem heimild hafa fengið fyrir
   innflutningi skal fara fram athugun á skjölum og samanburður á þeim og
   sendingu til að sannreyna uppruna hennar og ákvörðunarstað og að sendingin
   sé frá vinnslustöð, vinnsluskipi eða frystiskipi sem er á skrá
   ráðuneytisins yfir viðurkennda aðila, sbr. 21. gr. þessara laga.
        Eftirlitsmaður skal kanna ástand afurðanna og taka sýni til rannsókna
   á rannsóknastofu. Skal hann í þeim efnum fylgja gildandi reglum um tíðni
   skoðana og um sýnatökur. Komi í ljós við skynmat eða rannsókn að þær séu
   óhæfar til manneldis skal eyða þeim. Heimilt er þó að endursenda afurðina
   að fengnu leyfi yfirvalda í framleiðslulandi eða að nýta hana í fiskmjöl
   enda sé hún laus við eiturefni. Innflytjandi er ábyrgur fyrir þeim
   kostnaði sem getur fallið til við að endursenda vöru, geyma hana, taka til
   annarra nota eða eyða henni.
        Í tollvörugeymslu skal aðeins fara fram athugun á skjölum og
   samanburður á þeim og sendingu.]^1)

   ^1)[14]L. 89/1997, 3. gr.

                                    [25. gr.
        Innflytjandi eða annar viðtakandi sjávarafurða sem koma frá ríkjum
   utan Evrópska efnahagssvæðisins skal tilkynna Fiskistofu með hæfilegum
   fyrirvara hvert afurðirnar verða sendar og tilgreina magn, tegund og
   hvenær áætlað er að þær berist.]^1)

   ^1)[15]L. 89/1997, 3. gr.

                     Um gjaldtöku fyrir landamæraeftirlit.
                                    [26. gr.
        Fiskistofa skal innheimta gjald til að bera uppi kostnað af eftirliti
   með sjávarafurðum frá viðurkenndum framleiðendum, verksmiðjuskipum og
   frystiskipum utan Evrópska efnahagssvæðisins.
        Fyrir hvert tonn af fyrstu 100 tonnum af innfluttum sjávarafurðum úr
   sömu sendingu skal greiða 405 kr. Fyrir hvert tonn þar umfram skal lækka
   gjaldið í 202 kr. Þó skal gjald af heilfrystum fiski sem aðeins hefur
   verið slægður lækka í 121 kr. fyrir hvert tonn. Fyrir hverja sendingu skal
   þó aldrei greiða minna en 2.460 kr.
        Heimilt er að breyta framangreindum gjöldum með tilliti til breytinga
   á meðalgengi Evrópumyntar (ECU). Grunngjaldið er miðað við gengi
   Evrópumyntar í mars 1997 eða 81 kr. Gjaldið greiðist af innflytjanda
   afurðanna og greiðist þar sem eftirlitið fer fram eða á landamærastöð.
        Sjávarútvegsráðherra er heimilt að hækka gjöld skv. 2. mgr. ef í ljós
   kemur að kostnaður Fiskistofu af eftirliti með innfluttum sjávarafurðum er
   meiri en sem nemur þessum gjöldum. Gjaldið skal þó aldrei vera hærra en
   sem nemur raunverulegum kostnaði við eftirlitið.
        Innflytjanda sjávarafurða eða öðrum aðila sem óskar eftir aðgangi að
   tollvörugeymslu ber að greiða fyrir eftirlit þar. Heimilt er að innheimta
   gjaldið áður en afurðir eru fluttar í tollvörugeymslu.]^1)

   ^1)[16]L. 89/1997, 3. gr.

                                    [27. gr.
        Sjávarútvegsráðherra setur með reglugerð nánari ákvæði um fjölda
   landamærastöðva, staðsetningu þeirra, rekstur, búnað, útgáfu vottorða,
   tíðni skoðana, sýnatökur og rannsóknir. Með reglugerð skal einnig kveðið á
   um hvaða sendingar séu undanþegnar skoðunum og um nánara fyrirkomulag við
   gjaldtöku, þar á meðal um lækkunarheimildir og innheimtu.]^1)

   ^1)[17]L. 89/1997, 3. gr.

                                [VI. kafli.]^1)
                                  Ýmis ákvæði.

   ^1)[18]L. 89/1997, 3. gr.

                                  [28. gr.]^1)
        Uppfylli fyrirtæki eða skip, sbr. 12. gr., ekki ákvæði II. kafla um
   heilnæmi afurða, búnað og hreinlæti eða ákvæði 13. eða 14. gr. um innra
   eftirlit og samning við viðurkennda skoðunarstofu er Fiskistofu heimilt að
   svipta þau vinnsluleyfi og jafnframt að loka viðkomandi fyrirtæki með
   innsigli. Fái skip ekki vinnsluleyfi, sbr. 12. gr., eða sé svipt því er
   Fiskistofu heimilt að svipta það veiðileyfi. Áður en til sviptingar kemur
   samkvæmt þessari málsgrein skal gefa viðkomandi kost á að skýra mál sitt
   og veita honum sanngjarnan frest til úrbóta.
        Veiti framleiðandi, útflytjandi, forsvarsmenn fyrirtækja eða útgerða
   skipa Fiskistofu eða skoðunarstofu ekki nauðsynlegar upplýsingar eða
   aðstoð við framkvæmd eftirlits eða skoðun, sbr. 15. gr., getur Fiskistofa
   svipt viðkomandi vinnsluleyfi.

   ^1)[19]L. 89/1997, 3. gr.

                                  [29. gr.]^1)
        Ákvörðunum Fiskistofu í þá veru að sjávarafurðir teljist ekki
   uppfylla kröfur laga þessara eða reglugerða settra með stoð í þeim má vísa
   til málskotsnefndar, sbr. 21. gr.,^2) innan sjö daga frá því að ákvörðun
   var kynnt hlutaðeigandi.

   ^1)[20]L. 89/1997, 3. gr.^2)Nú [21]30. gr.

                                  [30. gr.]^1)
        Sjávarútvegsráðherra skipar nefnd þriggja manna og jafnmarga menn til
   vara til meðferðar málskots skv. 20. gr.^2) Tveir nefndarmanna og varamenn
   þeirra skulu hafa sérþekkingu á meðferð og framleiðslu sjávarafurða.
   Formaður nefndarinnar og varamaður hans skulu fullnægja skilyrðum til að
   hljóta skipun í embætti héraðsdómara. Nefndin úrskurðar hvort ákvarðanir
   Fiskistofu séu í samræmi við ákvæði laga eða reglugerða. Nefndin getur
   staðfest, breytt eða fellt úr gildi ákvarðanir Fiskistofu. Úrskurður
   nefndarinnar skal vera rökstuddur og vera endanlegur. Afl atkvæða ræður
   niðurstöðu nefndarinnar.
        Nefndinni er heimilt að kveðja sérfróða menn til ráðgjafar telji hún
   þörf á við úrlausn einstakra mála. Nefndin getur krafið málsaðila um
   greiðslu kostnaðar sem hlýst af meðferð máls. Fulltrúar málsaðila hafa
   rétt til að koma á fund nefndarinnar og skýra mál sitt.
        Nefndarmaður skal ekki taka þátt í meðferð máls er varðar fyrirtæki
   ef hann situr í stjórn eða er starfsmaður þess. Hann skal einnig víkja ef
   hann er fjárhagslega háður málsaðila vegna eignaraðildar, viðskipta eða af
   öðrum ástæðum. Sama gildir um þátttöku nefndarmanns í meðferð máls er
   varðar aðila sem honum er persónulega tengdur eða hætta er á að hann fái
   ekki að öðru leyti litið hlutlaust á mál.
        Ráðherra setur nefndinni starfsreglur.

   ^1)[22]L. 89/1997, 3. gr.^2)Nú [23]29. gr.

                                  [31. gr.]^1)
        Sjávarútvegsráðherra er heimilt að setja með reglugerð^2) nánari
   ákvæði um efni þessara laga.
        [Sjávarútvegsráðherra skal ákvarða gjald fyrir þjónustu sem
   Fiskistofa veitir á grundvelli laga þessara.
        Gjald Fiskistofu fyrir viðurkenningu á skoðunarstofu skal vera
   200.000 krónur. Ráðherra er heimilt að hækka gjaldið er nemur
   hlutfallslegri hækkun vísitölu byggingarkostnaðar, sbr. [24]lög nr.
   42/1987, um vísitölu byggingarkostnaðar. Grunntaxti gjaldsins er miðaður
   við byggingarvísitölu í ágúst 1993, þ.e. 192,5 stig.]^3)

   ^1)[25]L. 89/1997, 3. gr.^2)Rg. 429/1992, 684/1995 og 163/1996. Rg.
   342/1996.^3)[26]L. 58/1994, 2. gr.

                                [VII. kafli.]^1)
                                   Viðurlög.

   ^1)[27]L. 89/1997, 3. gr.

                                  [32. gr.]^1)
        Fyrir brot á ákvæðum laga þessara eða reglugerða settra með stoð í
   þeim sem framin eru af ásetningi eða gáleysi skal refsa með sektum eða
   varðhaldi ef miklar sakir eru.
        Heimilt er að refsa stjórnarmönnum félaga og framkvæmdastjóra
   fyrirtækja vegna brota á 10. gr., 11. gr., 4. mgr. 12. gr. og 13. gr.

   ^1)[28]L. 89/1997, 3. gr.

                                  [33. gr.]^1)
        Rannsókn brota á lögum þessum fer að hætti opinberra mála.

   ^1)[29]L. 89/1997, 3. gr.

                                  [34. gr.]^1)
        Lög þessi öðlast gildi 1. janúar 1993.
        ...

   ^1)[30]L. 89/1997, 3. gr.

                            Ákvæði til bráðabirgða.
        ...

References

   Visible links
   1. http://www.althingi.is/dba-bin/lawformpr.pl?lnr=1992093
   2. file:///altext/stjt/1997.089.html
   3. file:///altext/stjt/1994.058.html
   4. file:///altext/stjt/1997.089.html
   5. file://1990038.html
   6. file:///altext/stjt/1995.085.html
   7. file:///altext/stjt/1997.089.html
   8. file:///altext/stjt/1997.089.html
   9. file:///altext/stjt/1997.089.html
  10. file:///altext/stjt/1997.089.html
  11. file:///altext/stjt/1997.089.html
  12. file:///altext/stjt/1997.089.html
  13. file:///altext/stjt/1997.089.html
  14. file:///altext/stjt/1997.089.html
  15. file:///altext/stjt/1997.089.html
  16. file:///altext/stjt/1997.089.html
  17. file:///altext/stjt/1997.089.html
  18. file:///altext/stjt/1997.089.html
  19. file:///altext/stjt/1997.089.html
  20. file:///altext/stjt/1997.089.html
  21. file:///altext/stjt/1997.089.html
  22. file:///altext/stjt/1997.089.html
  23. file:///altext/stjt/1997.089.html
  24. file://1987042.html
  25. file:///altext/stjt/1997.089.html
  26. file:///altext/stjt/1994.058.html
  27. file:///altext/stjt/1997.089.html
  28. file:///altext/stjt/1997.089.html
  29. file:///altext/stjt/1997.089.html
  30. file:///altext/stjt/1997.089.html
