
   --------------------------------------------------------------------------

                                                Lög um umsjón og fjárhald kirkna

                           1907, nr. 22, 16. nóvember

   --------------------------------------------------------------------------

                                     1. gr.
           Hverja þá lénskirkju, sem sóknarprestur hefur enn fjárhald fyrir,
   skal hlutaðeigandi söfnuði bjóða til umsjónar og fjárhalds eigi síðar en
   við næstu prestaskipti. Sé það samþykkt með meiri hluta greiddra atkvæða á
   lögmætum safnaðarfundi, skal afhenda kirkjuna söfnuðinum, enda samþykki
   héraðsfundur og biskup.
           Svo má og svipta sóknarprest fjárhaldi lénskirkju og afhenda
   kirkjuna söfnuðinum, þó að presturinn sé því ekki samþykkur, ef
   héraðsfundur og biskup álíta hann óhæfan til að sjá um fé kirkjunnar.

                                     2. gr.
           Þegar eigandi bændakirkju vill selja umsjón hennar og fjárráð
   söfnuðinum í hendur, þá getur því máli framgengt orðið, er það er samþykkt
   með meiri hluta greiddra atkvæða á lögmætum safnaðarfundi, og samþykki
   héraðsfundar og biskups kemur til.

                                     3. gr.
           Þegar kirkja er afhent söfnuði, skal prófastur með tveim
   óvilhöllum úttektarmönnum gjöra nákvæma úttekt á kirkjunni, eignum hennar,
   áhöldum og gripum. Skulu úttektarmenn meta sanngjarnt álag á kirkjuna og
   það, sem henni fylgir, ef þeim virðist þess þörf. Greiðir sá, er kirkju
   hefur haldið, álagið að þeim hluta, sem sjóður kirkjunnar eigi vinnst til,
   í hendur sóknarnefndinni, er tekur við kirkjunni og fé hennar fyrir hönd
   safnaðarins. Nú er kirkja í skuld við forráðamann sinn, og úttektarmenn
   gera álag á hana, og skal þá forráðamaður hennar eigi að síður greiða
   álagið, en úttektarmenn meta, að hve miklu leyti skuldina skuli
   endurgjalda af tekjum kirkjunnar eftirleiðis. Mat þetta liggur undir
   samþykki biskups. Hafi lán verið tekið af almannafé til að byggja kirkju,
   skal greiða á sama hátt það, sem ógreitt er af vöxtum og afborgun.
           Ef hinn fyrrverandi forráðamaður kirkjunnar eða sóknarnefnd er
   óánægð með úttektina, má skjóta henni til yfirúttektar.
           Heimilt er sóknarnefnd að taka við kirkju, án þess regluleg úttekt
   sé gerð, ef samþykki héraðsprófastsins kemur til, og hann afhendir
   kirkjuna.

                                     4. gr.
           Söfnuðir þeir, sem taka að sér umsjón og fjárhald kirkna, gangast
   undir allar þær skyldur, sem legið hafa á eigendum þeirra eða
   forráðamönnum, að því er kemur til endurbyggingar kirkju, viðhalds og
   hirðingar. Skal sóknarnefndin fyrir hönd safnaðarins heimta
   kirkjutekjurnar saman, svo sem lög standa til, og koma kirkjusjóðnum á
   vöxtu. Fyrir innheimtu og ómak sitt skal sóknarnefndin fá 6% af árstekjum
   kirkjunnar. Þó getur söfnuðurinn veitt sóknarnefndinni allt að 10% í
   innheimtulaun.

                                     5. gr.
           ...^1)

   ^1)[2]L. 40/1909, 13. gr.

References

   Visible links
   1. http://www.althingi.is/dba-bin/lawformpr.pl?lnr=1907022
   2. file://ekkitil/ekkitil.html?1909040#g13
