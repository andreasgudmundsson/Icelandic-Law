                                    dálkum.

   --------------------------------------------------------------------------

                           Lög um rannsókn flugslysa

                               2004 nr. 35 7. maí

   --------------------------------------------------------------------------

              [2]Ferill málsins á Alþingi.   [3]Frumvarp til laga.

    Tóku gildi 1. september 2004. EES-samningurinn: XIII. viðauki tilskipun
 94/56/EB. Breytt með [4]l. 102/2006 (tóku gildi 30. júní 2006 nema 14. gr. sem
                           tekur gildi 1. jan. 2007)

                            I. kafli. Almenn ákvæði.
      1. gr. Ákvæði laga þessara taka til flugslysa og flugatvika, þ.m.t.
flugumferðaratvika, sem eru í lögum þessum nefnd flugslys. Samgönguráðherra skal
   í reglugerð tilgreina hvað fellur undir flugslys samkvæmt lögum þessum, í
     samræmi við skilgreiningar í alþjóðasamningum sem Ísland er aðili að.
Með flugslysarannsóknum er átt við þá sérstöku málsmeðferð sem kveðið er á um í
                                 lögum þessum.
 2. gr. Flugslysarannsókn samkvæmt lögum þessum skal aðeins miða að því að auka
                                öryggi í flugi.
Um rannsókn á meintri refsiverðri háttsemi í tengslum við flugslys fer samkvæmt
   [5]lögum nr. 19/1991, um meðferð opinberra mála, og er slík rannsókn óháð
                   rannsókn flugslysa samkvæmt lögum þessum.

                    II. kafli. Skipulag flugslysarannsókna.
3. gr. Rannsóknarnefnd flugslysa fer með rannsóknir flugslysa hér á landi eftir
því sem nánar er mælt fyrir um í lögum þessum. Slíkar rannsóknir skulu gerðar í
     samræmi við skuldbindingar í alþjóðasamningum sem Ísland er aðili að.
     Rannsóknarnefnd flugslysa skal starfa sjálfstætt og óháð stjórnvöldum.
Í rannsóknarnefnd flugslysa eiga sæti þrír menn sem samgönguráðherra skipar til
 fimm ára í senn og skal einn skipaður formaður. Að öðru leyti skiptir nefndin
        með sér verkum. Samgönguráðherra skipar varamenn til sama tíma.
       Allur kostnaður við starfsemi nefndarinnar greiðist úr ríkissjóði.
   4. gr. Samgönguráðherra skipar nefndinni forstöðumann til fimm ára í senn.
 Forstöðumaður ber ábyrgð á og stjórnar daglegum rekstri nefndarinnar og gætir
   þess að hann sé í samræmi við gildandi lög og reglugerðir á hverjum tíma.
Samgönguráðherra skal, að fengnum tillögum forstöðumanns, ráða til nefndarinnar
                             aðstoðarforstöðumann.
 5. gr. Þeir sem skipaðir eru í rannsóknarnefnd flugslysa skulu hafa menntun og
  starfsreynslu á þeim sviðum sem sérstaklega nýtast við flugslysarannsóknir.
   Um sérstakt hæfi nefndarmanna fer eftir II. kafla [6]stjórnsýslulaga, nr.
                                    37/1993.
 6. gr. Forstöðumaður rannsóknarnefndar flugslysa er jafnframt rannsóknarstjóri
hennar og stýrir rannsóknarverkefnum á vegum nefndarinnar. Aðstoðarforstöðumaður
                          skal vera staðgengill hans.
Forstöðumaður og aðstoðarforstöðumaður skulu hafa sérmenntun og starfsreynslu á
                   sviði flugmála og/eða flugslysarannsókna.
 Forstöðumenn eða aðrir starfsmenn nefndarinnar mega ekki vera stjórnarmenn eða
starfsmenn félaga eða annarra sem starfa í flugrekstri eða öðrum rekstri sem lög
  þessi kunna að ná til og mega ekki vera í hagsmuna- eða fjárhagstengslum við
   slíka aðila. Um sérstakt hæfi þeirra að öðru leyti fer skv. 2. mgr. 5. gr.
 7. gr. Lögsaga rannsóknarnefndar flugslysa tekur til íslensks yfirráðasvæðis,
  svo og þess flugstjórnarsvæðis sem Ísland veitir þjónustu á að því er varðar
                               flugumferðaratvik.
                          Nefndin skal m.a. rannsaka:
   a. flugslys þar sem borgaralega skráð loftför eiga hlut að máli og sem verða
                       á eða yfir íslensku yfirráðasvæði,
    b. flugslys þar sem loftför skráð á Íslandi eiga hlut að máli og sem verða
utan yfirráðasvæðis annarra ríkja eða á svæði þar sem viðkomandi ríki hefur ekki
                 skuldbundið sig til að framkvæma rannsóknina,
      c. flugumferðaratvik sem verða á eða yfir íslensku yfirráðasvæði eða á
      flugstjórnar- eða flugupplýsingasvæði sem Ísland veitir þjónustu á,
   d. flugslys sem verða utan íslensks yfirráðasvæðis þar sem loftför skrásett á
    Íslandi eiga hlut að máli, nema því aðeins að viðkomandi ríki framkvæmi
                                  rannsóknina.
  Heimilt er, að fengnu samþykki samgönguráðherra, að fela öðru ríki að annast
                rannsókn flugslyss að hluta til eða öllu leyti.
    8. gr. Rannsóknarnefnd flugslysa skal í rannsóknum sínum vera óháð öðrum
rannsóknaraðilum, ákæruvaldi og dómstólum. Hún ákveður sjálf hvenær efni eru til
            rannsóknar flugslyss í samræmi við ákvæði laga þessara.
  Flugmálastjórn Íslands skal veita nefndinni aðgang að hvers konar gögnum sem
   nauðsynleg eru við rannsókn máls, svo sem gögnum sem útgáfa leyfisbréfa og
           skírteina er byggð á, þar á meðal læknisfræðilegum gögnum.
  Flugmálastjórn Íslands og lögreglu er skylt að veita nefndinni nauðsynlegar
              upplýsingar og aðstoð vegna rannsóknar flugslyss.^1)
      Þegar það á við skal rannsóknarnefnd flugslysa láta rannsókn ná til
 fyrirkomulags tilkynninga um flugslys, til leitar, björgunaraðgerða og annarra
        tengdra aðgerða sem ætlað er að draga úr afleiðingum flugslysa.
Samgönguráðherra er heimilt að fela rannsóknarnefnd flugslysa að rannsaka atriði
        sem varða almennt flugöryggi, án þess að þau tengist flugslysi.
     ^1)Málsgreininni var breytt með [7]l. 102/2006, 14. gr. Breytingin tekur
                    gildi 1. jan. 2007, sbr. [8]14. gr. s.l.
 9. gr. Rannsóknarnefnd flugslysa, starfslið hennar og aðrir sem starfa í þágu
  nefndarinnar skulu virða þagnarskyldu um þau atvik sem þeim verða kunn vegna
starfa fyrir nefndina. Tekur þetta til hvers konar upplýsinga um einkahagi manna
     og annarra upplýsinga sem leynt eiga að fara vegna lögmætra einka- og
          almannahagsmuna. Þagnarskylda helst þótt látið sé af starfi.
         Um aðgang að rannsóknargögnum fer samkvæmt ákvæðum IV. kafla.
   10. gr. Rannsóknarnefnd flugslysa skal gera tillögur til Flugmálastjórnar
Íslands og til annarra viðeigandi aðila um úrbætur í flugöryggismálum eftir því
sem rannsókn á flugslysum gefur tilefni til. Tillögurnar skal birta opinberlega.
Þeir sem tillögum er beint til skulu taka tilhlýðilegt tillit til þeirra tilmæla
 í öryggisátt sem fram koma og hrinda þeim í framkvæmd ef við á. Skulu þeir án
  tafar og eigi síðar en innan þriggja mánaða frá því að tilmælin bárust gera
     nefndinni grein fyrir því hvernig brugðist hafi verið við tilmælunum.
 Rannsóknarnefnd flugslysa skal í lok hvers starfsárs semja yfirlit um hvernig
      tillögum hennar hefur verið framfylgt og senda það samgönguráðherra.

           III. kafli. Tilkynning um flugslys. Framkvæmd rannsóknar.
 11. gr. Nú verður flugslys, sbr. 1. og 7. gr., og ber þá sérhverjum sem um það
veit að tilkynna það rannsóknarnefnd flugslysa án ástæðulausrar tafar. Sérstaka
skyldu í þessu efni hafa Flugmálastjórn Íslands, stjórnendur loftfara, handhafar
   flugrekstrarleyfis og vaktstöð samkvæmt [9]lögum nr. 25/1995, um samræmda
                              neyðarsímsvörun.^1)
  Sama gildir um hvern þann sem finnur loftfar eða aðra hluti við aðstæður er
                     benda til þess að flugslys hafi orðið.
   ^1)Málsliðnum var breytt með [10]l. 102/2006, 14. gr. Breytingin tekur gildi
                      1. jan. 2007, sbr. [11]14. gr. s.l.
      12. gr. Yfirstjórn vettvangsrannsóknar er í höndum rannsóknarstjóra.
  Rannsóknarstjóri getur ef þörf krefur tilnefnt annan mann í sinn stað til að
                  fara með yfirstjórn rannsóknar á vettvangi.
  Rannsóknarstjóri, rannsóknarnefnd flugslysa og aðrir starfsmenn nefndarinnar
   skulu hafa óhindraðan aðgang að vettvangi flugslyss, eins þótt um staði í
                             einkaeign sé að ræða.
Rannsóknarstjóri skal hafa rétt til að kveðja sér til aðstoðar lögreglu, svo og
                        annað björgunar- og hjálparlið.
 Rannsóknarstjóri skal hafa rétt til skýrslutöku og gagnasöfnunar á vettvangi.
  Rannsóknarstjóri skal við vettvangsrannsókn hafa samráð við rannsóknarnefnd
                        flugslysa eftir því sem unnt er.
    13. gr. Þar sem flugslys hefur orðið má hvorki hreyfa né flytja á brott
   loftfarið, hluta þess, innihald þess né hrófla við ummerkjum slyssins uns
           rannsókn er lokið nema rannsóknarstjóri hafi heimilað það.
   Án slíks leyfis má þó hreyfa eða flytja á brott loftfarið, hluta þess eða
innihald að svo miklu leyti sem nauðsynlegt reynist til að frelsa menn eða dýr,
ná pósti úr loftfari, afstýra spjöllum af eldi eða öðrum orsökum eða koma í veg
            fyrir að loftfarið, hluti þess eða innihald valdi háska.
 Rannsóknarstjóra er heimilt að láta fjarlægja af vettvangi og taka til vörslu
 loftfar eða hluta þess og annað sem ætla má að geti haft þýðingu við rannsókn.
14. gr. Rannsóknarnefnd flugslysa er heimilt við rannsókn mála að krefjast þess
    að fá í sínar vörslur upptökur, skráningar, bækur og önnur gögn er varða
      loftför, áhafnir þeirra og umferð loftfara. Þá getur nefndin krafist
framlagningar gagna eða upplýsinga sem nauðsynlegar þykja við rannsókn einstakra
                                     mála.
    Nefndinni er heimilt að taka skýrslur af eiganda, notanda eða umráðanda
 loftfars, áhöfn þess, starfsmönnum flugmálayfirvalda og hverjum öðrum sem ætla
   má að kunni að geta veitt vitneskju er stuðli að því að leiða í ljós orsök
  slyss. Heimild þessi nær til öflunar upplýsinga og gagna hjá læknum og öðru
                            heilbrigðisstarfsfólki.
 Rannsóknarstjóra og rannsóknarnefnd flugslysa er heimilt að hljóðrita skýrslur
     aðila og vitna. Skýrslur aðila og vitna teljast réttar nema gerðar séu
                             athugasemdir við þær.
 Nefndin getur leitað aðstoðar rannsóknastofnana, innlendra eða erlendra, eftir
  því sem nauðsynlegt er við rannsókn flugslyss. Innlendum aðilum er skylt að
                         veita nefndinni þessa aðstoð.
     Rannsóknarnefnd flugslysa er heimilt að kalla til starfa með nefndinni
           sérfræðinga á tilteknum sviðum telji hún það nauðsynlegt.
         15. gr. Rannsóknarnefnd flugslysa ákveður að teknu tilliti til
   rannsóknarhagsmuna sinna og lögreglu, sbr. 2. mgr. 2. gr., sem og annarra,
  hvenær hún lætur af hendi loftfar eða hluta þess, svo og önnur gögn sem hún
                           hefur tekið í sína vörslu.
  Gögn úr flugritum og upptökur ber að varðveita varanlega á tryggilegan hátt.
16. gr. Við aflestur og afritun samskipta sem fram koma á upptökum skv. 1. mgr.
       14. gr., svo og við gerð skýrslna skv. 2. mgr. sömu greinar, skal
  rannsóknarnefnd flugslysa gera sérstakar ráðstafanir til að tryggja fyllsta
                   trúnað vegna upplýsinga sem þar koma fram.
Nefndin afritar eingöngu það af upptöku sem hún telur máli skipta fyrir rannsókn
         máls. Ella skulu aðalatriði úr skýrslum aðila og vitna skráð.

                  IV. kafli. Skýrslur um rannsóknir flugslysa.
 17. gr. Þegar rannsókn er lokið skal rannsóknarnefnd flugslysa svo fljótt sem
verða má semja skýrslu um niðurstöðu rannsóknarinnar og birta hana. Í skýrslunni
 skal gerð grein fyrir orsök eða sennilegri orsök flugslyssins auk þess sem þar
skulu gerðar tillögur um þær varúðarráðstafanir sem gera má til þess að afstýra
frekari slysum af sömu eða líkum orsökum, sbr. 10. gr., eða draga úr afleiðingum
                                    þeirra.
  Þess markmiðs flugslysarannsókna samkvæmt lögum þessum að greina orsakaþætti
flugslysa í því skyni einu að koma í veg fyrir frekari flugslys, sbr. 1. mgr. 2.
  gr., skal getið á forsíðu hverrar lokaskýrslu sem rannsóknarnefnd flugslysa
sendir frá sér. Í skýrslum rannsóknarnefndar flugslysa skal ekki leitast við að
                             skipta sök eða ábyrgð.
  Þegar sérstaklega stendur á er rannsóknarnefnd flugslysa heimilt að gefa út
 yfirlýsingu um lok rannsóknar eða ljúka rannsókn máls með bókun í stað þess að
                                gefa út skýrslu.
   Skýrslu um rannsókn flugslyss skal að jafnaði gefa út innan árs frá því að
flugslys varð. Ljúki rannsókn ekki innan þessara tímamarka skal þá og eftir það
                  árlega gefa út yfirlýsingu um stöðu hennar.
       Rannsóknarskýrslu má gera á ensku, m.a. ef málsaðili er útlendur.
  18. gr. Á hvaða stigi rannsóknar sem er skal rannsóknarnefnd flugslysa vekja
athygli viðkomandi aðila á atriðum sem fram hafa komið við rannsókn og mikilvægt
    er talið að komið sé á framfæri án tafar til að tryggja öryggi í flugi.
  Eigandi eða flugrekandi viðkomandi loftfars, Flugmálastjórn Íslands, svo og
  aðrir aðilar, sem sérlega ríkra hagsmuna hafa að gæta að mati nefndarinnar,
   skulu eiga þess kost, með þeim hætti sem rannsóknarnefnd flugslysa ákveður
 hverju sinni, að tjá sig um drög að lokaskýrslu nefndarinnar innan tilskilins
frests, enda liggi ekki fyrir í gögnum málsins afstaða þeirra og rök fyrir henni
                        eða slíkt sé augljóslega óþarft.
  Umsagnaraðilum er heimilt að koma fram með ábendingar um frekari rannsókn á
                     einstökum atriðum sem varða flugslys.
 19. gr. Óheimilt er rannsóknarnefnd flugslysa að veita aðgang að eftirfarandi
gögnum sem nefndin aflar við rannsókn flugslyss eða upplýsingar um þau, sbr. þó
                                  2.4. mgr.:
     a. upptökum eða endurriti af framburði þeirra sem nefndin yfirheyrir við
                                 rannsókn máls,
    b. hvers konar skráðum fjarskiptum eða upptökum af fjarskiptum milli þeirra
                           sem tengst hafa flugslysi,
   c. læknisfræðilegum og öðrum persónulegum gögnum sem varða þá sem tengst hafa
                                   flugslysi,
     d. upptökum af samskiptum eða skráðum samskiptum sem átt hafa sér stað í
  stjórnklefa loftfars, á vinnustað flugumferðarstjóra og annarra flugverja og
                flugliða, eða endurriti af slíkum samskiptum, og
       e. hvers konar álitsgerðum sem aflað hefur verið í tengslum við mat á
              fyrirliggjandi gögnum, þ.m.t. á flugritum loftfara.
Eingöngu skal veita umsagnaraðilum skv. 18. gr. aðgang að gögnum skv. 1. mgr. að
því marki sem rannsóknarnefnd flugslysa telur nauðsynlegt til að þeir geti veitt
umsögn. Ef veittur er aðgangur að gögnum skv. a- og d-lið 1. mgr. skal aðgangur
              eingöngu ná til endurrits af upptökum, sbr. 16. gr.
  Umsagnaraðilar og þeir sem starfa í þeirra þágu skulu virða þagnarskyldu um
  hvaðeina það sem þeim verður kunnugt vegna aðgangs að gögnum samkvæmt ákvæði
  þessu. Er umsagnaraðilum óheimilt að veita öðrum en þeim sem starfa í þeirra
      þágu við að veita umsögn upplýsingar um eða aðgang að slíkum gögnum.
Rannsóknarnefnd flugslysa skal fella út úr lokaskýrslu sinni beina tilvísun til
gagna skv. 1. mgr. nema að því leyti sem nauðsynlegt er talið vegna greiningar á
                               orsökum flugslyss.
Þegar veittur er aðgangur að gögnum skv. 2. mgr. skal virða nafnleynd þeirra sem
          tengjast flugslysi. Sama á við um lokaskýrslu nefndarinnar.
20. gr. Skýrslum rannsóknarnefndar flugslysa skal ekki beitt sem sönnunargögnum
                               í opinberum málum.
Þegar flugslys verður tilefni rannsóknar að hætti laga um meðferð opinberra mála
  skal rannsóknarnefnd flugslysa veita lögreglu upplýsingar og gögn sem varða
     vettvang og úrlausn tæknilegra álitaefna. Ekki skal afhenda eða veita
    upplýsingar um gögn sem tiltekin eru í 1. mgr. 19. gr., sbr. þó 21. gr.
 21. gr. Þrátt fyrir ákvæði 19. og 20. gr. er heimilt með dómsúrskurði að mæla
 fyrir um skyldu rannsóknarnefndar flugslysa til að veita aðgang að gögnum skv.
be-lið 1. mgr. 19. gr. eða upplýsingar um þau ef gagnanna eða upplýsinga um þau
verður ekki aflað með öðrum hætti, sérstaklega ríkir hagsmunir krefjast þess og
 ætla má að úrslit máls velti á gögnunum. Aðgangur að gögnum skv. d-lið 1. mgr.
  19. gr. skal þó takmarkaður við endurrit af upptökum, sbr. 16. gr. Ekki skal
 afhenda gögn sem geyma framburð aðila og vitna fyrir nefndinni, sbr. a-lið 1.
                                  mgr. 19. gr.
22. gr. Rannsóknarnefnd flugslysa skal senda eiganda eða flugrekanda viðkomandi
loftfars og Flugmálastjórn Íslands, svo og öðrum aðilum sem átt hafa hagsmuna að
                gæta við rannsókn máls, lokaskýrslu rannsóknar.
    Heimilt er að afhenda þeim sem þess óska eintak af lokaskýrslu. Skýrslur
                    nefndarinnar má selja á kostnaðarverði.
           Nefndin skal gefa út heildarskýrslu um störf sín ár hvert.

                       V. kafli. Endurupptaka mála o.fl.
   23. gr. Rannsóknarnefnd flugslysa getur endurupptekið mál þótt rannsókn sé
     lokið, sbr. 17. gr., ef fram koma ný og mikilvæg gögn að hennar mati.
    Þegar sérstaklega stendur á getur samgönguráðherra falið rannsóknarnefnd
 flugslysa að rannsaka nánar tiltekið flugslys eða sérstök atriði sem tengjast
   flugslysi ef ný gögn eða upplýsingar koma fram eftir að rannsókn er lokið.

                   VI. kafli. Reglugerðarheimild. Gildistaka.
24. gr. Samgönguráðherra setur í reglugerð^1) nánari fyrirmæli um framkvæmd laga
 þessara, þar á meðal um skilgreiningu flugslysa skv. 1. gr., meðferð og vörslu
   málsgagna, persónuskilríki með upplýsingum um réttarstöðu nefndarmanna og
annarra starfsmanna og heimildir þeirra í störfum, nauðsynlegan útbúnað, tæki og
þjálfun nefndarinnar til vettvangsrannsókna, um fyrirkomulag á birtingu skýrslna
            nefndarinnar og aðra þætti málsmeðferðar hjá nefndinni.
                       ^1)[12]Rg. 53/2006, [13]rg. 80/2006.
                25. gr. Lög þessi taka gildi 1. september 2004.
   Ákvæði til bráðabirgða. Skipunartíma rannsóknarnefndar flugslysa samkvæmt
            [14]lögum nr. 59/1996 lýkur við gildistöku laga þessara.

References

   Visible links
   1. http://www.althingi.is/dba-bin/lawformpr.pl?lnr=2004035
   2. http://www.althingi.is/dba-bin/ferill.pl?ltg=130&mnr=451
   3. http://www.althingi.is/altext/130/s/0644.html
   4. file://2006102.html
   5. file://1991019.html
   6. file://1993037.html
   7. file://2006102.html#g14
   8. file://2006102.html
   9. file://1995025.html
  10. file://2006102.html#g14
  11. file://2006102.html
  12. http://www.reglugerd.is/interpro/dkm/WebGuard.nsf/key2/053-2006
  13. http://www.reglugerd.is/interpro/dkm/WebGuard.nsf/key2/080-2006
  14. file://1996059.html
