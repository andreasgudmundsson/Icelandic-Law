                                    dálkum.

   --------------------------------------------------------------------------

                      Lög um skráningu og mat fasteigna^1)

                              1976 nr. 94 20. maí

   --------------------------------------------------------------------------

     ^1)Lögunum hefur verið breytt með [2]l. 47/2000 sem taka gildi 1. janúar
                                     2001.

         I. kafli. Markmið, skilgreiningar og söfnun skráningaratriða.
     1. gr. Halda skal skrá um allar fasteignir í landinu þar sem fram komi
upplýsingar um eiginleika eignanna og rétt til þeirra. Hverja fasteign skal meta
 til verðs eftir því sem næst verður komist á hverjum tíma og nánar er kveðið á
                               um í lögum þessum.
Skráin skal vera tæk til skýrsluvélavinnslu sem gerir mögulega frekari úrvinnslu
            þeirra skráningar- og matsupplýsinga sem skráin geymir.
        2. gr. Fasteign samkvæmt lögum þessum telst vera annað tveggja:
        1. Land, þ.e. hver sá skiki lands sem vegna sérgreinds eignar- eða
afnotaréttar, hagnýtingar, auðkenna eða landamerkja getur talist sjálfstæð eind.
   2. Mannvirki, þ.e. hvert það mannvirki sem gert hefur verið í landi eða á eða
   verið við það tengt, með hliðsjón af þeim rétti til lands sem mannvirkinu
                                    fylgir.
  Ef um er að ræða sérgreindan eignarrétt eða sérstaka notkun einstakra hluta
mannvirkja, sem eðlilegt er að skoða sem sjálfstæðar eindir, skal samkvæmt lögum
   þessum farið með slíka eignarhluta sem fasteignir, enda liggi skipting og
                  eignarhlutföll fyrir í þinglýstum heimildum.
  3. gr. Skráning skv. 1. gr. á fasteignum skv. 2. gr. skal fela í sér nýjustu
     upplýsingar, sem á hverjum tíma eru tiltækar og fasteignina varða, auk
 nauðsynlegra greinitalna hverrar fasteignar. Setja skal í reglugerð ákvæði um
    söfnun og skráningu upplýsingaatriða svo og um helstu skrár gefnar út á
                               grundvelli þeirra.
 4. gr. Upplýsingar skv. 3. gr. skulu skráðar og skráningu þeirra breytt þegar
landsstærðir breytast, notkun lands breytist, svo sem við gerð lóðarsamnings eða
 úthlutun lóðar, en ella á byggingartíma mannvirkis, þegar mannvirki er tekið í
               notkun og loks þegar mannvirki er breytt eða eytt.
 Upplýsingar skulu einnig skráðar við eignaskipti eða breytingu á notkun eignar
   svo og umráðum eignar, sbr. 12. gr. Heimilt er að setja í reglugerð nánari
   ákvæði um framkvæmd þessarar greinar, þ. á m. um hve oft fasteignir skuli
                      skoðaðar af Fasteignamati ríkisins.
5. gr. Skráningaraðila er heimilt að höfðu samráði við viðkomandi stjórnvöld að
 takmarka söfnun og skráningu upplýsinga um einstakar eignir eða tegundir eigna
   séu eignir þess eðlis að slík upplýsingasöfnun er erfið og/eða þjónar ekki
                              opinberum hagsmunum.
      Fasteignamati ríkisins ber að annast gerð og samræmingu hvers konar
greinitalnakerfa sem notuð eru um fasteignir við skráningu þeirra, þar með talin
 gerð staðgreinitölukerfis (matrikel) sem taki til landsins alls. Heimilt er að
     skylda fasteignaeigendur til að sjá um auðkenningu fasteigna samkvæmt
                    greinitalnakerfi Fasteignamats ríkisins.

                         II. kafli. Skipulag og stjórn.
6. gr. [Gerð og viðhald þeirrar skráningar, sem um ræðir í lögum þessum, annast
  sérstök ríkisstofnun sem nefnist Fasteignamat ríkisins. Stofnunin starfar á
             ábyrgð fjármálaráðuneytisins og undir umsjón þess. ^1)
  Ráðherra hefur heimild til að fela öðrum opinberum aðilum, þ.m.t. einstökum
sveitarfélögum eða samstarfsstofnunum þeirra, skráningu fasteigna samkvæmt lögum
       þessum, eða einstaka þætti hennar, ef slík breyting þykir hagkvæm.
Þrátt fyrir ákvæði 19. gr. er ráðherra heimilt að fela einstökum sveitarfélögum
eða samstarfsstofnunum þeirra að annast tiltekin störf til undirbúnings að mati
  fasteigna skv. IV. kafla laga þessara. Í því tilviki skal gætt ákvæða 9. gr.
                 laga þessara, eftir því sem við getur átt.]^2)
                 ^1)[3]L. 51/1994, 1. gr. ^2)[4]L. 27/1980, 1. gr.
7. gr. [Fasteignamat ríkisins starfar undir stjórn forstjóra sem ráðherra skipar
 til fimm ára í senn. Forstjóri ræður starfsfólk og kaupir sérfræðilega aðstoð
   eftir því sem nauðsyn ber til og heimildir fjárlaga hverju sinni segja til
                                    um.]^1)
                             ^1)[5]L. 83/1997, 40. gr.
  8. gr. [Ráðherra skipar þrjá menn í stjórn Fasteignamats ríkisins. Skal einn
   tilnefndur af Sambandi íslenskra sveitarfélaga, einn af Sambandi íslenskra
tryggingafélaga og einn án tilnefningar. Skal stjórnin skipuð til fjögurra ára.
 Stjórn Fasteignamats ríkisins mótar starf og innra skipulag stofnunarinnar og
    hefur eftirlit með rekstri hennar. Stjórnin gerir tillögur að gjaldskrá
            stofnunarinnar sem síðan skal staðfest af ráðherra.]^1)
                             ^1)[6]L. 51/1994, 3. gr.

                   III. kafli. Framkvæmd fasteignaskráningar.
9. gr. Viðkomandi sveitarstjórn er ábyrg fyrir að Fasteignamati ríkisins berist
upplýsingar um lönd og lóðir og breytingar á þeim, svo og um öll mannvirki, sem
   gerð eru í umdæmum þeirra hvers um sig, og um breytingar á þeim og eyðingu
                                    þeirra.
  Sveitarstjórn skal að jafnaði fela byggingafulltrúa viðkomandi sveitarfélags
    upplýsingagjöf um fyrrgreind atriði. Þar sem byggingafulltrúar eru ekki
  starfandi skal sveitarstjórn fela upplýsingagjöfina öðrum aðila í hendur að
fengnu samþykki Fasteignamats ríkisins. Eigendum fasteigna er skylt að veita þær
                   upplýsingar um fasteignir sem um er beðið.
     Fasteignamat ríkisins kveður á um form, efni og tímasetningu þessarar
  upplýsingagjafar. Byggingafulltrúar eða aðrir, sem sveitarstjórn hefur falið
  upplýsingagjöf skv. 2. mgr., eru ábyrgir fyrir að upplýsingar séu efnislega
                                    réttar.
  Sveitarstjórn getur lagt fyrir þá aðila, sem leggja teikningar og önnur gögn
fyrir bygginganefnd, að skila þeim einnig í því formi sem Fasteignamat ríkisins
                                    ákveður.
 Fasteignamat ríkisins getur leyst sveitarstjórnir undan ábyrgð skv. 1. mgr. á
upplýsingasöfnun um einstakar tegundir fasteigna og lagt hana á aðra aðila, enda
er opinberum stofnunum, sem slíkum upplýsingum safna á sínu verksviði, skylt að
               leggja Fasteignamati ríkisins til þær upplýsingar.
    Fasteignamat ríkisins sendir hverju sveitarfélagi árlega samkvæmt nánari
  ákvörðun í reglugerð skrá með nægum upplýsingum um fasteignir til að gengið
verði úr skugga um að aðilar skv. 2. mgr. hafi fullnægt upplýsingaskyldu sinni.
    [Fasteignamat ríkisins skal hafa eftirlit með því að sveitarfélög sinni
   upplýsingaskyldu sinni. Í því skyni skal stofnunin halda skrár er sýni hve
     margar fasteiginir eru metnar í einstökum sveitarfélögum á ári hverju.
    Fasteignamat ríkisins skal árlega senda skýrslu um matsstörf í einstökum
       sveitarfélögum til fjármálaráðuneytis og félagsmálaráðuneytis.]^1)
                             ^1)[7]L. 51/1994, 4. gr.
10. gr. Fasteignamati ríkisins ber að hafa frumkvæði að samræmingu á gagnasöfnun
  um atriði, sem snerta fasteignir, og koma í veg fyrir tvíverknað í því efni.
    11. gr. Fasteignamat ríkisins getur, hvenær sem það telur þörf á, látið
   endurskoða upplýsingar sem fyrir liggja um einstakar fasteignir, einstakar
             tegundir fasteigna eða fasteignir á tilteknum svæðum.
Slík endurskoðun skal jafnan fara fram ef sýnt er að upplýsingar í fasteignaskrá
        gefa ekki rétta lýsingu á fasteign eða fasteignum sem um ræðir.
   Eigandi fasteignar eða annar aðili, sem telur sig eiga hagsmuna að gæta í
lýsingu fasteignar eða mati, getur krafist endurskoðunar skv. 1. mgr. Séu þessir
  hagsmunir að mati stofnunarinnar svo miklir að réttlæti endurskoðun skal sú
             endurskoðun fara fram svo fljótt sem við verður komið.
   Breyting á fasteignaskrá, hvernig sem til hennar er stofnað, skal tilkynnt
  skráðum eiganda fasteignar bréflega strax og slík breyting hefur verið gerð.
   12. gr. Eigandi er ábyrgur fyrir tilkynningu til Fasteignamats ríkisins um
    breytingar á umráðum yfir skráðri eign sinni samkvæmt fasteignaskrá. Við
eigendaskipti er fyrrverandi eigandi ábyrgur fyrir tilkynningu um þá breytingu.
Fasteignamat ríkisins kveður á um form og efni slíkra tilkynninga og er eigendum
             skylt að veita allar þær upplýsingar sem um er beðið.
 Þinglýsingardómurum er við þinglýsingu afsala skylt að ganga úr skugga um, að
 tilkynningarskyldu hafi verið fullnægt, og hlutast til um gerð tilkynningar og
 sendingu ef þess gerist þörf. Fasteignasölum er einnig skylt í starfi sínu að
stuðla að gerð slíkra tilkynninga og sendingu. Fasteignamati ríkisins er heimill
 aðgangur að skattframtölum til að sannreyna upplýsingar um fasteignir eða afla
                                    þeirra.
   Fasteignamati ríkisins er heimilt að undirbúa og gefa út staðlaðar gerðir
afsala, kaupsamninga og leigusamninga um fasteignir og fasteignaréttindi þar sem
       samrit viðkomandi skjals er sjálfkrafa fullnægjandi tilkynning til
                               fasteignamatsins.
13. gr. Fasteignamati ríkisins ber að safna gögnum eftir föngum og vinna úr þeim
yfirlitsupplýsingar um gangverð fasteigna við kaup og sölu og breytingar á því.
   Eftir því sem við verður komið skulu niðurstöður þessara rannsókna birtar
                              almenningi jafnóðum.
    14. gr. [Fasteignamat ríkisins aflar og lætur í té upplýsingar og veitir
                   þjónustu við úrvinnslu á þeim gegn gjaldi.
 Gjaldskrá skv. 1. mgr. skal taka mið af því umfangi upplýsinga sem keyptar eru
     og þeim tekjum sem notendur hafa af þeim. Fjármálaráðherra staðfestir
                              gjaldskrána.^1)]^2)
                  ^1)Gjaldskrá 596/1996. ^2)[8]L. 1/1992, 27. gr.
15. gr. Opinberir aðilar, ríkisstofnanir, ríkisfyrirtæki, sveitarfélög og allar
 stofnanir þeirra skulu í öllum viðskiptum og í hvers konar verðmætisviðmiðunum
nota upplýsingar fasteignaskrárinnar sem grundvöll viðskipta sinna eftir því sem
                                 við getur átt.

                   IV. kafli. Fasteignamat og framkvæmd þess.
           16. gr. Eftirtaldar eignir eru undanþegnar fasteignamati:
     1. Vegir, götur og torg í eign ríkisins eða sveitarfélaga, sem ætluð eru
    almenningi til umferðar án endurgjalds, ásamt tilheyrandi landssvæðum og
      mannvirkjum í þágu samgangna, svo sem brúm, ljósastólpum, götuvitum,
              umferðarskiltum, vegvísum, gjaldmælum og biðskýlum.
      2. Hvers konar svæði í eign ríkis eða sveitarfélaga, sem ætluð eru til
     fegrunar í þágu almennings og til umferðar eða dvalar án endurgjalds.
     3. Rafveitur, þ. á m. línur til flutnings raforku ásamt burðarstólpum og
    spennistöðvum. Meta skal eftir venjulegum reglum hús, sem reist eru yfir
           aflstöðvar og spennistöðvar, og þær lóðir er þau standa á.
   4. Vatnsveitur, þ. á m. brunnar, geymar og dælubúnaður. Skólpveitur, þ. á m.
                        skólpleiðslur og hreinsibrunnar.
   5. Uppfyllingar og dýpkanir til hafnarbóta ásamt bryggjum og hafnargörðum, ef
 höfn er eign hafnarsjóðs, samkvæmt [9]hafnalögum nr. 45/1973,^1) eða ríkis og
      sveitarfélaga. Land á hafnarsvæði, sem ekki er í beinum tengslum við
 hafnargerðina, er ekki undanþegið mati né heldur dráttarbrautir, þurrkvíar eða
           önnur slík mannvirki, þótt í eign framangreindra aðila sé.
   6. Flugbrautir flugvalla í eign opinberra aðila ásamt brautarljósum og öðrum
   búnaði flugbrauta, svo sem aðflugs- og lendingartækjum, og enn fremur þau
    landssvæði umhverfis flugbrautir, sem eru ónýtanleg vegna flugumferðar.
   7. Lönd, er í samræmi við gildandi reglur hafa verið ákveðin greftrunarstaðir
      manna, ásamt mannvirkjum, sem eru í beinum tengslum við það markmið.
    8. Fjarskiptavirki í eign opinberra aðila, en meta skal þó eftir venjulegum
   reglum hús, sem reist eru yfir fjarskiptavirki, svo og lóðir eða lönd, sem
                   fjarskiptavirki eða hús yfir þau standa á.
                                     9. Vitar.
    10. Ráðherra getur í reglugerð undanþegið ákveðnar fasteignir eða tegundir
                            fasteigna fasteignamati.
                               ^1)Nú [10]l. 23/1994.
17. gr. Skráð matsverð fasteignar skal vera gangverð umreiknað til staðgreiðslu,
  sem ætla má að eignin hefði í kaupum og sölum í nóvembermánuði næst á undan
matsgerð, miðað við heimila og mögulega nýtingu fasteignarinnar á hverjum tíma.
  Sé slíkt gangverð sambærilegra eigna ekki þekkt skal skráð matsverð ákveðið
eftir bestu fáanlegri vitneskju um sambærilegt gangverð með hliðsjón af kostnaði
   við gerð mannvirkja, aldri þeirra, legu eignar með tilliti til samgangna,
nýtingarmöguleikum, hlunnindum, jarðvegsgerð, gróðurfari, náttúrufegurð og öðrum
          þeim atriðum sem kunna að hafa áhrif á gangverð eignarinnar.
   Bújarðir skulu metnar miðað við notkun þeirra til búskapar á meðan þær eru
                                 nýttar þannig.
    Ráðherra er heimilt að setja í reglugerð nánari ákvæði um mat fasteigna.
18. gr. Við ákvörðun matsverðs skv. 17. gr. skal eftir föngum finna tölfræðilega
   fylgni gangverðs við ýmsar staðreyndir um seldar eignir, s.s. stærð, gerð,
    búnað, stað o.s.frv., og sennilegt gangverð ákvarðað með útreikningum á
                         grundvelli þeirra vísbendinga.
  Huglægu, órökstuddu mati skal ekki beitt nema engra annarra kosta sé völ um
                              ákvörðun matsverðs.
Ákvæði skulu sett í reglugerð um aðferð við útreikning staðgreiðsluvirðis miðað
                 við mismunandi greiðslukjör við kaup og sölu.
   19. gr. Fasteignamat ríkisins annast mat fasteigna samkvæmt lögum þessum.
 Fasteignamat ríkisins skal leitast við að tryggja samræmingu í matsstörfum og
 samræmingu upplýsinga sem máli skipta við framkvæmd mats. Þá er Fasteignamati
ríkisins heimil útvegun sérfræðilegrar aðstoðar við mat eigna eftir því sem þörf
                                    krefur.
     Fasteignamati ríkisins er heimilt að fengnu samþykki ráðherra að ráða
 trúnaðarmenn í einstökum kjördæmum, er annist mat og/eða skoðun fasteigna. Ef
    til kemur skal í reglugerð setja nánari ákvæði um ráðningu og starfssvið
                                 trúnaðarmanna.
 20. gr. Fasteignamat ríkisins skal hlutast til um að allar nýjar eða breyttar
   eignir, sem upplýsingar berast um skv. 9. gr., skuli metnar frummati innan
tveggja mánaða frá því að upplýsingar um þær bárust Fasteignamati ríkisins nema
                            sérstakar ástæður hamli.
Fasteignamati ríkisins er heimilt að höfðu samráði við hlutaðeigandi stjórnvöld
að meta ásláttarmati eignir sem eru þess eðlis að venjulegt mat er erfitt og/eða
                        þjónar ekki opinberum hagsmunum.
21. gr. Aðili, sem verulega hagsmuni getur átt í matsverði eignar og sættir sig
      ekki við skráð mat skv. 19. og 20. gr., getur krafist nýs úrskurðar
 Fasteignamats ríkisins um matið. Krafa um endurmat skal vera skrifleg og studd
                         rökum og nauðsynlegum gögnum.
   Nýtt matsverð skal þegar skráð í fasteignaskrá og gildir með þeim almennu
 breytingum sem á því geta orðið, sbr. 22. gr., þar til því er hrundið með nýju
                               mati eða yfirmati.
Ráðherra getur með reglugerð ákveðið að sá sem krefst endurmats beri kostnað af
                því mati ef krafan er bersýnilega tilefnislaus.
      22. gr. Fasteignamati ríkisins er heimilt, sé þess krafist af hálfu
    fjármálaráðuneytisins eða sveitarfélags, að taka til endurmats einstakar
 tegundir eigna eða eignir í tilteknum hverfum, sveitarfélögum eða landshlutum,
  með gildistöku frá þeim tíma sem Fasteignamat ríkisins ákveður, ef það telur
   matsverð ekki í samræmi við gangverð eins og til er ætlast samkvæmt lögum
     þessum. Endurmat einstakra eigna skal fara fram eftir ákvæðum 21. gr.
   23. gr. Yfirmat fasteigna annast yfirfasteignamatsnefnd fyrir landið allt.
 [Nefndina skipar fjármálaráðherra þremur mönnum og þremur til vara úr hópi tíu
 manna, sem Hæstiréttur tilnefnir. Skipunartími nefndarinnar skal vera frá 15.
                 maí til jafnlengdar að þremur árum liðnum.]^1)
 Kostnaður við yfirmat greiðist úr ríkissjóði. Yfirfasteignamatsnefnd getur þó
    gert eiganda fasteignar að greiða kostnað vegna tilefnislausrar kæru til
                                 nefndarinnar.
                             ^1)[11]L. 28/1983, 1. gr.
  24. gr. Hagsmunaaðilar skv. 21. gr. geta kært niðurstöðu endurmats samkvæmt
  þeirri grein til yfirfasteignamatsnefndar. Kæra skal vera skrifleg og studd
  rökum og nauðsynlegum gögnum. Um meðferð máls fyrir nefndinni, framlagningu
             gagna eða málflutning fer eftir ákvörðun nefndarinnar.
   Nefndin skal úrskurða slíkt mál innan þriggja mánaða frá kæru nema sérstök
heimild fyrir frestun sé veitt af hálfu ráðuneytisins. Niðurstaða kærumáls skal
    þegar tilkynnt aðila þess og nýtt matsverð þegar skráð í fasteignaskrá.
           Úrskurður yfirfasteignamatsnefndar er fullnaðarúrskurður.
                                  25. gr. ^1)
                            ^1)[12]L. 37/1993, 36. gr.
     26. gr. Yfirfasteignamatsnefnd ber í nóvembermánuði ár hvert að ákveða
  framreikningsstuðla fyrir skráð matsverð fasteigna með hliðsjón af breytingu
    verðlags fasteigna við kaup og sölu frá síðasta viðmiðunartíma matsins á
  grundvelli gagna sem Fasteignamat ríkisins safnar og vinnur úr, sbr. 13. gr.
Gerir Fasteignamat ríkisins tillögur um slíka framreikningsstuðla eftir því sem
  yfirfasteignamatsnefnd óskar eftir. Stuðlar þessir geta verið misjafnir, til
      hækkunar eða lækkunar fyrir mismunandi tegundir eigna, byggðahverfi,
             sveitarfélög eða landshluta, eftir mati nefndarinnar.
   Ef eignir í einstökum sveitarfélögum verða fyrir verulegum og óvenjulegum
     verðbreytingum hefur hlutaðeigandi sveitarstjórn umsagnarrétt áður en
               yfirfasteignamatsnefnd tekur ákvörðun skv. 1. mgr.
Skráðu matsverði fasteigna skal breytt í fasteignaskrá í samræmi við ofangreinda
   stuðla og skal það verð talið fasteignamatsverð frá og með 1. desember til
             jafnlengdar næsta ár nema sérstakt endurmat komi til.
  27. gr. Ráðherra getur með reglugerð^1) sett nánari ákvæði um framkvæmd laga
 þessara. Áður en slík reglugerð er sett skal um hana leitað umsagnar Sambands
                            íslenskra sveitarfélaga.
        ^1)Rg. 406/1978, sbr. 95/1986 og 458/1998 (um fasteignaskráningu og
                                 fasteignamat).
28. gr. Um brot gegn ákvæðum laga þessara skal farið að hætti opinberra mála og
      varða brot sektum nema þyngri refsing komi til samkvæmt öðrum lögum.
                     29. gr. Lög þessi öðlast þegar gildi.

                            Ákvæði til bráðabirgða.
                                     I.--V.
                                   [VI. ]^1)
                             ^1)[13]L. 28/1983, 2. gr.

References

   Visible links
   1. http://www.althingi.is/dba-bin/lawformpr.pl?lnr=1976094
   2. file://2000047.html
   3. file:///altext/stjt/1994.051.html
   4. file:///altext/stjtnr.html#1980027?g1
   5. file:///altext/stjt/1997.083.html
   6. file:///altext/stjt/1994.051.html
   7. file:///altext/stjt/1994.051.html
   8. file:///altext/stjt/1992.001.html
   9. file:///altext/stjtnr.html#1973045
  10. file://1994023.html
  11. file:///altext/stjtnr.html#1983028?g1
  12. file://1993037.html#g36
  13. file:///altext/stjtnr.html#1983028?g2
