
   --------------------------------------------------------------------------

                     Forsetabréf um starfsháttu orðunefndar

                           1945 nr. 114 31. desember

   --------------------------------------------------------------------------

                            Tók gildi 1. apríl 1946.

                          I. kafli. Veiting orðunnar.
  1. gr. Stórmeistari hinnar íslensku fálkaorðu sæmir innlenda menn og erlenda
    heiðursmerkinu samkvæmt tillögu orðunefndar. Við hátíðleg tækifæri getur
 stórmeistari þó, er honum þykir hlýða, veitt orðuna án tillagna nefndarinnar.
 2. gr. Nefndarmaður hver getur borið fram tillögu á fundi um veiting orðunnar.
 Samþykki a.m.k. fjögurra nefndarmanna þarf til þess að tillaga um orðuveiting
                      verði borin upp fyrir stórmeistara.
Geti nefndarmaður eigi fjallað um mál sakir fjarvista eða annarra ástæðna, skal
                             varamaður til kvaddur.
     3. gr. Heimilt er nefndinni að bera upp fyrir stórmeistara tillögur um
  orðuveitingar, án þess að málið hafi verið tekið til meðferðar á fundi, enda
 hafi orðuritari að boði formanns aflað tillögunni samþykkis nefndarmanna, sbr.
                                     2. gr.
              Staðfesta skal slíkar tillögur á næsta nefndarfundi.
    Berist nefndinni tillaga um orðuveitingar, skal orðuritari afla þeirrar
vitneskju í málinu, er nefndarmenn telja nauðsynlega til þess að tillagan hljóti
                                  afgreiðslu.
   [4. gr.]^1) Um allar orðuveitingar til erlendra ríkisborgara ber að leita
umsagnar [utanríkisráðuneytis]^2) Íslands. Tekur þetta ákvæði einnig til þeirra
orðuveitinga, er stórmeistari framkvæmir án atbeina orðunefndar, sbr. 2. mgr. 1.
                               gr. hér að framan.
    ^1)Forsbr. 99/1978, 1. tölul. 1. mgr., sbr. 2. mgr. ^2)Forsbr. 99/1978, 2.
                                 tölul. 1. mgr.
[5. gr.]^1) Sá, sem sæmdur er fálkaorðunni í fyrsta sinn, skal að jafnaði hljóta
 lægsta stig hennar. Þó má frá þessu víkja, ef sérstakar aðstæður mæla með því.
 Ef þjóðhöfðingjum eða forsætisráðherrum er veitt fálkaorðan, skulu þeir jafnan
                    hljóta æðsta stig hennar  stórkrossinn.
 Sé orðan veitt Íslendingum, sem hlotið hafa erlend heiðursmerki, skal eigi að
  jafnaði taka tillit til þess þótt hið erlenda orðustig sé hærra en það stig
                           fálkaorðunnar, er veita á.
 Ef orðan er veitt erlendum mönnum, sem bera heiðursmerki heimalands síns, skal
                    sæma þá samsvarandi stigi fálkaorðunnar.
 Þegar stig hinnar erlendu orðu eru fleiri en fjögur, samsvarar stórkrossstigið
aðeins hæsta stiginu, en stig stórriddara með stjörnu því næst hæsta. Séu stigin
fleiri en tíu, samsvarar stórriddarakross með stjörnu tveimur hinum næst hæstu,
    en stigin þar fyrir neðan skiptast sem næst að jöfnu, og samsvarar stig
            stórriddara æðri stigunum, en stig riddara hinum lægri.
                            ^1)Forsbr. 99/1978, 2. mgr.
 [6. gr.]^1) Eigi má veita þeim, er sæmdur hefur verið fálkaorðunni, æðri stig
hennar en hið næsta fyrir ofan það, er hann áður hlaut. Riddara má því eigi sæma
                    æðra stigi en stórriddarakrossi o.s.frv.
  Þrjú ár skulu líða hið skemmsta frá því að sá, er hlotið hefur riddarakross,
hlýtur stórriddarakross. Stórriddara má eigi sæma stjörnu fyrr en að liðnum sex
 árum frá því að hann hlaut stórriddarakrossinn, og stórriddara með stjörnu má
eigi sæma stórkrossi fyrr en að liðnum tólf árum frá því að hann hlaut stjörnu.
    Stórmeistari getur þó vikið frá þessu, ef honum þykir hlýða, sbr. 1. gr.
                            ^1)Forsbr. 99/1978, 2. mgr.

          II. kafli. Afhending heiðursmerkja og birting orðuveitinga.
 [7. gr.]^1) Stórmeistari afhendir sjálfur stórkross, ef því verður við komið.
 Formaður orðunefndar afhendir að jafnaði önnur stig orðunnar, en varaformaður
  eða orðuritari, ef formaður er forfallaður. Þó má haga afhendingunni á annan
                      hátt eftir samkomulagi nefndarmanna.
    Afhending heiðursmerkja til manna, sem búsettir eru erlendis, skal falin
     [sendiráðum]^2) Íslands. Innanlands, þar sem hvorki formaður né aðrir
       nefndarmenn geta annast afhendinguna, skal hún falin hlutaðeigandi
       lögreglustjóra. Þó er heimilt að gera um þetta aðrar ráðstafanir.
Ef stórmeistari æskir, afhendir hann sjálfur heiðursmerkin, hvaða stigs sem þau
                                      eru.
         ^1)Forsbr. 99/1978, 2. mgr. ^2)Forsbr. 99/1978, 3. tölul. 1. mgr.
[8. gr.]^1) [Frá orðuveitingum skal skýra í Stjórnartíðindum. Einnig skal senda
     fregnir til ríkisútvarpsins og dagblaða um orðuveitingar til íslenskra
                               ríkisborgara.]^2)
         ^1)Forsbr. 99/1978, 2. mgr. ^2)Forsbr. 99/1978, 4. tölul. 1. mgr.

                          III. kafli. Fundahöld o.fl.
[9. gr.]^1) Orðunefnd heldur fundi er þurfa þykir. Formaður nefndarinnar stýrir
     þeim, en varaformaður í forföllum hans. Sá, er lengst hefur átt sæti í
                    orðunefnd, er sjálfkjörinn varaformaður.
 Um áramót hver skal orðuritari leggja fram ársreikning orðunnar og skýrslu um
 birgðir heiðursmerkja. Þegar nefndarmenn hafa athugað reikninginn og samþykkt,
    skal orðuritari senda hann fjármálaráðuneytinu til endurskoðunar, ásamt
      fylgiskjölum, en forsætisráðuneytinu skal senda samrit reikningsins.
 Orðuritari veitir viðtöku öllum tillögum um orðuveitingar, sér um að þær komi
 undir atkvæði nefndarmanna og leggur tillögur nefndarinnar fyrir stórmeistara.
 Orðuritari varðveitir heiðursmerki orðunnar, innsigli hennar, bækur og skjöl.
             Orðuritari annast fundarboðanir að fyrirlagi formanns.
                            ^1)Forsbr. 99/1978, 2. mgr.

                                 IV. kafli. ^1)
                       ^1)Forsbr. 99/1978, 5. tölul. 1. mgr.

References

   Visible links
   1. http://www.althingi.is/dba-bin/lawformpr.pl?lnr=1945114
