                                    dálkum.

   --------------------------------------------------------------------------

  Samningur gegn pyndingum og annarri grimmilegri, ómannlegri eða vanvirðandi
                              meðferð eða refsingu

                            1996 nr. 19 25. október

   --------------------------------------------------------------------------

                          Tók gildi 22. nóvember 1996.
                    Ríki þau sem aðilar eru að samningi þessum,
    sem telja, í samræmi við meginreglur þær er fram koma í sáttmála Sameinuðu
  þjóðanna, að viðurkenning á jöfnum og óafsalanlegum réttindum allra manna sé
              undirstaða frelsis, réttlætis og friðar í heiminum,
       viðurkenna að réttindi þessi grundvallist á meðfæddri göfgi mannsins,
    hafa í huga skuldbindingar ríkja samkvæmt sáttmálanum, sérstaklega 55. gr.,
      til að efla almenna virðingu fyrir og halda í heiðri mannréttindi og
                               grundvallarfrelsi,
   hafa hliðsjón af 5. gr. mannréttindayfirlýsingar Sameinuðu þjóðanna og 7. gr.
alþjóðasamnings um borgaraleg og stjórnmálaleg réttindi sem báðar kveða á um að
 enginn maður skuli sæta pyndingum eða grimmilegri, ómannlegri eða vanvirðandi
                             meðferð eða refsingu,
     hafa einnig hliðsjón af yfirlýsingu um vernd allra manna gegn því að sæta
    pyndingum og annarri grimmilegri, ómannlegri eða vanvirðandi meðferð eða
       refsingu sem samþykkt var á allsherjarþinginu 9. desember 1975 og
      vilja að baráttan gegn pyndingum og annarri grimmilegri, ómannlegri eða
      vanvirðandi meðferð eða refsingu verði árangursríkari um heim allan,
                       hafa komið sér saman um eftirfarandi:
                                   I. hluti.
 1. gr. 1. Í samningi þessum merkir hugtakið pyndingar hvern þann verknað sem
   manni er vísvitandi valdið alvarlegum líkamlegum eða andlegum sársauka eða
 þjáningu með í því skyni t.d. að fá hjá honum eða þriðja manni upplýsingar eða
 játningu, refsa honum fyrir verk sem hann eða þriðji maður hefur framið eða er
grunaður um að hafa framið, eða til að hræða eða neyða hann eða þriðja mann, eða
 af ástæðum sem byggjast á mismunun af einhverju tagi, þegar þeim sársauka eða
þjáningu er valdið af eða fyrir frumkvæði eða með samþykki eða umlíðun opinbers
starfsmanns eða annars manns sem er handhafi opinbers valds. Hugtakið tekur ekki
  til sársauka eða þjáningar sem rekja má að öllu leyti til eða tilheyrir eða
                         leiðir af lögmætum viðurlögum.
2. Grein þessi skerðir ekki gildi neins alþjóðasamnings eða ákvæða í landslögum
              sem hafa eða kunna að hafa ákvæði sem ganga lengra.
  2. gr. 1. Hvert aðildarríki skal gera virkar ráðstafanir á sviði löggjafar,
   stjórnsýslu og réttarvörslu eða aðrar ráðstafanir til að koma í veg fyrir
                pyndingar á sérhverju landsvæði í lögsögu þess.
2. Hvernig sem á stendur má aldrei höfða til sérstakra aðstæðna af nokkru tagi,
 svo sem ófriðarástands, ófriðarhættu, ótryggs stjórnmálaástands innanlands eða
       nokkurs annars almenns neyðarástands, til réttlætingar pyndingum.
   3. Ekki má vísa til fyrirmæla yfirboðara eða stjórnvalds til réttlætingar
                                   pyndingum.
   3. gr. 1. Ekkert aðildarríki skal vísa úr landi, endursenda (refouler) eða
 framselja mann til annars ríkis ef veruleg ástæða er til að ætla að hann eigi
                         þar á hættu að sæta pyndingum.
   2. Þegar ákveðið er hvort slíkar ástæður eru fyrir hendi skulu þar til bær
yfirvöld hafa hliðsjón af öllum atriðum sem máli skipta, þar á meðal, eftir því
sem við á, hvort í ríki því sem um ræðir viðgangist gróf, augljós eða stórfelld
                               mannréttindabrot.
 4. gr. 1. Hvert aðildarríki skal tryggja að pyndingar af öllu tagi teljist til
afbrota samkvæmt refsilögum þess. Það sama skal gilda um tilraun til pyndinga og
 verk hvers þess manns sem telst hlutdeildarmaður eða þátttakandi í pyndingum.
2. Hvert aðildarríki skal leggja hæfilegar refsingar við brotum þessum sem taka
                    tillit til þess hversu alvarleg þau eru.
 5. gr. 1. Í eftirgreindum tilvikum skal hvert aðildarríki gera þær ráðstafanir
 sem nauðsynlegar eru til að fella þau brot sem um ræðir í 4. gr. undir lögsögu
                                     sína:
    (a) þegar brotin eru framin á landsvæði í lögsögu þess eða um borð í skipi
                     eða loftfari sem skráð er í því ríki;
                     (b) þegar sökunautur er þegn þess ríkis;
   (c) þegar sá sem fyrir broti verður er þegn þess ríkis og það ríki telur rétt
                                  að gera svo.
 2. Sömuleiðis skal hvert aðildarríki gera þær ráðstafanir sem nauðsynlegar eru
til að fella slík brot undir lögsögu þess ef sökunautur er staddur á landsvæði í
lögsögu þess og hann er ekki framseldur skv. 8. gr. til einhvers þess ríkis sem
                      1. mgr. þessarar greinar tekur til.
   3. Samningur þessi skal ekki hindra beitingu neinnar refsilögsögu samkvæmt
                                  landslögum.
  6. gr. 1. Hvert aðildarríki skal, ef maður sem sakaður er um að hafa framið
 eitthvert þeirra brota sem um ræðir í 4. gr. er staddur innan lögsögu þess, er
það hefur athugað þær upplýsingar sem því eru tiltækar og gengið úr skugga um að
  aðstæður réttlæti það, taka hann í gæslu eða gera aðrar ráðstafanir samkvæmt
lögum til að tryggja nærveru hans. Um gæslu eða aðrar ráðstafanir samkvæmt lögum
 skal fara að lögum þess ríkis, en ekki mega ráðstafanir þessar vara lengur en
  nauðsyn krefur til að unnt sé að höfða refsimál eða hlutast til um framsal.
       2. Viðkomandi ríki skal þegar framkvæma frumrannsókn á málavöxtum.
3. Manni, sem hafður er í gæslu skv. 1. mgr. þessarar greinar, skal veitt aðstoð
 til að hafa þegar í stað samband við næsta viðeigandi fulltrúa þess ríkis þar
 sem hann er þegn, eða, sé hann ríkisfangslaus, við fulltrúa þess ríkis þar sem
                            hann dvelur að jafnaði.
  4. Þegar ríki hefur tekið mann í gæslu samkvæmt þessari grein skal það þegar
tilkynna þeim ríkjum sem um getur í 1. mgr. 5. gr. að maðurinn sé þar í gæslu og
um þær ástæður sem hún er byggð á. Ríki það, sem framkvæmir frumrannsókn þá sem
    gert er ráð fyrir í 2. mgr. þessarar greinar, skal þegar í stað tilkynna
 áðurgreindum ríkjum um það sem fram hefur komið og taka fram hvort það ætli að
                              beita lögsögu sinni.
7. gr. 1. Nú er á landsvæði í lögsögu aðildarríkis að finna mann sem sakaður er
um að hafa framið eitthvert þeirra brota sem um ræðir í 4. gr. og skal það þá, í
 þeim tilvikum sem um er fjallað í 5. gr., fela málið þar til bærum yfirvöldum
          sínum til höfðunar refsimáls ef maðurinn er ekki framseldur.
    2. Yfirvöld þessi skulu taka ákvörðun sína á sama hátt og um hvert annað
alvarlegt afbrot væri að ræða samkvæmt lögum þess ríkis. Í tilvikum þeim sem um
ræðir í 2. mgr. 5. gr. skulu kröfur um fyrirliggjandi sönnunargögn til höfðunar
refsimáls og sakfellingar á engan hátt vera minni en þær sem eiga við í tilvikum
                       þeim sem um ræðir í 1. mgr. 5. gr.
3. Hverjum þeim manni, sem refsimál er höfðað gegn vegna brota sem um ræðir í 4.
          gr., skal tryggð réttlát málsmeðferð á öllum stigum málsins.
8. gr. 1. Í öllum framsalssamningum sem þegar eru fyrir hendi milli aðildarríkja
  skal litið svo á að brot þau, sem um ræðir í 4. gr., teljist til afbrota sem
 geta varðað framsali. Aðildarríki skuldbinda sig til að fella slík brot undir
 afbrot sem varðað geta framsali í öllum framsalssamningum sem síðar eru gerðir
                                 milli þeirra.
       2. Nú berst aðildarríki, sem setur það skilyrði fyrir framsali að
 milliríkjasamningur sé fyrir hendi, framsalsbeiðni frá öðru ríki sem það hefur
 ekki gert framsalssamning við og má það þá líta svo á að samningur þessi veiti
 lagagrundvöll til framsals að því er slík brot varðar. Framsal skal háð öðrum
    skilyrðum sem lög þess ríkis sem framsalsbeiðni er beint til kveða á um.
3. Aðildarríki, sem ekki setja það skilyrði fyrir framsali að milliríkjasamingur
 sé fyrir hendi, skulu sín á milli telja slík brot til afbrota sem varðað geti
framsali samkvæmt þeim skilyrðum sem lög þess ríkis sem framsalsbeiðni er beint
                                til kveða á um.
4. Að því er varðar framsal milli aðildarríkja skal farið með slík brot eins og
 þau hefðu verið framin ekki aðeins á þeim vettvangi þar sem þau áttu sér stað
 heldur einnig á landsvæði þeirra ríkja sem fella skulu þau undir lögsögu sína
                              skv. 1. mgr. 5. gr.
9. gr. 1. Aðildarríki skulu af fremsta megni aðstoða hvert annað í tengslum við
meðferð refsimáls vegna sérhvers þess brots sem um ræðir í 4. gr., þar með talið
með afhendingu allra sönnunargagna sem þeim eru tiltæk og þörf er á við meðferð
                                    málsins.
2. Aðildarríki skulu rækja skyldur sínar skv. 1. mgr. þessarar greinar í samræmi
  við sérhvern þann samning um gagnkvæma réttaraðstoð sem í gildi kann að vera
                                 milli þeirra.
10. gr. 1. Hvert aðildarríki skal tryggja að kennsla og upplýsingar um bann við
     pyndingum verði óaðskiljanlegur hluti þjálfunar löggæslumanna á vegum
     borgaralegra yfirvalda eða hers, starfsfólks í heilsugæslu, opinberra
  starfsmanna og annarra sem kunna að fást við gæslu, yfirheyrslu eða meðferð
    hvers þess manns sem sætir handtöku, gæslu eða fangelsun af nokkru tagi.
2. Hvert aðildarríki skal tilgreina bann þetta í reglum þeim eða fyrirmælum sem
             sett eru um skyldur og störf allra slíkra starfsmanna.
11. gr. Hvert aðildarríki skal hafa kerfisbundið eftirlit með yfirheyrslureglum,
 fyrirmælum, aðferðum, starfsvenjum og fyrirkomulagi við gæslu og meðferð manna
   sem sæta handtöku, gæslu eða fangelsun af nokkru tagi á öllum landsvæðum í
lögsögu þess, í því skyni að koma í veg fyrir að hvers konar pyndingar eigi sér
                                     stað.
  12. gr. Hvert aðildarríki skal tryggja að þar til bær yfirvöld þess hlutist
þegar til um óhlutdræga rannsókn hvenær sem skynsamleg ástæða er til að ætla að
     pyndingar hafi átt sér stað á einhverju landsvæði innan lögsögu þess.
13. gr. Hvert aðildarríki skal tryggja að sérhver einstaklingur, sem heldur því
fram að hann hafi verið beittur pyndingum á einhverju landsvæði í lögsögu þess,
 eigi rétt á að bera fram kæru til þar til bærra yfirvalda þess og að mál hans
 sæti þegar óhlutdrægri rannsókn af þeirra hálfu. Gera skal ráðstafanir til að
 tryggja að kærandinn og vitni séu vernduð fyrir illri meðferð eða hótunum sem
           rekja má til kærunnar eða skýrslna sem gefnar hafa verið.
  14. gr. 1. Hvert aðildarríki skal í réttarkerfi sínu tryggja að sá sem hefur
 sætt pyndingum hljóti uppreisn og eigi framkvæmanlegan rétt til sanngjarnra og
 fullnægjandi bóta, þar með talið fyrir allri þeirri endurhæfingu sem kostur er
á. Hljóti maður bana af völdum pyndinga skulu þeir sem hann framfærir eiga rétt
                                    á bótum.
2. Ákvæði þessarar greinar skulu engin áhrif hafa á bótarétt sem þegar er fyrir
      hendi í landslögum til handa þeim er sætt hefur pyndingum eða öðrum.
  15. gr. Hvert aðildarríki skal tryggja að engin yfirlýsing, sem reynist hafa
  verið fengin með pyndingum, sé notuð sem sönnunargagn við meðferð máls, nema
  gegn þeim sem sakaður er um pyndingar til sönnunar því að yfirlýsingin hafi
                                  verið gefin.
16. gr. 1. Hvert aðildarríki skuldbindur sig til að hindra að á nokkru landsvæði
 í lögsögu þess séu framin önnur verk er teljast til grimmilegrar, ómannlegrar
 eða vanvirðandi meðferðar eða refsingar, en falla þó ekki undir skilgreiningu
 hugtaksins pynding í 1. gr., þegar slík verk eru framin af eða fyrir frumkvæði
   eða með samþykki eða umlíðun opinbers starfsmanns eða annars manns sem er
handhafi opinbers valds. Sérstaklega skulu skuldbindingar þær gilda sem um getur
  í 10., 11., 12. og 13. gr. þannig að í stað þess að vísað sé til pyndinga sé
   vísað til annarrar grimmilegrar, ómannlegrar eða vanvirðandi meðferðar eða
                                   refsingar.
2. Ákvæði samnings þessa skerða ekki gildi ákvæða neinna annarra alþjóðasamninga
   eða landslaga sem leggja bann við grimmilegri, ómannlegri eða vanvirðandi
        meðferð eða refsingu eða varða framsal eða brottvísun úr landi.

                                   II. hluti.
17. gr. 1. Setja skal á stofn nefnd gegn pyndingum (hér eftir kölluð nefndin) er
fer með þau verkefni sem segir hér á eftir. Nefndin skal skipuð tíu sérfræðingum
  sem séu vammlausir og viðurkenndir fyrir hæfni á sviði mannréttinda og skulu
þeir starfa sem einstaklingar. Skulu sérfræðingarnir kjörnir af aðildarríkjunum,
að teknu tilliti til sanngjarnrar landfræðilegrar dreifingar og gagnsemi þess að
               sumir nefndarmenn hafi lögfræðilega starfsreynslu.
2. Nefndarmenn skulu kjörnir leynilegri kosningu af skrá um menn sem aðildarríki
 hafa tilnefnt. Hvert aðildarríki getur tilnefnt einn mann úr hópi eigin þegna.
  Skulu aðildarríki hafa í huga gagnsemi þess að tilnefna menn sem einnig eiga
    sæti í mannréttindanefndinni sem stofnuð var samkvæmt alþjóðasamningi um
borgaraleg og stjórnmálaleg réttindi og eru reiðubúnir til að sitja í nefndinni
                                gegn pyndingum.
      3. Kosning nefndarmanna skal fara fram á fundum aðildarríkjanna sem
  aðalframkvæmdastjóri Sameinuðu þjóðanna kallar saman á tveggja ára fresti. Á
  fundum þessum, sem eru lögmætir ef þeir eru sóttir af tveimur þriðju hlutum
 aðildarríkjanna, skulu þeir taldir kjörnir í nefndina sem hljóta flest atkvæði
 og hreinan meiri hluta atkvæða fulltrúa aðildarríkjanna sem viðstaddir eru og
                                greiða atkvæði.
 4. Fyrsta kosning skal fara fram eigi síðar en sex mánuðum eftir að samningur
  þessi öðlast gildi. Eigi síðar en fjórum mánuðum fyrir hverja kosningu skal
aðalframkvæmdastjóri Sameinuðu þjóðanna senda aðildarríkjunum bréf og bjóða þeim
 að leggja fram tilnefningar sínar innan þriggja mánaða. Aðalframkvæmdastjórinn
skal gera skrá í stafrófsröð um alla þá sem þannig eru tilnefndir þar sem getið
er þeirra aðildarríkja sem tilnefndu þá og skal leggja hana fyrir aðildarríkin.
     5. Kjörtímabil nefndarmanna er fjögur ár. Þá má endurkjósa ef þeir eru
 tilnefndir að nýju. Þó rennur kjörtímabil fimm þeirra nefndarmanna sem kjörnir
  eru í fyrstu kosningunni út að tveimur árum liðnum og skal fundarstjóri þess
fundar sem um ræðir í 3. mgr. þessarar greinar velja nöfn þessara fimm manna með
                hlutkesti er fyrsta kosningin hefur farið fram.
 6. Nú deyr nefndarmaður eða segir af sér eða getur ekki af öðrum ástæðum rækt
    nefndarstörf sín og skal þá aðildarríkið sem tilnefndi hann skipa annan
    sérfræðing úr hópi þegna sinna til setu í nefndinni það sem eftir lifir
  kjörtímabils hans, enda samþykki meiri hluti aðildarríkja það. Samþykki skal
 talið veitt nema að minnsta kosti helmingur aðildarríkja svari neitandi innan
 sex vikna eftir að aðalframkvæmdastjóri Sameinuðu þjóðanna hefur tilkynnt þeim
                          um hina fyrirhuguðu skipun.
                                     7. ^1)
                         ^1)[2]Augl. C 19/1996, fskj. II.
     18. gr. 1. Nefndin kýs embættismenn sína til tveggja ára í senn. Þá má
                                  endurkjósa.
 2. Nefndin setur sér sjálf starfsreglur og skal þar meðal annars koma fram að:
               (a) fundur sé lögmætur ef sex nefndarmenn sitja hann;
    (b) ákvarðanir nefndarinnar skuli teknar með meiri hluta atkvæða viðstaddra
                                 nefndarmanna.
3. Aðalframkvæmdastjóri Sameinuðu þjóðanna skal sjá nefndinni fyrir nauðsynlegu
 starfsliði og aðstöðu til þess að hún geti rækt starf sitt á fullnægjandi hátt
                           samkvæmt samningi þessum.
[4. Meðlimir nefndar þeirrar, sem stofnuð er samkvæmt samningi þessum, skulu fá
 greidd laun úr sjóðum Sameinuðu þjóðanna samkvæmt þeim skilmálum og skilyrðum
                       sem allsherjarþingið ákveður.]^1)
  [5.]^1) Aðalframkvæmdastjóri Sameinuðu þjóðanna skal kalla saman fyrsta fund
 nefndarinnar. Að honum loknum skal nefndin koma saman á þeim tímum sem ákveðið
                           er í starfsreglum hennar.
                         ^1)[3]Augl. C 19/1996, fskj. II.
 19. gr. 1. Aðildarríki skulu, fyrir milligöngu aðalframkvæmdastjóra Sameinuðu
þjóðanna, leggja fyrir nefndina innan eins árs frá því er samningur þessi tekur
    gildi gagnvart þeim skýrslur um ráðstafanir þær sem þau hafa gert til að
  framkvæma skuldbindingar sínar samkvæmt samningnum. Skulu aðildarríki síðan
 afhenda viðbótarskýrslur á fjögurra ára fresti um allar nýjar ráðstafanir sem
      þau hafa gert og aðrar þær skýrslur sem nefndin kann að fara fram á.
   2. Aðalframkvæmdastjóri Sameinuðu þjóðanna skal senda öllum aðildarríkjum
                                skýrslur þessar.
3. Nefndin skal taka hverja skýrslu til athugunar, gera almennar athugasemdir um
 hana eftir því sem hún sér ástæðu til og senda hlutaðeigandi aðildarríki þær.
Getur aðildarríkið brugðist við með því að senda nefndinni þær athugasemdir sem
                                    það kýs.
4. Ef nefndinni sýnist svo getur hún ákveðið að birta athugasemdir sem hún kann
 að hafa gert skv. 3. mgr. þessarar greinar ásamt athugasemdum sem borist hafa
 frá hlutaðeigandi aðildarríki í ársskýrslu sinni sem gerð er skv. 24. gr. Fari
  hlutaðeigandi aðildarríki fram á það getur nefndin einnig birt skýrsluna sem
                  lögð er fram skv. 1. mgr. þessarar greinar.
 20. gr. 1. Nú berast nefndinni áreiðanlegar upplýsingar sem henni þykja fela í
 sér traustar vísbendingar um að pyndingar séu stundaðar á kerfisbundinn hátt á
landsvæði aðildarríkis og skal hún þá bjóða því aðildarríki að starfa með sér að
athugun upplýsinganna og að leggja fram athugasemdir um viðkomandi upplýsingar í
                                   því skyni.
 2. Nefndin getur, með hliðsjón af athugasemdum sem viðkomandi aðildarríki kann
 að hafa lagt fram og öðrum viðeigandi upplýsingum sem henni eru tiltækar og ef
  henni þykir rétt að gera svo, skipað einn eða fleiri nefndarmenn til að gera
            rannsókn í trúnaði og gefa nefndinni skýrslu með hraði.
3. Fari rannsókn fram skv. 2. mgr. þessarar greinar skal nefndin leita samstarfs
  við viðkomandi aðildarríki. Ef aðildarríkið samþykkir það getur heimsókn til
                landsvæðis þess orðið þáttur í slíkri rannsókn.
4. Að lokinni athugun á niðurstöðum nefndarmanns eða -manna, sem fram eru lagðar
  skv. 2. mgr. þessarar greinar, skal nefndin senda þær viðkomandi aðildarríki
ásamt umsögn þeirri eða tillögum sem viðeigandi þykja með hliðsjón af aðstæðum.
  5. Allt starf nefndarinnar, sem fjallað er um í 1.4. mgr. þessarar greinar,
      skal fara fram í trúnaði og skal á öllum stigum þess leita samstarfs
  aðildarríkisins. Að loknu slíku starfi að því er varðar rannsókn sem gerð er
   skv. 2. mgr. getur nefndin að höfðu samráði við hlutaðeigandi aðildarríki
ákveðið að birta samantekt um niðurstöður starfsins í ársskýrslu sinni sem gerð
                                er skv. 24. gr.
  21. gr. 1. Aðildarríki að samningi þessum getur hvenær sem er lýst því yfir
samkvæmt þessari grein að það viðurkenni að nefndin sé bær til að taka á móti og
athuga erindi þar sem aðildarríki heldur því fram að annað aðildarríki framfylgi
   ekki skyldum sínum samkvæmt samningnum. Slíkum erindum má því aðeins veita
viðtöku og taka þau til athugunar samkvæmt málsmeðferðarreglum þessarar greinar
 að þau komi frá aðildarríki sem hefur lýst því yfir að nefndin sé til þess bær
    að því er það sjálft varðar. Nefndin skal ekki taka erindi til athugunar
  samkvæmt þessari grein ef það varðar aðildarríki sem ekki hefur gefið slíka
 yfirlýsingu. Með erindi sem berast samkvæmt grein þessari skal farið samkvæmt
                       eftirfarandi málsmeðferðarreglum:
   (a) ef aðildarríki telur að annað aðildarríki framfylgi ekki ákvæðum samnings
 þessa getur það í skriflegu erindi vakið athygli þess á málinu. Innan þriggja
mánaða frá móttöku erindisins skal móttökuríkið gefa ríki því sem erindið sendi
skýringu eða einhverja aðra skriflega yfirlýsingu til útskýringar á málinu og er
    rétt að þar sé eftir því sem gerlegt er og við á vísað til málsmeðferðar
  innanlands og úrræða sem gripið hefur verið til, standa yfir eða tiltæk eru;
     (b) ef málið er ekki útkljáð svo fullnægjandi sé fyrir bæði hlutaðeigandi
   aðildarríki innan sex mánaða frá því að móttökuríkið tók á móti upphaflega
    erindinu skal hvoru ríki um sig rétt að vísa málinu til nefndarinnar með
                    tilkynningu til hennar og hins ríkisins;
      (c) nefndin skal aðeins fjalla um mál sem vísað er til hennar samkvæmt
  þessari grein eftir að hún hefur gengið úr skugga um að í málinu hafi verið
   reynt að neyta allra úrræða innanlands og þau tæmd, í samræmi við almennt
viðurkenndar meginreglur þjóðaréttar. Þetta gildir þó ekki ef beiting úrræðanna
dregst óhæfilega á langinn eða er ólíkleg til þess að veita þeim manni sem orðið
           hefur fyrir broti á samningi þessum fullnægjandi úrbætur;
   (d) nefndin skal halda fundi fyrir luktum dyrum er athugun á erindum samkvæmt
                            þessari grein fer fram;
    (e) nefndin skal, sbr. þó ákvæði c-liðar, veita hlutaðeigandi aðildarríkjum
   liðsinni sitt með það fyrir augum að komast að vinsamlegri lausn í málinu
   byggðri á virðingu fyrir skuldbindingum samnings þessa. Í því skyni getur
              nefndin skipað sérstaka sáttanefnd þegar það á við;
     (f) í sérhverju máli sem vísað er til nefndarinnar samkvæmt þessari grein
 getur nefndin beint því til hlutaðeigandi aðildarríkja sem greinir í b-lið að
                  láta í té allar upplýsingar sem máli skipta;
     (g) hlutaðeigandi aðildarríki, sem greinir í b-lið, eiga rétt á málsvara
    þegar mál er til athugunar hjá nefndinni og að koma að munnlegum og/eða
                            skriflegum athugasemdum;
      (h) innan tólf mánaða frá móttökudegi tilkynningar samkvæmt b-lið skal
                          nefndin leggja fram skýrslu:
   (i) náist lausn samkvæmt ákvæðum e-liðar skal nefndin einskorða skýrslu sína
       við stutta greinargerð um staðreyndir og lausn þá sem náðst hefur;
   (ii) náist ekki lausn samkvæmt ákvæðum e-liðar skal nefndin einskorða skýrslu
sína við stutta greinargerð um staðreyndir málsins. Þau skriflegu gögn sem lögð
 voru fram af hlutaðeigandi aðildarríkjum, svo og bókun um það sem munnlega kom
                 fram af þeirra hálfu, skulu fylgja skýrslunni.
      Skýrslunni skal ávallt komið á framfæri við hlutaðeigandi aðildarríki.
 2. Ákvæði þessarar greinar öðlast gildi þegar fimm aðildarríki samnings þessa
     hafa gefið yfirlýsingu skv. 1. mgr. hennar. Yfirlýsingar þessar skulu
aðildarríkin afhenda aðalframkvæmdastjóra Sameinuðu þjóðanna og skal hann senda
öðrum aðildarríkjum endurrit þeirra. Yfirlýsingu má draga til baka hvenær sem er
  með tilkynningu til aðalframkvæmdastjórans. Slík afturköllun skal ekki hafa
áhrif á athugun nokkurs máls sem greinir í erindi sem þegar hefur verið komið á
  framfæri samkvæmt þessari grein. Ekki skal veita viðtöku frekari erindum frá
  neinu aðildarríki samkvæmt þessari grein eftir að tilkynning um afturköllun
   yfirlýsingarinnar hefur borist aðalframkvæmdastjóranum, nema hlutaðeigandi
                    aðildarríki hafi gefið nýja yfirlýsingu.
  22. gr. 1. Aðildarríki að samningi þessum getur hvenær sem er lýst því yfir
samkvæmt þessari grein að það viðurkenni að nefndin sé bær til að taka á móti og
  athuga erindi frá einstaklingum eða fyrir hönd einstaklinga sem falla undir
  lögsögu þess og halda því fram að aðildarríki hafi brotið ákvæði samningsins
 gagnvart þeim. Nefndin skal ekki taka á móti neinu erindi varðandi aðildarríki
                    sem ekki hefur gefið slíka yfirlýsingu.
  2. Nefndin skal vísa frá sérhverju því erindi samkvæmt grein þessari sem er
 nafnlaust eða sem hún telur fela í sér misnotkun á réttinum til að senda slík
               erindi eða vera ósamrýmanlegt ákvæðum samningsins.
 3. Nefndin skal vekja athygli aðildarríkis að samningi þessum, sem gefið hefur
yfirlýsingu skv. 1. mgr. og sakað er um að brjóta gegn ákvæðum hans, á sérhverju
erindi sem lagt er fyrir hana samkvæmt þessari grein, sbr. þó 2. mgr. Innan sex
    mánaða skal móttökuríkið leggja fyrir nefndina skriflegar skýringar eða
 yfirlýsingar til útskýringar á málinu og um úrræði sem það kann að hafa gripið
                                      til.
    4. Nefndin skal taka erindi sem henni berast samkvæmt þessari grein til
   athugunar í ljósi allra upplýsinga sem henni eru veittar af hlutaðeigandi
       einstaklingi eða fyrir hans hönd og af hlutaðeigandi aðildarríki.
 5. Nefndin skal ekki taka neitt erindi frá einstaklingi samkvæmt grein þessari
                 til athugunar nema hún hafi fullvissað sig um:
      (a) að sama mál hafi ekki verið og sé ekki til athugunar samkvæmt öðrum
          alþjóðlegum rannsóknarreglum eða reglum um lausn deilumála;
   (b) að einstaklingurinn hafi tæmt öll tiltæk úrræði innanlands. Þetta gildir
þó ekki ef beiting úrræðanna dregst óhæfilega á langinn eða er ólíkleg til þess
 að veita þeim manni sem orðið hefur fyrir broti á samningi þessum fullnægjandi
                                    úrbætur.
  6. Nefndin skal halda fundi fyrir luktum dyrum er athugun á erindum samkvæmt
                            þessari grein fer fram.
7. Nefndin skal koma sjónarmiðum sínum á framfæri við hlutaðeigandi aðildarríki
                                og einstakling.
 8. Ákvæði þessarar greinar öðlast gildi þegar fimm aðildarríki samnings þessa
     hafa gefið yfirlýsingu skv. 1. mgr. hennar. Yfirlýsingar þessar skulu
aðildarríkin afhenda aðalframkvæmdastjóra Sameinuðu þjóðanna og skal hann senda
öðrum aðildarríkjum endurrit þeirra. Yfirlýsingu má draga til baka hvenær sem er
  með tilkynningu til aðalframkvæmdastjórans. Slík afturköllun skal ekki hafa
 áhrif á athugun nokkurs máls sem greinir í erindi er þegar hefur verið komið á
  framfæri samkvæmt þessari grein. Ekki skal veita viðtöku frekari erindum frá
    einstaklingi eða fyrir hönd einstaklings samkvæmt þessari grein eftir að
            tilkynning um afturköllun yfirlýsingarinnar hefur borist
    aðalframkvæmdastjóranum, nema hlutaðeigandi aðildarríki hafi gefið nýja
                                  yfirlýsingu.
 23. gr. Þeir sem sæti eiga í nefndinni og sérstökum sáttanefndum sem skipaðar
kunna að vera skv. e-lið 1. mgr. 21. gr. skulu eiga rétt á aðstöðu, sérréttindum
og friðhelgi sérfræðinga í erindagerðum fyrir Sameinuðu þjóðirnar samkvæmt þeim
   köflum samnings um réttindi og griðhelgi Sameinuðu þjóðanna sem við eiga.
24. gr. Nefndin skal árlega leggja skýrslu um störf sín samkvæmt samningi þessum
            fyrir aðildarríkin og allsherjarþing Sameinuðu þjóðanna.

                                  III. hluti.
 25. gr. 1. Samningur þessi skal liggja frammi til undirritunar fyrir öll ríki.
   2. Samningur þessi er háður fullgildingu. Fullgildingarskjölum skal koma í
              vörslu hjá aðalframkvæmdastjóra Sameinuðu þjóðanna.
  26. gr. Öllum ríkjum skal heimilt að gerast aðilar að samningi þessum. Aðild
        öðlast gildi þegar aðildarskjali hefur verið komið í vörslu hjá
                    aðalframkvæmdastjóra Sameinuðu þjóðanna.
  27. gr. 1. Samningur þessi öðlast gildi á þrítugasta degi eftir þann dag er
      tuttugasta fullgildingar- eða aðildarskjalinu er komið í vörslu hjá
                    aðalframkvæmdastjóra Sameinuðu þjóðanna.
 2. Gagnvart sérhverju ríki, sem fullgildir samning þennan eða gerist aðili að
honum eftir að tuttugasta fullgildingar- eða aðildarskjalinu hefur verið komið í
vörslu, öðlast hann gildi á þrítugasta degi eftir þann dag er fullgildingar- eða
                     aðildarskjali þess er komið í vörslu.
28. gr. 1. Hvert ríki getur, við undirritun eða fullgildingu samnings þessa eða
við aðild að honum, lýst því yfir að það viðurkenni ekki bærni nefndarinnar skv.
                                    20. gr.
2. Hvert það ríki, sem gert hefur fyrirvara skv. 1. mgr. þessarar greinar, getur
    hvenær sem er fallið frá honum með tilkynningu til aðalframkvæmdastjóra
                              Sameinuðu þjóðanna.
 29. gr. 1. Sérhvert aðildarríki að samningi þessum getur borið fram tillögu um
   breytingu á honum og fengið hana skráða hjá aðalframkvæmdastjóra Sameinuðu
         þjóðanna. Skal aðalframkvæmdastjórinn þá senda aðildarríkjunum
breytingartillöguna ásamt tilmælum um að þau tilkynni honum hvort þau séu hlynnt
því að haldin verði ráðstefna aðildarríkjanna til að athuga og greiða atkvæði um
tillöguna. Ef, innan fjögurra mánaða frá því að sending breytingartillögunnar er
   dagsett, eigi minna en þriðjungur aðildarríkjanna er fylgjandi því að slík
   ráðstefna verði haldin skal aðalframkvæmdastjórinn boða til hennar á vegum
Sameinuðu þjóðanna. Sérhverja breytingartillögu, sem samþykkt er af meiri hluta
       þeirra aðildarríkja sem sækja ráðstefnuna og atkvæði greiða, skal
      aðalframkvæmdastjórinn leggja fyrir öll aðildarríki til samþykktar.
  2. Breyting sem er samþykkt skv. 1. mgr. þessarar greinar öðlast gildi þegar
         tveir þriðju hlutar aðildarríkja samnings þessa hafa tilkynnt
aðalframkvæmdastjóra Sameinuðu þjóðanna að þau hafi staðfest hana í samræmi við
                    stjórnskipunarhætti þeirra hvers um sig.
3. Þegar breytingar öðlast gildi eru þær bindandi fyrir þau aðildarríki sem hafa
staðfest þær, en önnur aðildarríki eru áfram bundin af ákvæðum samnings þessa og
                sérhverri fyrri breytingu sem þau hafa staðfest.
30. gr. 1. Sérhver deila tveggja eða fleiri aðildarríkja um túlkun eða beitingu
   samnings þessa sem ekki tekst að leysa með samningum skal, að ósk einhvers
þeirra, lögð í gerð. Ef aðilar geta ekki komið sér saman um tilhögun gerðarinnar
innan sex mánaða frá því að hennar er óskað getur hver þeirra vísað deilunni til
            Alþjóðadómstólsins með umsókn samkvæmt samþykktum hans.
  2. Hvert ríki getur, við undirritun eða fullgildingu samnings þessa eða við
 aðild að honum, lýst því yfir að það telji sig ekki bundið af 1. mgr. þessarar
    greinar. Önnur aðildarríki skulu ekki bundin af 1. mgr. þessarar greinar
             gagnvart aðildarríki sem gert hefur slíkan fyrirvara.
3. Hvert það ríki, sem gert hefur fyrirvara skv. 2. mgr. þessarar greinar, getur
    hvenær sem er fallið frá honum með tilkynningu til aðalframkvæmdastjóra
                              Sameinuðu þjóðanna.
31. gr. 1. Aðildarríki getur sagt upp samningi þessum með skriflegri tilkynningu
til aðalframkvæmdastjóra Sameinuðu þjóðanna. Uppsögn öðlast gildi einu ári eftir
              að aðalframkvæmdastjórinn tekur við tilkynningunni.
2. Uppsögn leysir ekki aðildarríkið undan skyldum sínum samkvæmt samningi þessum
  varðandi nokkurn verknað eða athafnaleysi sem á sér stað fyrir gildistökudag
uppsagnarinnar og skal heldur ekki hafa nein áhrif á framhald athugunar máls sem
   var þegar til athugunar hjá nefndinni fyrir gildistökudag uppsagnarinnar.
 3. Eftir þann dag er uppsögn aðildarríkis öðlast gildi skal nefndin ekki hefja
                 athugun á neinu nýju máli sem varðar það ríki.
      32. gr. Aðalframkvæmdastjóri Sameinuðu þjóðanna skal tilkynna öllum
  aðildarríkjum Sameinuðu þjóðanna og öllum ríkjum sem undirritað hafa samning
                      þennan eða gerst aðilar að honum um:
           (a) undirritanir, fullgildingar og aðild skv. 25. og 26. gr.;
       (b) gildistökudag samnings þessa skv. 27. gr. og gildistökudag allra
                            breytinga skv. 29. gr.;
                            (c) uppsagnir skv. 31. gr.
  33. gr. 1. Samningur þessi, þar sem arabískur, enskur, franskur, kínverskur,
        rússneskur og spænskur texti hans eru jafngildir, skal afhentur
            aðalframkvæmdastjóra Sameinuðu þjóðanna til varðveislu.
  2. Aðalframkvæmdastjóri Sameinuðu þjóðanna skal senda öllum ríkjum staðfest
                            endurrit samnings þessa.

References

   Visible links
   1. http://www.althingi.is/dba-bin/lawformpr.pl?lnr=1996019
   2. file://ekkitil/ekkitil.html?AUGL/C/1996019
   3. file://ekkitil/ekkitil.html?AUGL/C/1996019
