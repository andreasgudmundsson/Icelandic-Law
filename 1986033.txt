
   --------------------------------------------------------------------------

                                                                         Póstlög

                               1986 nr. 33 5. maí

   --------------------------------------------------------------------------

                                   I. kafli.
                    Póstþjónustan, skilgreining og verksvið.
                                     1. gr.
              Með póstþjónustu er fyrst og fremst átt við starfsemi er varðar
                                   viðtöku, flutning og skil á póstsendingum.
                                   Póstsendingar greinast í þrjá höfuðflokka:

   a.
           Bréfapóstsendingar.
   b.
           Bögglapóstsendingar.
   c.
           Fjármunapóstsendingar.

                                     2. gr.
                                        Bréfapóstsendingar má senda í ábyrgð.
             Enn fremur er heimilt að senda bréf og böggla sem verðsendingar.
          Til fjármunapóstsendinga teljast greiðsluviðskipti með millifærslum
                                                                  (póstgíró).
                 Póstsendingar samkvæmt þessari grein skulu ávallt bókfærðar.
                           Nánari ákvæði um þetta setur ráðherra í reglugerð.

                                     3. gr.
           Með póstþjónustu er einnig átt við aðra samrýmanlega starfsemi sem
             ákveðin er eða kann að verða ákveðin með öðrum lögum, reglum eða
                                                                   samningum.

                                   II. kafli.
                                  Einkaréttur.
                                     4. gr.
         [Íslenska ríkið]^1) hefur einkarétt á að safna saman, flytja og bera
                                                    út eftirtaldar sendingar:

   a.
           Lokaðar bréfapóstsendingar hvert svo sem innihald þeirra kann að
           vera.
   b.
           Aðrar lokaðar sendingar sem uppfylla skilyrði til þess að vera
           veitt viðtaka í póst, að svo miklu leyti sem innihald þeirra er
           ritaðar orðsendingar eða prentaðar tilkynningar, útfylltar með
           skrift, að undanskildum vörureikningum, fylgiseðlum, farmskrám og
           svipuðum fylgiskjölum með sendingum sem heimilt er að flytja án
           atbeina póstþjónustunnar.

        [Samgönguráðherra er heimilt að veita Pósti og síma hf. rekstrarleyfi
   til að annast þá póstþjónustu sem ríkið hefur einkarétt á samkvæmt þessari
                                                                   grein.]^1)

   ^1)[2]L. 107/1996, 1. gr., sem tekur gildi 1. janúar 1997.

                                     5. gr.
        Póstsendingar skv. 4. gr., sem koma frá útlöndum og eiga að fara til
   viðtakenda hér á landi eða flytjast áfram með íslensku flutningafyrirtæki
   eða um íslenskt póstsvæði, skulu þegar í stað afhentar [Pósti og síma
   hf.]^1)

   ^1)[3]L. 107/1996, 5. gr., sem tekur gildi 1. janúar 1997.

                                     6. gr.
        Póstflytjendum, hvort heldur sem þeir eru starfsmenn [Pósts og síma
   hf.]^1) eða flutningsaðilar sem á hennar vegum annast póstflutninga, er
   óheimilt að flytja sjálfir eða hafa meðferðis sendingar utan
   póstflutningsins.
        Flutningafyrirtækjum, sem halda uppi reglubundnum farþegaflutningum,
   er þó heimilt að flytja slíkar sendingar utan póstflutnings með
   flutningatækjum sínum milli starfsstöðva fyrirtækisins enda varði þær
   starfsemi þess.
        Enn fremur má flytja fyrrnefndar sendingar utan pósts ef þær eru
   frímerktar samkvæmt gildandi gjaldskrá fyrir póstþjónustu og frímerkin
   síðan gerð ógild eða þegar einhver flytur sendingar fyrir sjálfan sig eða
   aðila sem hann starfar fyrir.

   ^1)[4]L. 107/1996, 5. gr., sem tekur gildi 1. janúar 1997.

                                     7. gr.
        Á þeim stöðum, þar sem [Póstur og sími hf.]^1) hefur komið á daglegum
   póstútburði a.m.k. fimm sinnum í viku, má enginn hafa atvinnu af að safna
   saman, flytja eða bera út sendingar þær sem greinir í 4. gr.

   ^1)[5]L. 107/1996, 5. gr., sem tekur gildi 1. janúar 1997.

                                     8. gr.
        [Íslenska ríkið hefur einkarétt á uppsetningu póstkassa á
   almannafæri.
        Notkun póstlúðurs með eða án stjarna eða örva, til auðkenningar
   póstþjónustu, er einungis heimil Pósti og síma hf.]^1)

   ^1)[6]L. 107/1996, 2. gr., sem tekur gildi 1. janúar 1997.

                                  III. kafli.
                                   Póstleynd.
                                     9. gr.
        Starfsmönnum [Pósts og síma hf.]^1) er óheimilt að gefa óviðkomandi
   aðilum upplýsingar um það hverjir nota póstinn eða á hvern hátt hann er
   notaður, né heldur gefa neinum tækifæri til þess að verða sér úti um slíka
   vitneskju. Enn fremur er þeim óheimilt að opna eða lesa það sem látið er í
   póst til flutnings.
        Þagnarskyldan helst þótt látið sé af starfi.

   ^1)[7]L. 107/1996, 5. gr., sem tekur gildi 1. janúar 1997.

                                    10. gr.
        Heimilt er þrátt fyrir ákvæði 9. gr. að opna eftir sérstökum reglum
   þær póstsendingar, sem ekki er unnt að koma til skila, til þess að freista
   þess að komast að því hverjir sendendur séu svo að unnt sé að endursenda
   þær. Enn fremur er heimilt eftir sérstökum reglum í undantekningartilvikum
   að leyfa að sendingar séu opnaðar þegar það er óhjákvæmilegt vegna
   flutnings þeirra eða til þess að kanna hugsanlegar skemmdir á innihaldi.
   Reglur samkvæmt þessari grein skulu settar af ráðherra.

                                    11. gr.
        Einungis má veita upplýsingar um notkun pósts að undangengnum
   dómsúrskurði eða samkvæmt heimild í öðrum lögum. Ráðherra ákveður hvort
   dómsúrskurði skuli áfrýja.

                                   IV. kafli.
                                  Póstmeðferð.
                                    12. gr.
        Með póstmeðferð er átt við viðtöku póstsendinga, flutning þeirra og
   skil.
        Húseigendum er skylt að setja upp bréfakassa í eða við hús sín á sinn
   kostnað. Nánari ákvæði um þetta setur ráðherra í reglugerð.

                                    13. gr.
        Hver sá, sem heldur uppi reglubundnum flutningum innanlands og til
   útlanda, er skyldur til, sé þess krafist, að flytja póst milli endastöðva
   og póststöðva á leiðinni enda komi eðlileg greiðsla fyrir. Póstur skal
   njóta forgangs fram yfir annan flutning.

                                    14. gr.
        Sendandi hefur ráðstöfunarrétt yfir sendingu sem hann hefur afhent
   til póstflutnings þangað til hún er afhent viðtakanda.

                                    15. gr.
        Í pósti má ekki flytja neitt sem bannað er að dreifa eða sem að ytra
   útliti ber með sér eitthvað ólögmætt, ósæmilegt eða móðgandi.
        Óheimilt er að taka til flutnings hluti sem hætta stafar af eða
   erfiðleikar eru á að flytja. Heimilt er þó að veita undanþágur fyrir
   flutningi ef komið er í veg fyrir hættu eða óhagræði af honum eins og
   frekast er unnt eða með sérstökum ráðstöfunum og ástæður að öðru leyti
   mæla með flutningnum.

                                    16. gr.
        Póstsendingar, aðrar en ábyrgðarbréf í lokuðu umslagi og
   verðsendingar, mega ekki innihalda peningaseðla, mynt eða neins konar
   verðskjöl á handhafa, dýra málma, skartgripi og hliðstæð verðmæti.

                                    17. gr.
        Póstsendingar, sem ekki verður komið til skila hvort heldur til
   viðtakanda eða sendanda, skulu eyðilagðar eða seldar samkvæmt nánari
   reglum.

                                    18. gr.
        Ráðherra setur í reglugerð nánari ákvæði um meðferð pósts.

                                   V. kafli.
                             Gjaldskrá og frímerki.
                                    19. gr.
        [Samgönguráðherra setur, að fengnum tillögum frá Pósti og síma hf.,
   gjaldskrá fyrir þjónustu sem lýtur einkarétti. Jafnframt getur hann
   ákveðið gjaldskrá fyrir flutning og dreifingu dagblaða, vikublaða og
   tímarita á vegum Pósts og síma hf.]^1)

   ^1)[8]L. 107/1996, 3. gr., sem tekur gildi 1. janúar 1997.

                                    20. gr.
        Gjaldfrjálsar skulu vera þær sendingar sem samkvæmt alþjóðasamningum
   eru frígengar í alþjóðapóstþjónustunni.
        Enn fremur eru gjaldfrjálsar allar sendingar innan [Pósts og síma
   hf.]^1) sem snerta þjónustuna.

   ^1)[9]L. 107/1996, 5. gr., sem tekur gildi 1. janúar 1997.

                                    21. gr.
        [Póstur og sími hf.]^1) getur, að höfðu samráði við ráðherra, ákveðið
   þóknun fyrir ýmsa auka- og viðbótarþjónustu og verð á söluvarningi sem
   ekki er sérstaklega tilgreint í gjaldskrá fyrir póstþjónustu.

   ^1)[10]L. 107/1996, 5. gr., sem tekur gildi 1. janúar 1997.

                                    22. gr.
        Gjald fyrir póstþjónustu greiðist fyrir fram með álímdum eða
   áprentuðum frímerkjum, frímerkingarvélastimplum eða áprentunum um greitt
   burðargjald.
        Heimilt er þó að ákveða í reglugerð að burðargjald fyrir ákveðnar
   tegundir póstsendinga eða vissar tegundir póstþjónustu skuli ekki greitt
   með frímerkjum heldur í reiðufé.

                                    23. gr.
        Eyðublöð, sem notuð eru í póstþjónustunni, verða ásamt frímerkjum
   fyrir burðargjaldi sendinganna eign [Pósts og síma hf.]^1) um leið og
   viðkomandi póstsendingum er skilað til flutnings.

   ^1)[11]L. 107/1996, 5. gr., sem tekur gildi 1. janúar 1997.

                                    24. gr.
        Um póstmeðferð ófrímerktra eða vanfrímerktra sendinga skal farið
   samkvæmt því sem ákveðið er í reglugerð sem ráðherra setur.

                                    25. gr.
        [Ríkið hefur einkarétt á útgáfu frímerkja. Með orðinu frímerki er átt
   við gjaldmiðil sem ætlaður er til greiðslu fyrir póstþjónustu sem innt er
   af hendi í umboði ríkisins.]^1)

   ^1)[12]L. 107/1996, 4. gr., sem tekur gildi 1. janúar 1997.

                                    26. gr.
        Heimilt er að greiða þeim sem hafa algeng frímerki á boðstólum fyrir
   almenning sölulaun og setur [Póstur og sími hf.]^1) nánari reglur þar um.

   ^1)[13]L. 107/1996, 5. gr., sem tekur gildi 1. janúar 1997.

                                   VI. kafli.
                                  Skaðabætur.
                                    27. gr.
        Póstsending telst í vörslu [Pósts og síma hf.]^1) frá viðtöku í póst
   og þar til hún er afhent á reglulegan hátt samkvæmt utanáskrift.

   ^1)[14]L. 107/1996, 5. gr., sem tekur gildi 1. janúar 1997.

                                    28. gr.
        Skaðabætur greiðast ekki fyrir glataðar almennar bréfapóstsendingar.
   Heldur ekki þótt innihaldið glatist að nokkru eða öllu leyti.

                                    29. gr.
        Fyrir bréfapóstsendingar í ábyrgð og böggla, sem glatast eða
   eyðileggjast að einhverju eða öllu leyti, á sendandi rétt á skaðabótum er
   svari til hins raunverulega verðmætis, þó ekki hærri en ráðherra ákveður
   hverju sinni í gjaldskrá.

                                    30. gr.
        Fyrir verðsendingar, sem glatast eða eyðileggjast að einhverju eða
   öllu leyti, á sendandi rétt á skaðabótum er svari til hins raunverulega
   verðmætis en þó aldrei hærri en nemur hinu tilgreinda verði.

                                    31. gr.
        [Póstur og sími hf.]^1) ber fulla ábyrgð á því fé sem hún hefur tekið
   við til sendingar sem fjármunapóstsendingu.

   ^1)[15]L. 107/1996, 5. gr., sem tekur gildi 1. janúar 1997.

                                    32. gr.
        Skaðabætur ná aðeins til verðs þess hlutar sem glatast hefur eða
   þeirrar rýrnunar sem hinir skemmdu hlutir hafa orðið fyrir.
        Eigi skal bæta ábata- eða afnotamissi, tjón vegna rýrnunar á
   verðgildi peninga eða yfirleitt neinar óbeinar afleiðingar skaðans.

                                    33. gr.
        Um skaðabætur fyrir póstsendingar milli landa fer samkvæmt gildandi
   milliríkjasamningum. Verði tjón á sendingu meðan hún er á íslensku
   póstsvæði greiðast þó skaðabætur eins og um innlenda sendingu sé að ræða
   enda sé það hagstæðara fyrir hlutaðeigandi tjónþola.

                                    34. gr.
        [Póstur og sími hf.]^1) getur í sérstökum undantekningartilvikum bætt
   tjón samkvæmt almennum skaðabótareglum ef tjónið er slíkt og ástæður allar
   þess eðlis að ákvæði þessa kafla um takmarkaðar skaðabætur þykja ekki eiga
   við.

   ^1)[16]L. 107/1996, 5. gr., sem tekur gildi 1. janúar 1997.

                                    35. gr.
        Skylda til greiðslu skaðabóta fellur niður sé þeirra ekki krafist
   innan árs frá því sending var afhent til flutnings.

                                  VII. kafli.
                                   Viðurlög.
                                    36. gr.
        Brot gegn ákvæðum 4., 5., 6., 7., 8., 12., 13., 15. og 16. gr. varða
   sektum eða varðhaldi ef miklar sakir eru nema þyngri refsing liggi við
   samkvæmt öðrum lögum. Fyrir brot á 4. og 6. gr. skal auk sekta greiða
   venjulegt burðargjald fyrir hverja sendingu sem flutt hefur verið
   ólöglega.
        Fyrir brot á ákvæðum 4., 5., 6., 7., 15. og 16. gr. má ákveða sektina
   eftir atvikum á hendur sendanda eða þeim sem flutt hefur sendinguna eða
   þeim báðum. Brot gegn 9. gr. varða refsingu skv. 136. og 137. gr. almennra
   hegningarlaga.
        Auk framangreindra sekta er [Pósti og síma hf.]^1) heimilt að útiloka
   hlutaðeigendur frá póstsambandi þannig að hvorki séu fluttar til þeirra
   póstsendingar né frá þeim.
        Á sama hátt er heimilt að útiloka frá póstsambandi þá sem gera sig
   seka um megna og ítrekaða vanrækslu á að fara eftir lögum þessum og
   reglugerðum settum samkvæmt þeim.
        Í reglugerð settri samkvæmt lögum þessum má enn fremur setja ákvæði
   um sektir fyrir brot á ákvæðum hennar.

   ^1)[17]L. 107/1996, 5. gr., sem tekur gildi 1. janúar 1997.

                                  VIII. kafli.
                                  Ýmis ákvæði.
                                    37. gr.
        Ákvæði þessara laga gilda einnig um póstþjónustu við önnur lönd að
   svo miklu leyti sem þau fara ekki í bága við milliríkjasamninga um
   póstþjónustu.

                                    38. gr.
        Reglugerðir um framkvæmd laga þessara setur ráðherra.^1)

   ^1)Rg. 449/1986 og 333/1981. Rg. 161/1990.

                                    39. gr.
        Lög þessi öðlast þegar gildi.
        ...

References

   Visible links
   1. http://www.althingi.is/dba-bin/lawformpr.pl?lnr=1986033
   2. file:///altext/stjt/1996.107.html
   3. file:///altext/stjt/1996.107.html
   4. file:///altext/stjt/1996.107.html
   5. file:///altext/stjt/1996.107.html
   6. file:///altext/stjt/1996.107.html
   7. file:///altext/stjt/1996.107.html
   8. file:///altext/stjt/1996.107.html
   9. file:///altext/stjt/1996.107.html
  10. file:///altext/stjt/1996.107.html
  11. file:///altext/stjt/1996.107.html
  12. file:///altext/stjt/1996.107.html
  13. file:///altext/stjt/1996.107.html
  14. file:///altext/stjt/1996.107.html
  15. file:///altext/stjt/1996.107.html
  16. file:///altext/stjt/1996.107.html
  17. file:///altext/stjt/1996.107.html
