
   --------------------------------------------------------------------------

                                                                         Póstlög

                               1986 nr. 33 5. maí

   --------------------------------------------------------------------------

                                   I. kafli.
                    Póstþjónustan, skilgreining og verksvið.
                                     1. gr.
              Með póstþjónustu er fyrst og fremst átt við starfsemi er varðar
                                   viðtöku, flutning og skil á póstsendingum.
                                   Póstsendingar greinast í þrjá höfuðflokka:

   a.
           Bréfapóstsendingar.
   b.
           Bögglapóstsendingar.
   c.
           Fjármunapóstsendingar.

                                     2. gr.
                                        Bréfapóstsendingar má senda í ábyrgð.
             Enn fremur er heimilt að senda bréf og böggla sem verðsendingar.
          Til fjármunapóstsendinga teljast greiðsluviðskipti með millifærslum
                                                                  (póstgíró).
                 Póstsendingar samkvæmt þessari grein skulu ávallt bókfærðar.
                           Nánari ákvæði um þetta setur ráðherra í reglugerð.

                                     3. gr.
           Með póstþjónustu er einnig átt við aðra samrýmanlega starfsemi sem
             ákveðin er eða kann að verða ákveðin með öðrum lögum, reglum eða
                                                                   samningum.

                                   II. kafli.
                                  Einkaréttur.
                                     4. gr.
         Póst- og símamálastofnun hefur einkarétt á að safna saman, flytja og
                                               bera út eftirtaldar sendingar:

   a.
           Lokaðar bréfapóstsendingar hvert svo sem innihald þeirra kann að
           vera.
   b.
           Aðrar lokaðar sendingar sem uppfylla skilyrði til þess að vera
           veitt viðtaka í póst, að svo miklu leyti sem innihald þeirra er
           ritaðar orðsendingar eða prentaðar tilkynningar, útfylltar með
           skrift, að undanskildum vörureikningum, fylgiseðlum, farmskrám og
           svipuðum fylgiskjölum með sendingum sem heimilt er að flytja án
           atbeina póstþjónustunnar.

                                     5. gr.
         Póstsendingar skv. 4. gr., sem koma frá útlöndum og eiga að fara til
    viðtakenda hér á landi eða flytjast áfram með íslensku flutningafyrirtæki
              eða um íslenskt póstsvæði, skulu þegar í stað afhentar Póst- og
                                                             símamálastofnun.

                                     6. gr.
                Póstflytjendum, hvort heldur sem þeir eru starfsmenn Póst- og
              símamálastofnunar eða flutningsaðilar sem á hennar vegum annast
    póstflutninga, er óheimilt að flytja sjálfir eða hafa meðferðis sendingar
                                                       utan póstflutningsins.
         Flutningafyrirtækjum, sem halda uppi reglubundnum farþegaflutningum,
              er þó heimilt að flytja slíkar sendingar utan póstflutnings með
        flutningatækjum sínum milli starfsstöðva fyrirtækisins enda varði þær
                                                              starfsemi þess.
             Enn fremur má flytja fyrrnefndar sendingar utan pósts ef þær eru
       frímerktar samkvæmt gildandi gjaldskrá fyrir póstþjónustu og frímerkin
    síðan gerð ógild eða þegar einhver flytur sendingar fyrir sjálfan sig eða
                                                aðila sem hann starfar fyrir.

                                     7. gr.
                Á þeim stöðum, þar sem Póst- og símamálastofnun hefur komið á
    daglegum póstútburði a.m.k. fimm sinnum í viku, má enginn hafa atvinnu af
        að safna saman, flytja eða bera út sendingar þær sem greinir í 4. gr.

                                     8. gr.
         Óheimilt er óviðkomandi aðilum að nota merki póstþjónustunnar sem er
                                       póstlúður með stjörnu og örvum í gegn.
            Enn fremur er óheimilt að setja upp á almannafæri neitt það er að
             lit, lögun og gerð líkist póstkössum Póst- og símamálastofnunar.

                                  III. kafli.
                                   Póstleynd.
                                     9. gr.
                  Starfsmönnum Póst- og símamálastofnunar er óheimilt að gefa
       óviðkomandi aðilum upplýsingar um það hverjir nota póstinn eða á hvern
   hátt hann er notaður, né heldur gefa neinum tækifæri til þess að verða sér
     úti um slíka vitneskju. Enn fremur er þeim óheimilt að opna eða lesa það
                                           sem látið er í póst til flutnings.
                                 Þagnarskyldan helst þótt látið sé af starfi.

                                    10. gr.
          Heimilt er þrátt fyrir ákvæði 9. gr. að opna eftir sérstökum reglum
   þær póstsendingar, sem ekki er unnt að koma til skila, til þess að freista
     þess að komast að því hverjir sendendur séu svo að unnt sé að endursenda
   þær. Enn fremur er heimilt eftir sérstökum reglum í undantekningartilvikum
           að leyfa að sendingar séu opnaðar þegar það er óhjákvæmilegt vegna
     flutnings þeirra eða til þess að kanna hugsanlegar skemmdir á innihaldi.
                      Reglur samkvæmt þessari grein skulu settar af ráðherra.

                                    11. gr.
                Einungis má veita upplýsingar um notkun pósts að undangengnum
      dómsúrskurði eða samkvæmt heimild í öðrum lögum. Ráðherra ákveður hvort
                                                   dómsúrskurði skuli áfrýja.

                                   IV. kafli.
                                  Póstmeðferð.
                                    12. gr.
          Með póstmeðferð er átt við viðtöku póstsendinga, flutning þeirra og
                                                                        skil.
        Húseigendum er skylt að setja upp bréfakassa í eða við hús sín á sinn
                  kostnað. Nánari ákvæði um þetta setur ráðherra í reglugerð.

                                    13. gr.
           Hver sá, sem heldur uppi reglubundnum flutningum innanlands og til
    útlanda, er skyldur til, sé þess krafist, að flytja póst milli endastöðva
       og póststöðva á leiðinni enda komi eðlileg greiðsla fyrir. Póstur skal
                                     njóta forgangs fram yfir annan flutning.

                                    14. gr.
           Sendandi hefur ráðstöfunarrétt yfir sendingu sem hann hefur afhent
                       til póstflutnings þangað til hún er afhent viðtakanda.

                                    15. gr.
         Í pósti má ekki flytja neitt sem bannað er að dreifa eða sem að ytra
                útliti ber með sér eitthvað ólögmætt, ósæmilegt eða móðgandi.
              Óheimilt er að taka til flutnings hluti sem hætta stafar af eða
         erfiðleikar eru á að flytja. Heimilt er þó að veita undanþágur fyrir
        flutningi ef komið er í veg fyrir hættu eða óhagræði af honum eins og
       frekast er unnt eða með sérstökum ráðstöfunum og ástæður að öðru leyti
                                                        mæla með flutningnum.

                                    16. gr.
                     Póstsendingar, aðrar en ábyrgðarbréf í lokuðu umslagi og
        verðsendingar, mega ekki innihalda peningaseðla, mynt eða neins konar
           verðskjöl á handhafa, dýra málma, skartgripi og hliðstæð verðmæti.

                                    17. gr.
              Póstsendingar, sem ekki verður komið til skila hvort heldur til
         viðtakanda eða sendanda, skulu eyðilagðar eða seldar samkvæmt nánari
                                                                      reglum.

                                    18. gr.
                   Ráðherra setur í reglugerð nánari ákvæði um meðferð pósts.

                                   V. kafli.
                             Gjaldskrá og frímerki.
                                    19. gr.
              Ráðherra setur, að fengnum tillögum Póst- og símamálastofnunar,
                                                gjaldskrá fyrir póstþjónustu.

                                    20. gr.
         Gjaldfrjálsar skulu vera þær sendingar sem samkvæmt alþjóðasamningum
                                      eru frígengar í alþjóðapóstþjónustunni.
                  Enn fremur eru gjaldfrjálsar allar sendingar innan Póst- og
                                     símamálastofnunar sem snerta þjónustuna.

                                    21. gr.
        Póst- og símamálastjóri getur, að höfðu samráði við ráðherra, ákveðið
       þóknun fyrir ýmsa auka- og viðbótarþjónustu og verð á söluvarningi sem
                ekki er sérstaklega tilgreint í gjaldskrá fyrir póstþjónustu.

                                    22. gr.
                 Gjald fyrir póstþjónustu greiðist fyrir fram með álímdum eða
     áprentuðum frímerkjum, frímerkingarvélastimplum eða áprentunum um greitt
                                                                 burðargjald.
            Heimilt er þó að ákveða í reglugerð að burðargjald fyrir ákveðnar
     tegundir póstsendinga eða vissar tegundir póstþjónustu skuli ekki greitt
                                             með frímerkjum heldur í reiðufé.

                                    23. gr.
            Eyðublöð, sem notuð eru í póstþjónustunni, verða ásamt frímerkjum
    fyrir burðargjaldi sendinganna eign Póst- og símamálastofnunar um leið og
                            viðkomandi póstsendingum er skilað til flutnings.

                                    24. gr.
             Um póstmeðferð ófrímerktra eða vanfrímerktra sendinga skal farið
                  samkvæmt því sem ákveðið er í reglugerð sem ráðherra setur.

                                    25. gr.
                Póst- og símamálastofnun hefur einkarétt á að gera og gefa út
    frímerki sem skulu vera til sölu á öllum póststöðvum. Enn fremur er henni
   heimilt að láta gera kort og umslög með áprentuðum frímerkjum eða áprentun
                                                              um burðargjald.
                    Slíkar áprentanir má hún einnig gera á kort og umslög frá
                                                                 einkaaðilum.

                                    26. gr.
         Heimilt er að greiða þeim sem hafa algeng frímerki á boðstólum fyrir
   almenning sölulaun og setur Póst- og símamálastofnun nánari reglur þar um.

                                   VI. kafli.
                                  Skaðabætur.
                                    27. gr.
          Póstsending telst í vörslu Póst- og símamálastofnunar frá viðtöku í
        póst og þar til hún er afhent á reglulegan hátt samkvæmt utanáskrift.

                                    28. gr.
         Skaðabætur greiðast ekki fyrir glataðar almennar bréfapóstsendingar.
                Heldur ekki þótt innihaldið glatist að nokkru eða öllu leyti.

                                    29. gr.
                 Fyrir bréfapóstsendingar í ábyrgð og böggla, sem glatast eða
    eyðileggjast að einhverju eða öllu leyti, á sendandi rétt á skaðabótum er
     svari til hins raunverulega verðmætis, þó ekki hærri en ráðherra ákveður
                                                    hverju sinni í gjaldskrá.

                                    30. gr.
           Fyrir verðsendingar, sem glatast eða eyðileggjast að einhverju eða
      öllu leyti, á sendandi rétt á skaðabótum er svari til hins raunverulega
                 verðmætis en þó aldrei hærri en nemur hinu tilgreinda verði.

                                    31. gr.
             Póst- og símamálastofnun ber fulla ábyrgð á því fé sem hún hefur
                            tekið við til sendingar sem fjármunapóstsendingu.

                                    32. gr.
             Skaðabætur ná aðeins til verðs þess hlutar sem glatast hefur eða
                  þeirrar rýrnunar sem hinir skemmdu hlutir hafa orðið fyrir.
                 Eigi skal bæta ábata- eða afnotamissi, tjón vegna rýrnunar á
          verðgildi peninga eða yfirleitt neinar óbeinar afleiðingar skaðans.

                                    33. gr.
          Um skaðabætur fyrir póstsendingar milli landa fer samkvæmt gildandi
           milliríkjasamningum. Verði tjón á sendingu meðan hún er á íslensku
     póstsvæði greiðast þó skaðabætur eins og um innlenda sendingu sé að ræða
                         enda sé það hagstæðara fyrir hlutaðeigandi tjónþola.

                                    34. gr.
            Póst- og símamálastofnun getur í sérstökum undantekningartilvikum
    bætt tjón samkvæmt almennum skaðabótareglum ef tjónið er slíkt og ástæður
       allar þess eðlis að ákvæði þessa kafla um takmarkaðar skaðabætur þykja
                                                               ekki eiga við.

                                    35. gr.
            Skylda til greiðslu skaðabóta fellur niður sé þeirra ekki krafist
                          innan árs frá því sending var afhent til flutnings.

                                  VII. kafli.
                                   Viðurlög.
                                    36. gr.
         Brot gegn ákvæðum 4., 5., 6., 7., 8., 12., 13., 15. og 16. gr. varða
       sektum eða varðhaldi ef miklar sakir eru nema þyngri refsing liggi við
        samkvæmt öðrum lögum. Fyrir brot á 4. og 6. gr. skal auk sekta greiða
            venjulegt burðargjald fyrir hverja sendingu sem flutt hefur verið
                                                                    ólöglega.
        Fyrir brot á ákvæðum 4., 5., 6., 7., 15. og 16. gr. má ákveða sektina
      eftir atvikum á hendur sendanda eða þeim sem flutt hefur sendinguna eða
   þeim báðum. Brot gegn 9. gr. varða refsingu skv. 136. og 137. gr. almennra
                                                               hegningarlaga.
               Auk framangreindra sekta er póst- og símamálastjóra heimilt að
     útiloka hlutaðeigendur frá póstsambandi þannig að hvorki séu fluttar til
                                            þeirra póstsendingar né frá þeim.
           Á sama hátt er heimilt að útiloka frá póstsambandi þá sem gera sig
          seka um megna og ítrekaða vanrækslu á að fara eftir lögum þessum og
                                            reglugerðum settum samkvæmt þeim.
          Í reglugerð settri samkvæmt lögum þessum má enn fremur setja ákvæði
                                       um sektir fyrir brot á ákvæðum hennar.

                                  VIII. kafli.
                                  Ýmis ákvæði.
                                    37. gr.
           Ákvæði þessara laga gilda einnig um póstþjónustu við önnur lönd að
           svo miklu leyti sem þau fara ekki í bága við milliríkjasamninga um
                                                                póstþjónustu.

                                    38. gr.
                     Reglugerðir um framkvæmd laga þessara setur ráðherra.^1)

   ^1)Rg. 449/1986 og 333/1981. Rg. 161/1990.

                                    39. gr.
        Lög þessi öðlast þegar gildi.
        ...

References

   Visible links
   1. http://www.althingi.is/dba-bin/lawformpr.pl?lnr=1986033
