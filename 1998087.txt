
   --------------------------------------------------------------------------

                 Lög um opinbert eftirlit með fjármálastarfsemi

                              1998 nr. 87 16. júní

   --------------------------------------------------------------------------

Tóku gildi 1. janúar 1999. Breytt með [2]l. 99/1999 (tóku gildi 30. des. 1999),
 [3]l. 11/2000 (tóku gildi 28. apríl 2000) og [4]l. 37/2002 (tóku gildi 7. maí
                                     2002).

                        I. kafli. Markmið og gildissvið.
                       1. gr. Markmið og skilgreiningar.
Markmið laga þessara er að stuðla að því að fjármálastarfsemi sem lög þessi taka
  til sé í samræmi við lög, reglugerðir, reglur og samþykktir sem hverju sinni
                             gilda um starfsemina.
     Með fjármálastarfsemi er í lögum þessum átt við hvers konar starfsemi
       fyrirtækja, stofnana og annarra aðila sem tilgreindir eru í 2. gr.
    Með eftirlitsskyldum aðilum er í lögum þessum átt við aðila sem eftirlit
                    Fjármálaeftirlits tekur til skv. 2. gr.
                        2. gr. Eftirlitsskyld starfsemi.
     Eftirlit samkvæmt þessum lögum tekur til starfsemi eftirtalinna aðila:
                         1. viðskiptabanka og sparisjóða,
             2. lánastofnana annarra en viðskiptabanka og sparisjóða,
     [3. rafeyrisfyrirtækja, skv. 1. og 2. gr. laga um rafeyrisfyrirtæki],^1)
                            [4.] ^1) vátryggingafélaga,
           [5.] ^1) félaga og einstaklinga sem stunda vátryggingamiðlun,
                     [6.] ^1) fyrirtækja í verðbréfaþjónustu,
             [7.] ^1) verðbréfasjóða og rekstrarfélaga verðbréfasjóða,
               [8.] ^1) [kauphalla og skipulegra tilboðsmarkaða],^2)
                           [9.] ^1) verðbréfamiðstöðva,
                             [10.] ^1) lífeyrissjóða,
      [11.] ^1) aðila, annarra en greinir í 1. tölul., sem heimild hafa lögum
                    samkvæmt til þess að taka við innlánum.
 Lögin taka einnig til eftirlits með annarri starfsemi en greinir í 1. mgr. sem
             Fjármálaeftirlitinu er falið samkvæmt sérstökum lögum.
Um eftirlit með starfsemi innlendra aðila erlendis og erlendra aðila hér á landi
    fer samkvæmt ákvæðum sérlaga og alþjóðasamningum sem Ísland er aðili að.
  Þegar vafi leikur á um hvort starfsemi fellur undir þessa grein sker stjórn
                            Fjármálaeftirlitsins úr.
                ^1)[5]L. 37/2002, 19. gr. ^2)[6]L. 11/2000, 1. gr.

                            II. kafli. Stjórnsýsla.
                                3. gr. Stofnun.
       Með eftirlit samkvæmt lögum þessum fer sérstök stofnun er nefnist
   Fjármálaeftirlitið. Fjármálaeftirlitið er ríkisstofnun og lýtur sérstakri
               stjórn. Stofnunin heyrir undir viðskiptaráðherra.
                                 4. gr. Stjórn.
        Með yfirstjórn Fjármálaeftirlitsins fer þriggja manna stjórn sem
   viðskiptaráðherra skipar til fjögurra ára í senn. Einn stjórnarmaður skal
 skipaður eftir tilnefningu frá Seðlabanka Íslands. Varamenn skulu skipaðir með
 sama hætti. Ráðherra skipar formann stjórnar og ákveður þóknun stjórnarmanna.
  Hlutverk stjórnar er að móta áherslur í starfi og fylgjast með starfsemi og
rekstri Fjármálaeftirlitsins. Meiri háttar ákvarðanir skal bera undir stjórnina
                          til samþykktar eða synjunar.
                         5. gr. Forstjóri. Starfsmenn.
  Forstjóri Fjármálaeftirlitsins er ráðinn af stjórn stofnunarinnar. Forstjóri
     annast daglega stjórnun á starfsemi og rekstri stofnunarinnar. Stjórn
                  stofnunarinnar ákveður starfskjör forstjóra.
                 Forstjóri ræður starfsmenn til stofnunarinnar.
                                  6. gr. Hæfi.
Stjórnarmenn skulu búa yfir þekkingu á fjármagnsmarkaði og hafa haldgóða menntun
sem nýtist á þessu sviði. Gæta skal þess við skipun stjórnar að starfsreynsla og
                  menntun stjórnarmanna sé sem fjölbreyttust.
  Forstjóri skal hafa menntun á háskólastigi og búa yfir víðtækri þekkingu og
                       starfsreynslu á fjármagnsmarkaði.
 Stjórnarmenn og forstjóri skulu vera lögráða og mega aldrei hafa verið sviptir
forræði á búi sínu. Þeir skulu hafa óflekkað mannorð og mega ekki í tengslum við
   atvinnurekstur hafa hlotið dóm fyrir refsiverðan verknað samkvæmt almennum
hegningarlögum eða lögum um hlutafélög, einkahlutafélög, bókhald, ársreikninga,
        gjaldþrot eða þeim sérlögum sem gilda um eftirlitsskylda aðila.
 Stjórnarmenn, forstjóri og starfsmenn mega ekki vera stjórnendur, starfsmenn,
  endurskoðendur, lögmenn eða tryggingastærðfræðingar eftirlitsskyldra aðila.
  Stjórnarmenn, forstjóri og starfsmenn skulu ekki taka þátt í meðferð máls er
  varðar viðskipti þeirra sjálfra eða fyrirtækja sem þeir eiga hlut í, sitja í
 stjórn hjá, eru fyrirsvarsmenn fyrir eða eiga að öðru leyti verulegra hagsmuna
   að gæta í og snerta hina eftirlitsskyldu aðila. Sama gildir um þátttöku í
meðferð máls er varðar aðila sem eru þeim tengdir persónulega eða fjárhagslega.
 Ráðherra setur reglur^1) um viðskipti stjórnarmanna, forstjóra og starfsmanna
   við eftirlitsskylda aðila. Þar skal meðal annars kveðið á um takmarkanir á
 heimildum til að vera í fjárhagslegum skuldbindingum gagnvart eftirlitsskyldum
                          aðilum eða eiga hlut í þeim.
                               ^1)[7]Rgl. 704/2001.
                  7. gr. Samráðsnefnd eftirlitsskyldra aðila.
Sérstök samráðsnefnd sem skipuð er fulltrúum eftirlitsskyldra aðila skal starfa
                           í tengslum við stofnunina.
        Stjórnendur Fjármálaeftirlitsins skulu eiga reglulega fundi með
     samráðsnefndinni. Samráðsnefndin hefur ekki ákvörðunarvald í málefnum
                             Fjármálaeftirlitsins.
 Nánar skal kveðið á um samráðsnefndina í reglugerð,^1) meðal annars um skipan
                                    hennar.
                                ^1)[8]Rg. 562/2001.

                             III. kafli. Starfsemi.
                                8. gr. Eftirlit.
 [Fjármálaeftirlitið skal fylgjast með að starfsemi eftirlitsskyldra aðila sé í
samræmi við lög, reglugerðir, reglur eða samþykktir sem um starfsemina gilda og
      að starfsemin sé að öðru leyti í samræmi við heilbrigða og eðlilega
                                viðskiptahætti.
     Fjármálaeftirlitinu er heimilt að gefa út og birta opinberlega almenn
 leiðbeinandi tilmæli um starfsemi eftirlitsskyldra aðila, enda varði málefnið
                          hóp eftirlitsskyldra aðila.
         Ákvæði þessara laga eiga, eftir því sem við á, við um eftirlit
    Fjármálaeftirlitsins, athuganir þess og upplýsingaöflun samkvæmt ákvæðum
sérlaga. Um starfsheimildir Fjármálaeftirlitsins fer að öðru leyti eftir ákvæðum
                                  sérlaga.]^1)
                             ^1)[9]L. 11/2000, 2. gr.
                          9. gr. Athugun og aðgangur.
[Fjármálaeftirlitið skal athuga rekstur eftirlitsskyldra aðila svo oft sem þurfa
þykir. Þeim er skylt að veita Fjármálaeftirlitinu aðgang að öllu bókhaldi sínu,
 fundargerðum, skjölum og öðrum gögnum í vörslu þeirra er varða starfsemina sem
                     Fjármálaeftirlitið telur nauðsynlegan.
Vegna starfsemi sinnar getur Fjármálaeftirlitið gert vettvangskannanir eða óskað
            upplýsinga á þann hátt og svo oft sem það telur þörf á.
    Fjármálaeftirlitinu er heimilt að skipa sérfræðing til að gera athugun á
 tilteknum þáttum í starfsemi eða rekstri eftirlitsskylds aðila eða til að hafa
að öðru leyti sértækt eftirlit með eftirlitsskyldum aðila. Sérfræðingurinn skal
skipaður til tiltekins tíma, ekki lengri en fjögurra vikna í senn. Á hann rétt á
    að hafa starfsstöð hjá hinum eftirlitsskylda aðila og skal honum veittur
aðgangur að öllu bókhaldi, fundargerðum, skjölum og öðrum gögnum og upplýsingum
      sem eftirlitsskyldi aðilinn hefur í sinni vörslu og óskað er eftir.
Sérfræðingurinn hefur rétt til að sitja fundi í stjórn eftirlitsskylds aðila sem
áheyrnarfulltrúi með málfrelsi. Um þagnarskyldu hans fer skv. IV. kafla þessara
     laga. Eftirlitsskyldur aðili sem um ræðir skal bera kostnað af starfi
   sérfræðingsins, að hluta eða öllu leyti, eftir mati Fjármálaeftirlitsins.
   Fjármálaeftirlitinu er heimilt að gera sérstakar athuganir á starfsstað og
leggja hald á gögn í samræmi við ákvæði laga um meðferð opinberra mála, enda séu
 ríkar ástæður til að ætla að eftirlitsskyldur aðili hafi brotið gegn lögum eða
reglum sem um viðkomandi starfsemi gilda eða ástæða er til að ætla að athuganir
 eða aðgerðir Fjármálaeftirlitsins nái að öðrum kosti ekki tilætluðum árangri.
     Skal ákvæðum laga um meðferð opinberra mála beitt við framkvæmd slíkra
                                  aðgerða.]^1)
                             ^1)[10]L. 11/2000, 3. gr.
                        10. gr. Athugasemdir og úrbætur.
  [Komi í ljós að eftirlitsskyldur aðili fylgir ekki lögum og öðrum reglum sem
  gilda um starfsemi hans skal Fjármálaeftirlitið krefjast þess að úr sé bætt
                             innan hæfilegs frests.
     Fjármálaeftirlitið skal gera athugasemdir ef það telur hag eða rekstur
 eftirlitsskylds aðila að öðru leyti óheilbrigðan og brjóta í bága við eðlilega
viðskiptahætti, enda þótt ákvæði 1. mgr. eigi ekki við, og er jafnframt heimilt
             að krefjast þess að úr sé bætt innan hæfilegs frests.
Þegar svo stendur á sem greinir í 1. eða 2. mgr. getur Fjármálaeftirlitið boðað
til fundar í stjórn eða framkvæmdastjórn hins eftirlitsskylda aðila til þess að
      fjalla um athugasemdir þess og kröfur og leiðir til úrbóta. Fulltrúa
   Fjármálaeftirlitsins er heimilt að stýra fundi og hefur hann málfrelsi og
                                tillögurétt.]^1)
                             ^1)[11]L. 11/2000, 4. gr.
                         [11. gr. Févíti og dagsektir.
Fjármálaeftirlitið getur lagt dagsektir á eftirlitsskyldan aðila veiti hann ekki
  umbeðnar upplýsingar eða sinni ekki kröfum um úrbætur innan hæfilegs frests.
   Greiðast þær þangað til farið hefur verið að kröfum Fjármálaeftirlitsins.
 Dagsektirnar geta numið frá 10.000 kr. til 1 millj. kr. á dag og er heimilt að
  ákveða þær sem hlutfall af tilteknum stærðum í rekstri hins eftirlitsskylda
  aðila. Við ákvörðun um fjárhæð dagsekta er heimilt að taka tillit til eðlis
   vanrækslu eða brots og fjárhagslegs styrkleika hins eftirlitsskylda aðila.
      Ákvarðanir um dagsektir skulu teknar af stjórn Fjármálaeftirlitsins.
 Fjármálaeftirlitið getur lagt févíti á eftirlitsskyldan aðila sem brýtur gegn
ákvörðunum sem teknar hafa verið af Fjármálaeftirlitinu. Til ákvarðana samkvæmt
  þessari grein teljast kröfur um úrbætur skv. 10. gr. Févíti getur numið frá
 10.000 kr. til 2 millj. kr. Við ákvörðun um fjárhæð févítis skal tekið tillit
  til alvarleika brots og fjárhagslegs styrkleika hins eftirlitsskylda aðila.
       Ákvarðanir um févíti skulu teknar af stjórn Fjármálaeftirlitsins.
  Ákvörðunum um févíti eða dagsektir má skjóta til kærunefndar samkvæmt lögum
 þessum innan sjö daga frá því að viðkomandi aðila var tilkynnt um ákvörðunina.
   Sé ákvörðun skotið til kærunefndar er ekki heimilt að innheimta févíti eða
                dagsektir fyrr en úrskurður hefur verið felldur.
Óinnheimtar dagsektir falla ekki niður þó að eftirlitsskyldur aðili verði síðar
  við kröfum Fjármálaeftirlitsins nema stjórn Fjármálaeftirlitsins ákveði það
                                  sérstaklega.
   Févíti og dagsektir samkvæmt þessari grein eru aðfararhæf. Sama gildir um
                             úrskurði kærunefndar.
   Innheimt févíti og innheimtar dagsektir renna til ríkissjóðs að frádregnum
                           kostnaði við innheimtuna.
   Heimilt er að kveða nánar á um ákvörðun og innheimtu févítis og dagsekta í
                               reglugerð.^1)]^2)
                  ^1)[12]Rg. 560/2001. ^2)[13]L. 11/2000, 5. gr.
                          [12. gr. Tilkynningarskylda.
        Ef brot eru alvarleg og hinn eftirlitsskyldi aðili hefur að mati
     Fjármálaeftirlitsins með refsiverðum hætti gerst brotlegur við lög ber
          Fjármálaeftirlitinu að greina ríkislögreglustjóra frá þeim.
Kröfur, athugasemdir og fyrirhugaðar aðgerðir Fjármálaeftirlitsins skv. 4. mgr.
   9. gr., 11. gr. og 1. mgr. þessarar greinar skulu þegar í stað tilkynntar
  viðskiptaráðherra, þeim ráðherra sem annars fer með viðkomandi málaflokk og
stjórn hins eftirlitsskylda aðila eða viðkomandi aðila ef stjórn er ekki til að
                                  dreifa.]^1)
                             ^1)[14]L. 11/2000, 5. gr.

    IV. kafli. Þagnarskylda. Samskipti við eftirlitsstjórnvöld og Seðlabanka
                                    Íslands.
                           [13. gr.]^1) Þagnarskylda.
[Stjórn, forstjóri og starfsmenn Fjármálaeftirlitsins eru bundnir þagnarskyldu.
 Þeir mega ekki að viðlagðri ábyrgð samkvæmt ákvæðum almennra hegningarlaga um
opinbera starfsmenn skýra óviðkomandi aðilum frá því er þeir komast að í starfi
sínu og leynt á að fara um starfsemi Fjármálaeftirlitsins, viðskipti og rekstur
   eftirlitsskyldra aðila, tengdra aðila eða annarra, nema dómari úrskurði að
  upplýsingar sé skylt að veita fyrir dómi eða lögreglu eða skylda sé að veita
      upplýsingar lögum samkvæmt. Sama gildir um lögmenn, endurskoðendur,
       tryggingastærðfræðinga og sérfræðinga sem starfa fyrir eða á vegum
Fjármálaeftirlitsins. Þagnarskyldan helst þótt látið sé af starfi og er óheimilt
        að nýta í atvinnuskyni upplýsingar sem bundnar eru þagnarskyldu.
       Upplýsingar sem háðar eru þagnarskyldu samkvæmt lögum sem gilda um
 eftirlitsskylda aðila eru háðar sambærilegri þagnarskyldu þegar þær hafa verið
                         afhentar Fjármálaeftirlitinu.
   Upplýsingar skv. 1. mgr. má veita í samandregnu formi þannig að einstakir
                  eftirlitsskyldir aðilar séu ekki auðkenndir.
Þegar eftirlitsskyldur aðili er gjaldþrota eða þvinguð slit fara fram er heimilt
  við rekstur einkamála að upplýsa um atriði sem þagnarskylda gildir annars um
skv. 1. mgr. Þagnarskyldan gildir þó um upplýsingar sem varða þriðja aðila sem á
             hlut að björgunaraðgerðum vegna eftirlitsskylds aðila.
Opinber umfjöllun af hálfu þess aðila sem þagnarskyldunni er ætlað að vernda um
 trúnaðarupplýsingar veitir starfsmönnum Fjármálaeftirlitsins eða sérfræðingum
   sem starfa eða starfað hafa á vegum þess ekki heimild til að láta af hendi
                            trúnaðarupplýsingar.]^2)
                ^1)[15]L. 11/2000, 5. gr. ^2)[16]L. 11/2000, 6. gr.
                [14. gr.]^1) Samskipti við eftirlitsstjórnvöld.
    [Fjármálaeftirlitið má veita eftirlitsstjórnvöldum annarra aðildarríkja
EES-samningsins upplýsingar sem háðar eru þagnarskyldu skv. 13. gr. sé það liður
 í samstarfi ríkjanna um eftirlit með starfsemi eftirlitsskyldra aðila og slík
   upplýsingagjöf sé gagnleg til að unnt sé að framfylgja lögmæltu eftirliti.
     Slíkar upplýsingar má einungis veita með því skilyrði að um þær gildi
 þagnarskylda í hlutaðeigandi ríki. Þagnarskylda skv. 1. mgr. 13. gr. gildir um
  hliðstæðar upplýsingar sem Fjármálaeftirlitið fær frá eftirlitsstjórnvöldum
                             annarra aðildarríkja.
Semja má við eftirlitsstjórnvöld ríkja utan Evrópska efnahagssvæðisins um skipti
  á upplýsingum, en þó því aðeins að gætt sé þagnarskyldu í samræmi við ákvæði
 þessarar greinar. Ákvæði 1. mgr. gilda um skipti á upplýsingum við stjórnvöld
hér á landi eða erlendis sem fjalla um gjaldþrot og slit eftirlitsskyldra aðila,
            eftirlit með þeim sem framkvæma endurskoðun hjá þeim eða
   tryggingastærðfræðilegar úttektir. Sama gildir um þá sem eftirlit hafa með
 þessum aðilum. Í því skyni að stuðla að stöðugleika og öryggi á fjármálasviði
 skulu upplýsingaskipti einnig heimil milli eftirlitsstjórnvalda og stjórnvalda
           og aðila sem starfa að því að rannsaka brot á félagarétti.
Séu upplýsingarnar upprunnar í öðru aðildarríki EES-samningsins er ekki heimilt
að afhenda þær án skýlauss samþykkis frá lögbærum yfirvöldum sem hafa afhent þær
og þá einungis til þeirra nota sem sömu yfirvöld hafa gefið samþykki fyrir.]^2)
                ^1)[17]L. 11/2000, 5. gr. ^2)[18]L. 11/2000, 7. gr.
                 [15. gr.]^1) Samskipti við Seðlabanka Íslands.
 Forstjóri Fjármálaeftirlitsins skal eiga reglulega samráðsfundi með fulltrúum
Seðlabankans. Þar skal hann veita upplýsingar um starfsemi Fjármálaeftirlitsins
                  sem nauðsynlegar eru starfsemi Seðlabankans.
Fjármálaeftirlitið skal veita Seðlabankanum allar upplýsingar sem stofnunin býr
     yfir og nýtast í starfsemi bankans. Komi í ljós grunsemdir um bresti í
      fjárhagslegri stöðu eftirlitsskyldra aðila, sem eru í viðskiptum við
 Seðlabankann, skal Fjármálaeftirlitið tafarlaust gera bankastjórn Seðlabankans
                                    viðvart.
   Upplýsingar sem veittar eru samkvæmt þessari grein eru háðar þagnarskyldu
             samkvæmt þessum lögum og lögum um Seðlabanka Íslands.
  Stjórn Fjármálaeftirlitsins og bankastjórn Seðlabankans skulu gera sérstakan
   samstarfssamning þar sem kveðið er nánar á um framkvæmd þessarar greinar.
                             ^1)[19]L. 11/2000, 5. gr.

                             V. kafli. Ýmis ákvæði.
                           [16. gr.]^1) Skýrslugjöf.
[Fjármálaeftirlitið skal gefa viðskiptaráðherra skýrslu um starfsemi sína fyrir
15. september ár hvert. Í framhaldi af því gerir viðskiptaráðherra Alþingi grein
                   fyrir starfsemi Fjármálaeftirlitsins.]^2)
                ^1)[20]L. 11/2000, 5. gr. ^2)[21]L. 11/2000, 8. gr.
                   [17. gr.]^1) Greiðsla eftirlitskostnaðar.
      [Eftirlitsskyldir aðilar skulu standa straum af kostnaði við rekstur
   Fjármálaeftirlitsins. Um greiðslu kostnaðar fer samkvæmt lögum um greiðslu
           kostnaðar við opinbert eftirlit með fjármálastarfsemi.]^2)
                ^1)[22]L. 11/2000, 5. gr. ^2)[23]L. 99/1999, 9. gr.
                            [18. gr.]^1) Kærunefnd.
     [Ákvörðunum Fjármálaeftirlitsins má skjóta til sérstakrar kærunefndar.
 Kærunefndin er skipuð af viðskiptaráðherra til þriggja ára í senn. Nefndarmenn
  skulu vera þrír. Hæstiréttur tilnefnir nefndarmenn og formann nefndarinnar.
            Varamenn skulu vera jafnmargir og skipaðir á sama hátt.
  Nefndinni er heimilt að kveðja sér til ráðuneytis sérfróða aðila við úrskurð
                                einstakra mála.
Kostnaður við störf kærunefndar greiðist úr ríkissjóði. Þóknun til nefndarmanna
                        er ákveðin af viðskiptaráðherra.
 Úrskurður kærunefndar skal liggja fyrir innan átta vikna frá því að kæra berst
    henni. Úrskurðum nefndarinnar verður ekki skotið til viðskiptaráðherra.
    Viðskiptaráðherra getur með reglugerð^2) sett nánari ákvæði um störf og
   starfshætti nefndarinnar. Í slíkri reglugerð má jafnframt kveða nánar á um
 valdsvið kærunefndar, hvaða málefnum megi skjóta til hennar og kærufresti.]^3)
     ^1)[24]L. 11/2000, 5. gr. ^2)[25]Rg. 507/2000. ^3)[26]L. 11/2000, 9. gr.
                            [19. gr.]^1) Reglugerð.
 Ráðherra setur nánari ákvæði um starfsemi Fjármálaeftirlitsins í reglugerð.^2)
           Þar skal m.a. kveðið á um ákvörðun og innheimtu dagsekta.
                  ^1)[27]L. 11/2000, 5. gr. ^2)[28]Rg. 560/2001.
                             [20. gr.]^1) Viðurlög.
 Fyrir brot á lögum þessum skal refsað með sektum eða fangelsi allt að einu ári
           liggi ekki þyngri refsing við broti samkvæmt öðrum lögum.
                             ^1)[29]L. 11/2000, 5. gr.
                         [21. gr.]^1) Gildistaka o.fl.
      Lög þessi öðlast gildi 1. janúar 1999. Á sama tíma leggst starfsemi
      Vátryggingaeftirlitsins og bankaeftirlits Seðlabanka Íslands niður.
Starfsmenn Vátryggingaeftirlitsins og bankaeftirlits Seðlabanka Íslands sem eru
í starfi við gildistöku laganna skulu eiga rétt á starfi hjá Fjármálaeftirlitinu
        og halda óbreyttum launakjörum sínum og aðild að stéttarfélagi.
 Ráðherra skal gangast fyrir endurskoðun á ákvæðum 16. gr. fyrir 1. janúar árið
                                     2002.
     Fjármálaeftirlitið fer með þau verkefni sem Vátryggingaeftirlitinu og
       bankaeftirliti Seðlabanka Íslands eru falin samkvæmt öðrum lögum.
                             ^1)[30]L. 11/2000, 5. gr.

References

   Visible links
   1. http://www.althingi.is/dba-bin/lawformpr.pl?lnr=1998087
   2. file://1999099.html
   3. file:///altext/stjt/2000.011.html
   4. file://2002037.html
   5. file://2002037.html
   6. file:///altext/stjt/2000.011.html
   7. http://www.reglugerd.is/interpro/dkm/WebGuard.nsf/key2/704-2001
   8. http://www.reglugerd.is/interpro/dkm/WebGuard.nsf/key2/562-2001
   9. file:///altext/stjt/2000.011.html
  10. file:///altext/stjt/2000.011.html
  11. file:///altext/stjt/2000.011.html
  12. http://www.reglugerd.is/interpro/dkm/WebGuard.nsf/key2/560-2001
  13. file:///altext/stjt/2000.011.html
  14. file:///altext/stjt/2000.011.html
  15. file:///altext/stjt/2000.011.html
  16. file:///altext/stjt/2000.011.html
  17. file:///altext/stjt/2000.011.html
  18. file:///altext/stjt/2000.011.html
  19. file:///altext/stjt/2000.011.html
  20. file:///altext/stjt/2000.011.html
  21. file:///altext/stjt/2000.011.html
  22. file:///altext/stjt/2000.011.html
  23. file://1999099.html#g9
  24. file:///altext/stjt/2000.011.html
  25. http://www.reglugerd.is/interpro/dkm/WebGuard.nsf/key2/507-2000
  26. file:///altext/stjt/2000.011.html
  27. file:///altext/stjt/2000.011.html
  28. http://www.reglugerd.is/interpro/dkm/WebGuard.nsf/key2/560-2001
  29. file:///altext/stjt/2000.011.html
  30. file:///altext/stjt/2000.011.html
