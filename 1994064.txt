                                    dálkum.

   --------------------------------------------------------------------------

      Lög um vernd, friðun og veiðar á villtum fuglum og villtum spendýrum

                              1994 nr. 64 19. maí

   --------------------------------------------------------------------------

                            I. kafli. Orðskýringar.
                         1. gr. Í lögum þessum merkir:
      Vernd: að veiðum eða öðrum aðgerðum, sem geta haft áhrif á viðkomu eða
vanhöld dýra af tiltekinni tegund, sé hagað á þann hátt að henni sé ekki stefnt
                               í útrýmingarhættu.
    Friðun: bann við veiðum og öðrum aðgerðum sem geta aukið vanhöld eða dregið
 úr viðkomu dýra af tiltekinni tegund. Þegar rætt er um friðun tekur hún einnig
til eggja og hreiðra þeirra fugla sem njóta algerrar eða tímabundinnar friðunar.
    Veiðar: að handsama eða drepa villt dýr. Þegar um er að ræða fuglaveiðar er
                           einnig átt við eggjatöku.
      Villt dýr: allir fuglar og spendýr, önnur en selir, hvalir, gæludýr og
        bústofn. Dýr, sem er handsamað og haft í haldi, telst villt dýr.
   Stýring á stofnum villtra dýra: aðgerðir af opinberri hálfu er miða að því að
        hafa áhrif á útbreiðslu eða stærð tiltekins stofns villtra dýra.
    Tjón af völdum villtra dýra: fjárhagslegt tjón sem einstaklingar, fyrirtæki
eða aðrir verða fyrir, heilsufarslegt tjón fólks eða búfénaðar og tjón á náttúru
                                   landsins.
    Lífsvæði: svæði sem dýr nota sér til framfærslu og viðkomu eða sem farleið.
                    Grenjatími: tímabilið 1. maí til 31. júlí.
   Netlög: hafsvæði 115 m út frá stórstraumsfjörumáli landareignar eða 115 m út
   frá bakka stöðuvatns sem landareign liggur að. Netlög fylgja einnig eyjum,
                    hólmum og skerjum í sjó og stöðuvötnum.
        Landareign: jörð eða annað landsvæði sem er háð beinum eignarrétti
        einstaklings eða lögaðila, þar með talið sveitarfélag eða ríki.

                       II. kafli. Markmið og gildissvið.
  2. gr. Markmið laga þessara er að tryggja viðgang og náttúrulega fjölbreytni
 villtra dýrastofna, skipulag á veiðum og annarri nýtingu dýra, svo og aðgerðir
        til þess að koma í veg fyrir tjón sem villt dýr kunna að valda.
   Ákvæði laga þessara taka hvorki til hvala né sela en um þær tegundir gilda
                                  sérstök lög.
                     Lögin ná til efnahagslögsögu Íslands.

                              III. kafli. Umsjón.
3. gr. Umhverfisráðherra hefur yfirumsjón með aðgerðum er varða vernd, friðun og
                            veiðar á villtum dýrum.
 Ráðherra til ráðgjafar við umsjón þessara mála er ráðgjafarnefnd um villt dýr,
sbr. þó 14. gr. að því er varðar hreindýr. Umhverfisráðherra skipar nefndina til
     fjögurra ára í senn og skal hún skipuð sjö mönnum, einum tilnefndum af
   [Náttúruvernd ríkisins],^1) [einum af Bændasamtökum Íslands],^2) einum af
Sambandi íslenskra sveitarfélaga, einum af Náttúrufræðistofnun Íslands, einum af
Sambandi dýraverndarfélaga Íslands, einum af Skotveiðifélagi Íslands og einum af
veiðistjóraembættinu. Varamenn skulu skipaðir með sama hætti. Umhverfisráðherra
          skipar formann og varaformann úr hópi fulltrúa frá stofnunum
                              umhverfisráðuneytis.
Tillagna eða umsagnar ráðgjafarnefndarinnar skal leitað við setningu reglugerða,
leyfisveitingar, veitingar undanþágna og við önnur stjórnvaldsfyrirmæli um villt
                                      dýr.
                ^1)[2]L. 93/1996, 41. gr. ^2)[3]L. 73/1996, 31. gr.
  4. gr. [Ráðherra skipar veiðistjóra til fimm ára í senn að fengnum tillögum
   ráðgjafarnefndar um villt dýr.]^1) Veiðistjóri skal vera líffræðingur með
   sérþekkingu er nýtist honum í starfi. [Veiðistjóraembættið hefur aðsetur á
                   Akureyri, nema ráðherra ákveði annað.]^2)
  Veiðistjóraembættið hefur umsjón með og stjórn á þeim aðgerðum af opinberri
  hálfu sem ætlað er að hafa áhrif á stofnstærð og útbreiðslu villtra dýra eða
                     tjón af þeirra völdum, sbr. VI. kafla.
  Á vegum veiðistjóraembættisins skulu stundaðar hagnýtar rannsóknir á villtum
 dýrum í samvinnu við Náttúrufræðistofnun Íslands eftir því sem um semst milli
þessara stofnana. Einnig skal höfð samvinna um rannsóknir við aðrar stofnanir og
                    einstaklinga eftir því sem þörf krefur.
Veiðistjóraembættið leiðbeinir þeim sem stunda veiðar og aðrar aðgerðir til þess
   að koma í veg fyrir tjón af völdum villtra dýra. Veiðistjóraembættinu skal
       heimilt að reka hundabú til ræktunar og þjálfunar minkaveiðihunda.
Veiðistjóraembættið skal vera umhverfisráðuneyti og ráðgjafarnefnd um villt dýr
 til ráðuneytis og gera tillögur um hvaðeina er varðar starfssvið embættisins.
Náttúrufræðistofnun Íslands hefur ein heimild til að láta merkja villta fugla á
   Íslandi og getur stofnunin veitt einstaklingum leyfi til merkinga samkvæmt
reglum sem hún setur og samþykktar eru af umhverfisráðherra. Reglur þessar skulu
                           birtar í Stjórnartíðindum.
 Hverjum þeim sem finnur eða handsamar merktan fugl ber að senda merkið, hvort
 sem það er íslenskt eða útlent, til Náttúrufræðistofnunar Íslands ásamt nánari
                            upplýsingum um fundinn.
               ^1)[4]L. 83/1997, 148. gr. ^2)[5]L. 121/1999, 2. gr.
5. gr. Umhverfisráðherra skipar fulltrúaráð sem fram kemur fyrir Íslands hönd í
 Alþjóðafuglaverndarráðinu (Bird Life International) sem Ísland er aðili að. Í
ráðinu skulu eiga sæti fulltrúar nefnda, samtaka og stofnana sem hafa fuglavernd
á stefnuskrá sinni. Nánar skal kveðið á um skipan ráðsins og starfsreglur þess í
                     reglugerð sem umhverfisráðherra setur.

                     IV. kafli. Vernd, friðun^1) og veiðar.
                                 ^1)Rg. 252/1996.
 6. gr. Villt dýr, þar með talin þau sem koma reglulega eða kunna að berast til
  landsins, eru friðuð nema annað sé tekið fram í lögum þessum. Um innflutning
                         dýra gilda [6]lög nr. 54/1990.
    Ávallt skal gæta fyllstu varkárni og nærgætni gagnvart villtum dýrum og
  lífsvæðum þeirra og forðast óþarfa truflun. Við skipulag og landnotkun skal
tekið tillit til villtra dýra og lífsvæða þeirra, sbr. [7]lög nr. 47/1971^1) og
                             [8]lög nr. 19/1964.^2)
                    ^1)Nú [9]l. 44/1999. ^2)Nú [10]l. 73/1997.
 7. gr. Ákvörðun um að aflétta friðun samkvæmt lögum þessum skal byggjast á því
að viðkoma stofns sé nægileg til þess að vega upp á móti afföllum vegna veiða og
  að með veiðum sé verið að nytja verðmæti í kjöti, skinnum eða öðrum afurðum.
  Einnig er heimilt að taka tillit til þess hvort viðkomandi dýr valdi tjóni.
  Í reglugerðum,^1) sem settar eru samkvæmt tillögum ráðgjafarnefndar um villt
 dýr, skal kveðið á um vernd, friðun og veiðar einstakra tegunda villtra dýra.
 Þar skal m.a. kveða á um hvaða tegundir eru alfriðaðar, hverjar er heimilt að
  veiða, hvar megi veiða þær, gerð vopna, veiðiaðferðir, lengd veiðitímabils,
    sérákvæði vegna hefðbundinna fuglanytja, hvað teljist til fágætra fugla,
   skylduskil á þeim, umgengni við hreiður þeirra og annað sem máli skiptir.
  Þar sem talið er að villt dýr valdi tjóni einhvern tiltekinn tíma árs eða á
   svæðum þar sem viðkomandi tegundir eru friðaðar samkvæmt lögum þessum eða
     reglugerðum byggðum á þeim getur umhverfisráðherra að fenginni umsögn
  ráðgjafarnefndar um villt dýr, eða hreindýraráðs að því er varðar hreindýr,
    veitt tímabundið leyfi til veiða í því skyni að koma í veg fyrir tjón. Í
   reglugerð skal kveðið á um hvaða tegundir skuli ávallt undanskildar þessu
                                    ákvæði.
   Umhverfisráðherra skal setja reglugerð um sölu, innflutning og útflutning
villtra dýra og hluta þeirra, svo og egg. Þar skal einnig kveðið á um hamtöku og
              skinnatöku, uppsetningu dýra og starfsemi hamskera.
     Umhverfisráðherra getur að fenginni umsögn ráðgjafarnefndarinnar veitt
 undanþágur til veiða á villtum dýrum sem njóta friðunar eða verndar ef nota á
  þau við rannsóknir, fyrir söfn og dýragarða eða til ræktunar og undaneldis.
Náttúrufræðistofnun Íslands má án sérstakrar heimildar láta veiða allar tegundir
fugla, þar á meðal friðaðar tegundir, og safna eggjum handa stofnuninni hvar sem
er og án þess að endurgjald komi fyrir, enda sýni viðkomandi skilríki verði því
   við komið. Haft skal samráð við landeigendur fyrir fram og forðast óþarfa
 átroðning. Ráðherra ákveður að fenginni tillögu ráðgjafarnefndar um villt dýr
                hvaða tegundir skuli undanskildar þessu ákvæði.
  Umhverfisráðherra getur að fenginni tillögu ráðgjafarnefndarinnar ákveðið að
 beita sér fyrir útrýmingu stofns eða tegundar dýra sem flust hefur til Íslands
                                af mannavöldum.
                                 ^1)Rg. 358/1994.
    8. gr. Öllum íslenskum ríkisborgurum, svo og erlendum ríkisborgurum með
 lögheimili hér á landi, eru dýraveiðar heimilar í almenningum, á afréttum utan
 landareigna lögbýla, enda geti enginn sannað eignarrétt sinn til þeirra, og í
  efnahagslögsögu Íslands utan netlaga landareigna. Skulu þeir hafa aflað sér
     leyfis til þess samkvæmt lögum þessum og reglum settum samkvæmt þeim.
    Landeigendum einum eru heimilar dýraveiðar og ráðstöfunarréttur þeirra á
                 landareign sinni nema lög mæli öðruvísi fyrir.
  Eigi má skilja rétt til veiða að nokkru eða öllu leyti frá landareign fyrir
  fullt og allt. En leyfilegt skal að skilja rétt til veiða frá landareign um
            tiltekið tímabil er eigi má vera lengra en 10 ár í senn.
      Nú er landareign í sameign en er skipt eftir merkjum og afnota- eða
  eignarskiptingu og á þá hver sameigandi rétt til dýraveiða á og fyrir sínum
 landshluta eða afnotasvæði, nema samkomulag hafi orðið um aðra lögmæta skipan.
  Nú er landareign í óskiptri sameign og eru þá landeigendum öllum dýraveiðar
  jafnheimilar í þeirri landareign í réttu hlutfalli við afnotarétt lands nema
                        samkomulag verði um aðra skipan.
 Þar sem stöðuvötn, firðir, vogar eða sund, sem ekki eru 230 m á breidd, skipta
landareignum eiga landeigendur veiðirétt út að miðlínu, svo og í ám og lækjum. Í
   stöðuvötnum, sem eru breiðari en 230 m, eru landeigendum, sem land eiga að
     vatninu, einum heimilar veiðar í almenningi þess og eru þær þeim öllum
   jafnheimilar. Sé forn venja til þess að réttur til dýraveiða í almenningi
   stöðuvatns fylgi tiltekinni eða tilteknum landareignum skal sú venja gilda
                                  eftirleiðis.
 Erlendir ferðamenn, sem veiða hér á landi, skulu afla sér veiðikorta, sbr. 11.
gr., og fullnægja að öðru leyti þeim kröfum sem gerðar eru til veiðimanna hér á
                                     landi.
 9. gr. Við veiðar má eingöngu nota skotvopn sem úr má skjóta fríhendis frá öxl
með þeim undantekningum sem upp eru taldar í liðum 3, 4, 7 og 16 hér á eftir og
    nánar er kveðið á um í reglugerðum. Við fuglaveiðar er óheimilt að nota
haglabyssu með hlaupvídd stærri en nr. 12. Við veiðar er m.a. óheimilt að nota:
                              1. Eitur eða svefnlyf.
    2. Sprengiefni, bensín eða önnur efni til þess að svæla með gasi eða reyk.
   3. Steina, barefli, eggvopn, skutla, stunguvopn eða áþekka hluti. Þó má nota
         barefli við hefðbundnar veiðar á fýls-, súlu- og skarfsungum.
     4. Net, nema háf til lundaveiða, sbr. þó 5. mgr. 18. gr. að því er varðar
    álku, langvíu og stuttnefju. Fugla, er drepast í netum sem lögð eru til
fiskveiða eða kópaveiða, má hvorki bjóða til sölu, selja, kaupa, gefa né þiggja
             að gjöf. Lifandi fugla skal greiða úr neti og sleppa.
                 5. Öngla eða önnur tól sem komið er fyrir í æti.
                             6. Snörur og snörufleka.
   7. Fótboga eða gildrur, nema til músaveiða, rottuveiða, minkaveiða og til að
ná tófuyrðlingum við greni. Gerðir fótboga og gildra skulu hafa hlotið samþykki
                         ráðgjafarnefndar um villt dýr.
                      8. Rafbúnað sem getur drepið eða rotað.
                  9. Segulbandstæki og aðra rafknúna hljóðgjafa.
                   10. Ljósgjafa, nema til refa- og minkaveiða.
                        11. Búnað til að lýsa upp skotmörk.
                      12. Spegla eða annan búnað sem blindar.
    13. Búnað til þess að miða í myrkri með rafeindatækjum er stækka eða breyta
                                   ímyndinni.
    14. Sjálfvirk skotvopn, svo og handhlaðnar fjölskotabyssur og hálfsjálfvirk
        skotvopn, með skothylkjahólfum sem taka fleiri en tvö skothylki.
                          15. Lifandi dýr sem bandingja.
           16. Hunda til þess að hlaupa uppi bráð, nema við minkaveiðar.
    17. Vélknúin farartæki, nema báta á sjó til fuglaveiða enda gangi þeir ekki
hraðar en níu sjómílur meðan á veiði stendur. Vélknúin farartæki á landi má nota
   til að flytja veiðimenn til og frá veiðilendum og þá eingöngu á vegum eða
  merktum vegaslóðum. Skotvopn skulu vera óhlaðin meðan á akstri stendur. Þau
       skulu einnig vera óhlaðin nær vélknúnu farartæki á landi en 250 m.
    Umhverfisráðherra getur í samráði við ráðgjafarnefnd um villt dýr veitt
 tímabundna undanþágu til að nota ofangreindar veiðiaðferðir í vísindaskyni eða
 ef villt dýr valda umtalsverðu tjóni og aðrar aðferðir eru ekki taldar henta.
    10. gr. Veiðar skulu óheimilar á svæðum sem eru friðlýst vegna dýralífs.
 Umhverfisráðherra getur aflétt tímabundið eða rift þeirri friðun að fullu eða
 gagnvart tiltekinni tegund að fengnu samþykki ráðgjafarnefndar um villt dýr og
                         [Náttúruverndar ríkisins].^1)
 Veiðimanni er skylt að hirða bráð sína. Særi veiðimaður dýr ber honum að elta
 það strax uppi og aflífa ef þess er nokkur kostur. Ákvæði þetta gildir einnig
þótt sært dýr fari inn á landareign sem veiðimaður hefur ekki leyfi til að veiða
  á og er þá bráð eign landeiganda nema annað sé tekið fram í lögum þessum og
                       reglugerðum settum samkvæmt þeim.
                            ^1)[11]L. 93/1996, 41. gr.

                 V. kafli. Veiðikort og hæfnispróf veiðimanna.
11. gr. Allir sem stunda veiðar á villtum dýrum, öðrum en rottum og músum, skulu
afla sér veiðikorts gegn gjaldi, sbr. 3. mgr. Veiðikort þarf ekki til eggjatöku.
 Veiðistjóri annast útgáfu veiðikorta. Á veiðikorti skal getið nafns handhafa,
  gildistímabils og þeirra tegunda sem viðkomandi hefur heimild til að veiða.
 Korthafi skal ætíð bera kortið á sér á veiðum. Hann skal framvísa því ef óskað
 er. Korthafi skilar árlega skýrslu um veiðar sínar á gildistíma korts áður en
                             nýtt kort er útgefið.
   Ábúendur hlunnindajarða og aðrir rétthafar hefðbundinna hlunninda skulu fá
  sérstök veiðikort, hlunnindakort, til staðfestu því að þeir hafi rétt til að
  nýta hlunnindi á jörðinni, eða á tilteknu svæði, og til að verjast tjóni af
 völdum villtra dýra á jörðinni eða svæðinu. Hlunnindakort gilda fyrir eiganda
  eða ábúanda og það fólk sem honum er nauðsynlegt að hafa með sér við nýtingu
            hlunnindanna og við varnaraðgerðir við ágangi tjónvalda.
 Gjald fyrir veiðikort skal notað til rannsókna og stýringar á stofnum villtra
dýra, auk þess að kosta útgáfu kortanna. [Gjald fyrir veiðikort skal vera 1.900
                                 kr. á ári.]^1)
 [Þeir sem stunda veiðar á villtum dýrum skulu hafa tekið próf um villt dýr og
     umhverfi þeirra og í hæfni til veiða. Veiðistjóri heldur námskeið til
undirbúnings hæfnisprófum. Veiðistjóra er heimilt að innheimta gjald fyrir töku
prófs um villt dýr og umhverfi þeirra og í hæfni til veiða og fyrir námskeið til
  undirbúnings prófunum. Gjöld skulu aldrei vera hærri en sem nemur rökstuddum
  kostnaði við veitta þjónustu. Ráðherra setur að fengnum tillögum veiðistjóra
      gjaldskrá fyrir próf og námskeið til undirbúnings hæfnisprófum.]^1)
                            ^1)[12]L. 131/1999, 1. gr.

                        VI. kafli. Sérákvæði um veiðar.
 12. gr. Refir. Óheimilt er að eyðileggja greni. Ekki má láta hunda hlaupa um á
  greni á grenjatímanum né hafa þar óþarfa umgang. Sveitarstjórnir skulu halda
 skrá yfir öll þekkt greni í sínu umdæmi ásamt lýsingu á þeim og skulu afrit af
                  skránum varðveitt hjá veiðistjóraembættinu.
 Þar sem umhverfisráðherra ákveður, að fengnum tillögum veiðistjóraembættis, að
 nauðsynlegt sé að láta veiða refi til þess að koma í veg fyrir tjón af þeirra
 völdum, sbr. 7. gr., er sveitarstjórn skylt að ráða skotmann til grenjavinnslu
     og skal hann hafa með sér aðstoðarmann. Þar sem veiðistjóraembætti og
 sveitarstjórn þykir betur henta má skipuleggja refaveiðar að vetrarlagi í stað
  grenjavinnslu og fela þá skotmanni með sama hætti framkvæmdina. Eigi fleiri
  sveitarfélög sameiginlegt upprekstrarland skulu sveitarstjórnir fela stjórn
 viðkomandi upprekstrar- eða fjallskilafélags umsjón refaveiða samkvæmt þessari
                                   málsgrein.
 Á svæðum, þar sem friðun refa hefur verið aflétt, sbr. 7. gr., eru refaveiðar
     utan grenjatíma öllum heimilar sem til þess hafa leyfi samkvæmt lögum.
 Umhverfisráðherra ákveður árlega viðmiðunartaxta launa til skotmanna og aðrar
    greiðslur fyrir unna refi sem veiddir eru skv. 2. og 3. mgr. [Viðkomandi
sveitarstjórnir skulu árlega gefa skýrslur til veiðistjóraembættis um refaveiðar
  og kostnað við þær, hver á sínu svæði, og endurgreiðir ríkissjóður þá hluta
 kostnaðar við veiðarnar m.a. með tilliti til fjárhagslegrar getu hlutaðeigandi
sveitarfélaga eftir því sem nánar er ákveðið í fjárlögum.]^1) Umhverfisráðherra
 getur í samráði við veiðistjóra heimilað sveitarstjórnum að ráða skotmenn til
 refaveiða á tilteknum svæðum til viðbótar þeim sem ákvörðuð hafa verið skv. 2.
           mgr. og falla þau þá ekki undir greiðsluskyldu ríkissjóðs.
  Þrátt fyrir ákvæði 6. gr. mega bændur og æðarræktendur, eða aðilar á þeirra
 vegum, skjóta refi sem búfénaði eða æðarvarpi stafar hætta af. Skal viðkomandi
   tilkynna skotmönnum, sbr. 2. mgr., um slíka veiði svo fljótt sem auðið er.
                            ^1)[13]L. 140/1996, 25. gr.
    13. gr. Minkar. Minkar njóta ekki friðunar samkvæmt lögum þessum. Þó er
umhverfisráðherra heimilt, að fenginni umsögn ráðgjafarnefndar um villt dýr, að
        friða minka í rannsóknarskyni á takmörkuðu svæði í skamman tíma.
 Þar sem umhverfisráðherra ákveður, að fengnum tillögum veiðistjóraembættis, að
 minkaveiðar séu nauðsynlegar til þess að koma í veg fyrir tjón af völdum minka
              er sveitarstjórn skylt að ráða menn til minkaveiða.
  Umhverfisráðherra ákveður árlega viðmiðunartaxta launa og annarra greiðslna
fyrir unna minka sem veiddir eru skv. 2. mgr. [Viðkomandi sveitarstjórnir skulu
árlega gefa skýrslur til veiðistjóraembættis um minkaveiðar og kostnað við þær,
hver á sínu svæði, og endurgreiðir ríkissjóður þá allt að helming kostnaðar við
  veiðarnar eftir því sem nánar er ákveðið í fjárlögum.]^1) Umhverfisráðherra
   setur reglugerð um framkvæmd veiðanna og um tilhögun endurgreiðslna á hlut
                         ríkissjóðs í kostnaði við þær.
                            ^1)[14]L. 144/1995, 57. gr.
14. gr. Hreindýr. Umhverfisráðherra getur heimilað veiðar úr hreindýrastofninum
enda telji veiðistjóraembættið að stofninn þoli veiði og að æskilegt sé að veiða
úr honum. Ráðherra ákveður árlega fjölda þeirra dýra sem fella má, eftir aldri,
          kyni og veiðisvæðum, í samræmi við tillögur hreindýraráðs og
 veiðistjóraembættisins og birtir auglýsingu þar að lútandi í Lögbirtingablaði.
 Eignarréttur á landi, þar sem hreindýr halda sig, veitir ekki rétt til veiða á
                                  hreindýrum.
  Veiðar á hreindýrum eru heimilar öllum er til þess hafa leyfi samkvæmt lögum
 þessum og reglum settum samkvæmt þeim. Af hverju felldu hreindýri skal greiða
   til hreindýraráðs sérstakt leyfisgjald sem ráðherra ákveður árlega og skal
  gjaldinu varið til reksturs ráðsins, framkvæmda á þess vegum og rannsókna á
 hreindýrum. Hreindýraráði er heimilt að selja veiðiheimildir sem hlutaðeigandi
                      sveitarfélögum hefur verið úthlutað.
   Umhverfisráðherra skipar fimm menn í hreindýraráð til fjögurra ára í senn.
Ráðherra skipar formann nefndarinnar án tilnefningar en aðrir nefndarmenn skulu
skipaðir með eftirfarandi hætti: Búnaðarsamband Austurlands tilnefnir tvo menn,
     Búnaðarsamband Austur-Skaftafellssýslu einn og Samband sveitarfélaga í
Austurlandskjördæmi einn. Varamenn skulu tilnefndir með sama hætti. Veiðistjóri
          situr fundi hreindýraráðs og hefur málfrelsi og tillögurétt.
Að fengnum tillögum hreindýraráðs og veiðistjóra setur ráðherra reglugerð^1) um
  nánari framkvæmd á hreindýraveiðum, m.a. um skiptingu veiðiheimilda á milli
    viðkomandi sveitarfélaga, um veiðieftirlitsmenn, hlutverk og starfssvið
   hreindýraráðs, svo og skiptingu arðs af leyfisgjaldi og veiðiheimildum sem
                             framseldar eru ráðinu.
                          ^1)Rg. 402/1994, sbr. 406/1998.
15. gr. Mýs og rottur. Rottur og húsamýs, svo og hagamýs í húsum inni, eru ekki
                        friðaðar samkvæmt lögum þessum.
Heilbrigðisnefndir hafa umsjón með fækkun á músum og rottum eftir því sem nánar
        er kveðið á um í heilbrigðisreglugerð sem sett er í samráði við
                               umhverfisráðherra.
  16. gr. Hvítabirnir. Hvítabirnir eru friðaðir samkvæmt lögum þessum á landi,
                       hafís og á sundi, sbr. þó 3. mgr.
  Gangi hvítabjörn á land þar sem fólki eða búfénaði er ekki talin stafa bráð
  hætta af er umhverfisráðherra heimilt að fela veiðistjóraembættinu að fanga
       björninn og flytja hann á stað þar sem ekki stafar hætta af honum.
Fella má hvítabjörn sem gengið hefur á land og fólki eða búfénaði er talin stafa
                                   hætta af.
 Hafi hvítabjörn verið felldur skv. 3. mgr. skal það tilkynnt umhverfisráðherra
       án tafar og getur hann þá krafist þess að björninn verði afhentur
     Náttúrufræðistofnun Íslands til athugunar og ráðstöfunar, enda greiði
                         ríkissjóður áfallinn kostnað.
  17. gr. Fuglar. Umhverfisráðherra getur í reglugerð,^1) að fengnum tillögum
  ráðgjafarnefndar um villt dýr, aflétt friðun eftirtalinna fuglategunda innan
                  þeirra tímamarka er hér segir, sbr. 7. gr.:
             1. Allt árið: svartbakur, sílamáfur, silfurmáfur, hrafn.
                 2. Frá 20. ágúst til 31. mars: grágæs, heiðagæs.
      3. Frá 1. september til 31. mars: fýll, dílaskarfur, toppskarfur, súla,
 blesgæs, helsingi, stokkönd, urtönd, rauðhöfðaönd, duggönd, skúfönd, hávella,
 toppönd, hvítmáfur, hettumáfur, rita, skúmur, kjói. Ætíð er heimilt að skjóta
                             kjóa nærri æðarvarpi.
    4. Frá 1. september til 10. maí: álka, langvía, stuttnefja, teista, lundi.
                    5. Frá 15. október til 22. desember: rjúpa.
Nú hefur umhverfisráðherra ákveðið að aflétta friðun skv. 1. mgr. og getur hann
   þá að ósk sveitarstjórnar ákveðið að friðun gildi áfram í tiltekinn tíma á
          ákveðnum svæðum þar sem umferð veiðimanna er talin óæskileg.
  Óheimilt er að þeyta flautur, fljúga flugvélum eða vera með annan hávaða að
  óþörfu í grennd við fuglabjörg. Enn fremur er óheimilt að hleypa af skoti á
 landi nær fuglabjörgum en 200 m og á sjó nær en 500 m. Aldrei má skjóta fugl í
                                 fuglabjörgum.
                      Óheimilt er að veiða fugla í sárum.
          ^1)Rg. 456/1994, sbr. 511/1994, 506/1998, 498/1999 og 610/1999.

                         VII. kafli. Nýting hlunninda.
 18. gr. Frá 15. apríl til 14. júlí ár hvert eru öll skot bönnuð nær friðlýstu
  æðarvarpi en 2 km nema brýna nauðsyn beri til. Á sama tíma má eigi án leyfis
       varpeiganda leggja net í sjó nær friðlýstu æðarvarpi en 250 m frá
                             stórstraumsfjörumáli.
Umhverfisráðherra setur reglugerð^1) um hvernig staðið skuli að skilgreiningu og
                  friðlýsingu æðarvarps samkvæmt lögum þessum.
Í varpi kríu, silfurmáfs, hvítmáfs og hettumáfs skal heimilt að taka egg þessara
                  fugla en þó aldrei eftir 15. júní ár hvert.
Á takmörkuðum svæðum, þar sem eggja- eða ungataka súlu, dílaskarfs, toppskarfs,
 fýls, skúms, hvítmáfs, ritu, álku, langvíu, stuttnefju, teistu og lunda telst
  til hefðbundinna hlunninda, skulu friðunarákvæði laga þessara ekki vera til
            fyrirstöðu því að nytja megi þau hlunnindi eftirleiðis.
    Á takmörkuðum svæðum, þar sem veiði fullvaxinna lunda, álku, langvíu og
  stuttnefju í háf telst til hlunninda, skulu friðunarákvæði laga þessara ekki
 vera til fyrirstöðu því að nytja megi þau hlunnindi eftirleiðis. Veiðar þessar
         hefjist ekki fyrr en 1. júlí og ljúki eigi síðar en 15. ágúst.
Á takmörkuðum svæðum, þar sem andarvarp er mikið, skal veiðirétthafa heimilt að
   taka egg frá eftirtöldum andartegundum: æðarfugli, stokkönd, rauðhöfðaönd,
urtönd, duggönd, skúfönd, hávellu, húsönd og toppönd. Við slíka eggjatöku skulu
 ávallt skilin eftir minnst fjögur egg í hverju hreiðri. Heimilt er og að taka
  grágæsar- og heiðagæsaregg, en þá skulu eigi færri en tvö egg skilin eftir í
  hreiðri. Andaregg og heiðagæsaregg, sem tekin eru samkvæmt ákvæðum þessarar
  málsgreinar, má hvorki bjóða til sölu, selja, kaupa, gefa né þiggja að gjöf.
Telji eigandi veiðiréttar sig hafa heimild til nýtingar hlunninda skv. 4. eða 5.
  mgr. skal hann afla staðfestingar viðkomandi sveitarstjórnar og sýslumanns á
    rétti sínum. Neiti þessir aðilar að staðfesta heimild veiðirétthafa sker
                     umhverfisráðherra úr þeim ágreiningi.
                                 ^1)Rg. 252/1996.

                     VIII. kafli. Refsiákvæði og réttarfar.
19. gr. Brot gegn lögum þessum og reglum, sem settar verða samkvæmt þeim, varða
sektum [eða fangelsi allt að 2 árum]^1) og sviptingu skotvopna- og veiðileyfis.
Virða skal það refsingu til þyngingar ef um sjaldgæfar eða fágætar fuglategundir
 er að ræða, sbr. 7. gr. Sama gildir um æðarfugl og æðaregg, svo og stórfelldar
           ólögmætar fuglaveiðar og spjöll á friðlýstum varpstöðvum.
Tilraun til brota gegn lögum þessum og reglugerðum, sem settar eru á grundvelli
      þeirra, varða refsingu sem fullframið brot, sbr. III. kafla almennra
             hegningarlaga. Hið sama gildir um hlutdeild í brotum.
    Gera má upptækt til ríkissjóðs: Ólöglegt veiðifang, egg eða eggjaskurn,
  veiðitæki og annan búnað sem notaður hefur verið við framkvæmd brots, svo og
 hagnað af ólöglegri veiði og sölu framangreindra verðmæta. Ekki er það upptöku
til fyrirstöðu þótt annar sé eigandi veiðitækis eða annars sem upptaka er heimil
   á en sá sem sekur hefur reynst um brot á lögum þessum eða reglum settum á
  grundvelli þeirra. Að öðru leyti skal fara um eignaupptöku samkvæmt ákvæðum
                         [15]69. gr. laga nr. 19/1940.
                            ^1)[16]L. 82/1998, 214. gr.
 20. gr. Mál út af brotum gegn lögum þessum og reglum, sem settar eru samkvæmt
                   þeim, skulu rekin að hætti opinberra mála.

            IX. kafli. Almenn ákvæði, gildistaka og brottfallin lög.
 21. gr. Reglugerðir, og aðrar stjórnvaldsaðgerðir um spendýrastofna og fugla,
  sem settar hafa verið fyrir gildistöku þessara laga, halda gildi sínu að svo
   miklu leyti sem þær brjóta ekki í bága við þau uns nýjar reglur hafa verið
                                    settar.
                      Lög þessi öðlast gildi 1. júlí 1994.

References

   Visible links
   1. http://www.althingi.is/dba-bin/lawformpr.pl?lnr=1994064
   2. file://1996093.html
   3. file:///altext/stjt/1996.073.html
   4. file:///altext/stjt/1997.083.html
   5. file:///altext/stjt/1999.121.html
   6. file://1990054.html
   7. file://1971047.html
   8. file://1964019.html
   9. file://1999044.html
  10. file://1997073.html
  11. file://1996093.html
  12. file:///altext/stjt/1999.131.html
  13. file:///altext/stjt/1996.140.html
  14. file:///altext/stjt/1995.144.html
  15. file://1940019.html#g69
  16. file:///altext/stjt/1998.082.html
