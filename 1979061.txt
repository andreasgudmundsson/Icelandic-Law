
   --------------------------------------------------------------------------

                                               Lög um sölu notaðra lausafjármuna

                             1979, nr. 61, 31. maí

   --------------------------------------------------------------------------

                                     1. gr.
           Hver sá sem reka vill verslun eða umboðssölu með notaða eða gamla
   lausafjármuni, svo sem bifreiðar, bækur, innanstokksmuni eða annan
   varning, skal til þess hafa sérstakt leyfi lögreglustjóra viðkomandi
   lögsagnarumdæmis.

                                     2. gr.
           Leyfi samkvæmt 1. gr. skal veitt til 5 ára í senn og aðeins þeim
   sem fullnægja skilyrðum [2]laga nr. 41/1968, um verslunaratvinnu, til að
   mega reka verslun á Íslandi, og fullnægja að öðru leyti þeim skilyrðum sem
   sett eru í lögum þessum eða sett kunna að vera í lögum eða í reglugerðum
   til að mega reka starfsemina.

                                     3. gr.
           Afturkalla má leyfi samkvæmt 1. gr. ef sannað þykir að leyfishafi
   hafi brotið [3]lög nr. 41/1968, ákvæði laga þessara eða lög um óréttmæta
   verslunarhætti.

                                     4. gr.
           Verslun samkvæmt lögum þessum má aðeins reka í húsnæði eða
   starfsstöð sem lögreglustjóri hefur samþykkt, enda fullnægi húsnæði eða
   starfsstöð ákvæðum reglugerða um öryggismál og húsnæði vinnustaða.

                                     5. gr.
           Allur varningur, sem lög þessi taka til, skal geymdur á
   verslunarstað í a.m.k. 14 daga frá því honum er veitt móttaka, nema um
   bifreiðar sé að ræða. Á þeim tíma er óheimilt að selja hann eða afhenda
   öðrum, farga eða breyta á einn eða annan hátt. Þegar varningi er veitt
   móttaka til sölu skal hann þegar skráður og verðmerktur.

                                     6. gr.
           Heimilt er ráðherra með reglugerð að ákveða að skrá skuli haldin
   um allan varning sem veitt er viðtaka til endursölu, hvort sem hann er
   keyptur eða tekinn til umboðssölu.
           Í þessa skrá skulu færðar ýmsar upplýsingar um söluhlut, svo sem
   tegundarheiti, seljanda, söludag o.s.frv.

                                     7. gr.
           Sá, sem verslun rekur samkvæmt lögum þessum, skal jafnan sýna
   fyllstu aðgát við kaup og sölu gamals eða notaðs varnings. Telji hann
   ástæðu til skal hann krefja seljanda varnings um persónuskilríki.
           Óheimilt er að kaupa eða veita móttöku varningi til endursölu frá
   þeim sem yngri er en 16 ára.
           Seljandi bifreiðar skal sanna með vottorði Bifreiðaeftirlits
   ríkisins að hann sé skráður eigandi hennar.

                                     8. gr.
           Heimilt er lögreglustjóra að veita undanþágu frá ákvæðum 5. gr.
   laga þessara.

                                     9. gr.
           Brot gegn lögum þessum varða sektum. Mál vegna brota á lögum
   þessum sæta meðferð að hætti opinberra mála.

References

   Visible links
   1. http://www.althingi.is/dba-bin/lawformpr.pl?lnr=1979061
   2. file://1968041.html
   3. file://1968041.html
