
   --------------------------------------------------------------------------

                                                               Lög um fjarskipti

                           1996 nr. 143 27. desember

   --------------------------------------------------------------------------

                                   I. kafli.
                         Gildissvið laganna og markmið.
                                     1. gr.
                         Lög þessi taka til fjarskipta og fjarskiptaþjónustu.
                 Markmið fjarskiptalaga er að tryggja örugg fjarskipti og sem
                                  hagkvæmasta fjarskiptaþjónustu hér á landi.
                   Íslenska ríkið skal tryggja eftir því sem unnt er að öllum
        landsmönnum bjóðist aðgangur að talsímaþjónustu og öðrum fjarskiptum,
                         eftir því sem nánar er mælt fyrir um í lögum þessum.

                                   II. kafli.
                                 Orðskýringar.
                                     2. gr.
                Merking nokkurra orða sem notuð eru í lögum þessum er sem hér
                                                                       segir:

   Fjarskipti: Það sem nefnt er Telecommunication í
   alþjóðafjarskiptasamningum (nú Convention Internationale des
   Telecommunications, Nice 1989) og merkir hvers konar sendingu og móttöku
   tákna, merkja, skriftar, mynda og hljóða eða hvers konar boðmiðlun eftir
   leiðslum með raföldum (radio) eða öðrum rafsegulkerfum.

   Fjarskiptavirki: Hvers konar tæki, tækjahlutar, leiðslur, búnaður og því
   um líkt sem sérstaklega er ætlað til að koma á fjarskiptum eða reka þau,
   hvort heldur er til sendingar eða móttöku.

   Almennt fjarskiptanet: Innviðir fyrir almenn fjarskipti sem gera kleift að
   flytja merki milli skilgreindra nettengipunkta með rafþræði, örbylgjum,
   ljóstæknilegum aðferðum eða með öðrum rafsegulaðgerðum.

   Fjarskiptaþjónusta: Þjónusta sem að nokkru eða öllu leyti felst í því að
   beina merkjum um fjarskiptanet með fjarskiptaaðferðum, öðrum en sjónvarpi
   eða hljóðvarpi.

   Almenn fjarskiptaþjónusta: Fjarskiptaþjónusta, sbr. hér að framan, sem
   ætluð er til almenningsnota eða önnur starfsemi sem miðar að því að flytja
   fjarskiptaboð milli óskyldra og ótengdra aðila í atvinnuskyni.

   Alþjónusta: Afmarkaðir þættir fjarskipta, sem boðnir eru öllum notendum á
   viðráðanlegu verði, óháð landfræðilegri staðsetningu þeirra. Nánar skal
   mælt fyrir um í reglugerð, sem samgönguráðherra setur, hvaða þættir
   fjarskiptaþjónustu falli undir alþjónustu.

   Talsímaþjónusta: Þjónusta, seld almenningi, sem fólgin er í beinum
   rauntímaflutningi á tali um sjálfvirkt fjarskiptanet þannig að notandi
   getur notað búnað tengdan við tengipunkt á netinu til að hafa samband við
   annan notanda sem tengdur er við annan tengipunkt.

   Virðisaukandi þjónusta: Þjónusta þar sem virðisaukandi þáttum er bætt við
   fjarskiptaþjónustu.

   Rekstrarleyfishafi: Aðili, einstaklingur, félag eða stofnun, sem fengið
   hefur leyfi Póst- og fjarskiptastofnunar til að reka fjarskiptaþjónustu
   og/eða til reksturs fjarskiptanets.

   Nettengipunktur: Allar efnislegar tengingar og tækniforskriftir varðandi
   aðgang að þeim sem eru hluti af almenna fjarskiptanetinu og nauðsynlegar
   fyrir aðgang og skilvirk fjarskipti um viðkomandi net.

   Kapalkerfi: Þráðbundið kerfi sem ætlað er til dreifingar á útvarpsmerkjum
   til almennings.

   Lokaðir notendahópar: Hópar einstaklinga, félaga eða stofnana sem þurfa
   ekki að vera tengd fjárhagslega, en líta má á sem aðila með viðvarandi
   viðskiptatengsl vegna sameiginlegrar viðskiptastarfsemi þar sem innri
   fjarskiptaþarfir verða til vegna þeirra hagsmuna sem liggja að baki
   viðskiptatengsla þeirra.

   Símatorgsþjónusta: Upplýsingaþjónusta með sjálfvirkri svörun sem veitt er
   gegn gjaldi í gegnum sérstök upphringinúmer sem upplýsingaveitanda er
   úthlutað.

                                  III. kafli.
                         Um yfirstjórn fjarskiptamála.
                                     3. gr.
           Samgönguráðherra fer með yfirstjórn fjarskiptamála.
           Póst- og fjarskiptastofnun skal hafa umsjón með fjarskiptamálum
   hér á landi og hafa eftirlit með framkvæmd laga þessara.

                                   IV. kafli.
                       Réttur til að veita rekstrarleyfi.
                                     4. gr.
           Íslenska ríkið hefur eitt rétt til þess að veita leyfi til
   reksturs fjarskiptaþjónustu hér á landi, í íslenskri landhelgi og
   lofthelgi og til þess að veita leyfi til reksturs almenns fjarskiptanets.
           Fjarskiptaleyfi skulu eingöngu veitt íslenskum aðilum eða aðilum
   með staðfesturétt innan Evrópska efnahagssvæðisins.
           Samgönguráðherra getur mælt fyrir um það í reglugerð að
   rekstrarleyfi megi veita öðrum aðilum en þeim sem tilteknir eru í 2. mgr.

                                   V. kafli.
                           Rekstrarleyfi, undanþágur.
                                     5. gr.
                             Útgáfa rekstrarleyfa.
           Póst- og fjarskiptastofnun veitir leyfi til fjarskiptaþjónustu og
   til þess að reka almennt fjarskiptanet, þar með talið kapalkerfi, samkvæmt
   lögum þessum. Í rekstrarleyfi skal skilgreina til hvaða þjónustu leyfið
   nær.
           Ekki þarf sérstakt leyfi til að veita virðisaukandi þjónustu eða
   til sölu á almennum notendabúnaði.

                                     6. gr.
                    Skilyrði fyrir rekstrarleyfisveitingum.
           Póst- og fjarskiptastofnun setur skilyrði fyrir
   rekstrarleyfisveitingu skv. 5. gr. Skulu skilyrði vera hlutlæg, skýr og
   þannig að gætt sé jafnræðis meðal umsækjenda og leyfishafa. Rekstrarleyfi
   skulu vera tímabundin.
           Skilyrði fyrir rekstrarleyfi geta verið eitt eða fleiri, þar með
   talið:

           a. að greitt sé leyfisgjald og rekstrargjald í samræmi við lög um
           Póst- og fjarskiptastofnun og lög um aukatekjur ríkissjóðs,
           b. að rekstrarleyfishafi veiti þá þjónustu sem leyfið nær til á
           öllu landinu eða á tilteknum landsvæðum, og að hún nái til
           tiltekins hluta landsmanna innan tímamarka sem Póst- og
           fjarskiptastofnun ákveður,
           c. að aðgangur að fjarskiptaneti rekstrarleyfishafa sé að jafnaði
           opinn öllum á viðkomandi landsvæði, samkvæmt skilmálum sem tryggja
           að jafnræðis sé gætt,
           d. að rekstrarleyfishafi bjóði fjarskiptaþjónustu til útlanda þar
           sem það á við,
           e. að búnaður rekstrarleyfishafa sé ætíð í samræmi við tæknistaðla
           sem Póst- og fjarskiptastofnun mælir fyrir um og uppfylli á
           hverjum tíma tilskildar tæknikröfur til að veita alhliða
           fjarskiptaþjónustu á viðkomandi sviði,
           f. að rekstrarleyfishafi fullnægi á hverjum tíma kröfum um
           tæknilega þekkingu, samkvæmt reglum sem Póst- og fjarskiptastofnun
           setur,
           g. að viðskiptaskilmálar rekstrarleyfishafa í alþjónustu séu háðir
           samþykki Póst- og fjarskiptastofnunar og að gjaldskrár fyrir
           alþjónustu sæti eftirliti hennar, sbr. VI. kafla laganna,
           h. að rekstrarleyfishafi sem leyfi hefur til reksturs almenns
           fjarskiptanets skuldbindi sig til að annast uppsetningu og viðhald
           slíks nets á starfssvæði sínu, tengja fjarskiptanet sitt
           fjarskiptanetum annarra rekstrarleyfishafa og veita öðrum
           rekstrarleyfishöfum heimild til samtengingar við fjarskiptanet
           sitt, sbr. VII. kafla laganna,
           i. að notendum verði úthlutuð númer úr þeim númeraröðum, sem Póst-
           og fjarskiptastofnun hefur veitt rekstrarleyfishafa heimild til að
           nota, í samræmi við reglur sem stofnunin setur,
           j. að rekstrarleyfishafi haldi skrá yfir notendur
           fjarskiptaþjónustunnar og gefi út eða taki þátt í útgáfu slíkrar
           skrár, en veiti ella öðrum heimild til útgáfu notendaskrár
           samkvæmt fyrirmælum Póst- og fjarskiptastofnunar. Þá má gera
           rekstrarleyfishafa skylt að veita eða láta í té sambærilegar
           upplýsingar gegnum sérstakt upplýsinganúmer,
           k. að erlendur rekstrarleyfishafi setji upp starfsstöð hér á landi
           eða hafi hér á landi fulltrúa sem umboð hefur til að koma fram
           fyrir hönd rekstrarleyfishafa gagnvart notendum hér á landi,
           l. að rekstrarleyfishafi geti sætt eftirliti Póst- og
           fjarskiptastofnunar á fjárhagsstöðu sinni með tilliti til
           hugsanlegrar hættu á rekstrarstöðvun,
           m. að rekstrarleyfishafi fullnægi á hverjum tíma, eftir gildistöku
           leyfisins, þeim tilskipunum og reglum sem gilda á Evrópska
           efnahagssvæðinu, sbr. lög um Evrópska efnahagssvæðið, og þeim
           skuldbindingum sem Ísland undirgengst samkvæmt gildandi
           alþjóðasamningum á sviði fjarskiptamála,
           n. að lokaðir notendahópar afhendi Póst- og fjarskiptastofnun
           fyrir fram lista yfir meðlimi með símanúmerum þeirra eða öðru
           kennimerki, enda geta þeir uppfært hann eftir þörfum. Lokaðir
           notendahópar skulu einnig, ef þess er óskað, halda skrá yfir
           upphafs- og endastað hvers uppkalls í því skyni að auðvelda
           eftirlit,
           o. að rekstrarleyfishafi taki þátt í alþjóðlegu samstarfi á sviði
           fjarskiptamála.

           Nánar skal mælt fyrir um skilyrði fyrir rekstrarleyfisveitingum í
   reglugerð.

                                     7. gr.
                        Skylda til að veita alþjónustu.
           Við útgáfu rekstrarleyfa til þeirra sem veita fjarskiptaþjónustu á
   almennum fjarskiptanetum getur Póst- og fjarskiptastofnun mælt svo fyrir
   að auk þess að uppfylla skilyrði skv. 6. gr. skuli rekstrarleyfishafa
   skylt að veita alþjónustu á starfssvæði sínu.
           Sjái rekstrarleyfishafi sér ekki fært að veita tilteknum aðila
   alþjónustu skv. 1. mgr., svo sem vegna fjarlægðar, kostnaðar eða annars
   óhagræðis, skal ágreiningur vegna synjunar borinn undir Póst- og
   fjarskiptastofnun til úrskurðar.

                                     8. gr.
                           Fjöldi rekstrarleyfishafa.
           Þegar takmarka þarf fjölda rekstrarleyfishafa á einstökum
   þjónustusviðum skal taka mið af því hve mörgum er hægt að heimila af
   tæknilegum ástæðum að veita þjónustuna, en að jafnaði skal þess gætt að
   samkeppni sé nægileg með tilliti til hagsmuna notenda fjarskiptaþjónustu.
           Póst- og fjarskiptastofnun skal ákveða hversu mörgum aðilum verði
   veitt rekstrarleyfi í þeim tilvikum þar sem takmarka þarf fjölda
   rekstrarleyfa.

                                     9. gr.
                                     Útboð.
           Póst- og fjarskiptastofnun getur ákveðið að rekstrarleyfi, sbr. 8.
   gr., skuli veitt að undangengnu útboði.
           Útboð skal að jafnaði vera opið. Póst- og fjarskiptastofnun semur
   útboðsskilmála þar sem meðal annars skal mælt fyrir um þá þjónustu sem
   boðin er út og um lágmarksboð.
           Póst- og fjarskiptastofnun annast eða hefur umsjón með útboðum
   þessum.

                                    10. gr.
                                  Undanþágur.
           Póst- og fjarskiptastofnun getur heimilað einstökum mönnum,
   félögum eða stofnunum að setja upp og reka fjarskiptanet til eigin nota,
   án þess að uppfyllt séu skilyrði skv. 6. gr., enda verði þau ekki nýtt
   fyrir aðra.
           Póst- og fjarskiptastofnun getur heimilað lokuðum notendahópum að
   setja upp og reka fjarskiptanet til eigin nota og skulu þá ekki sett önnur
   skilyrði fyrir leyfisveitingu en um getur í a-, j-, k-, m- og o-liðum 6.
   gr.
           Fjarskipti, sem eingöngu eru boð eða sendingar með þræði innan
   húsakynna heimilis, fyrirtækis eða stofnunar, svo sem í sjúkrahúsum,
   gistihúsum, skólum og verksmiðjum, heyra ekki undir lög þessi.
           Póst- og fjarskiptastofnun sker úr ágreiningi um hvort fjarskipti
   falli undir ákvæði laga þessara eða ekki og hvort undanþáguheimildir 1.3.
   mgr. eigi við.

                                   VI. kafli.
          Viðskiptaskilmálar, gjaldskrár, uppgjörs- og bókhaldsreglur.
                                    11. gr.
           Rekstrarleyfishafi í alþjónustu eða sem leyfi hefur til reksturs
   almenns fjarskiptanets skal semja og birta opinberlega þá skilmála sem
   gilda um fjarskiptaþjónustu hans. Þar skal mælt fyrir um biðtíma eftir
   tengingu við fjarskiptanet, eftir því sem við á, um viðgerðir eða
   lagfæringar ef tenging rofnar og um þjónustu rekstrarleyfishafa að öðru
   leyti.
           Rekstrarleyfishafa er heimilt að breyta skilmálum sínum skv. 1.
   mgr., enda sé slík breyting tilkynnt viðskiptamönnum rekstrarleyfishafa
   með hæfilegum fyrirvara.
            Póst- og fjarskiptastofnun er heimilt að mæla fyrir um breytingar
   á skilmálum ef þeir teljast ekki í samræmi við rekstrarleyfi.
           Póst- og fjarskiptastofnun skal hafa almennt eftirlit með
   gjaldskrám í alþjónustu. Gjaldtaka í alþjónustu skal taka mið af
   raunkostnaði við að veita þjónustuna að viðbættum hæfilegum hagnaði. Póst-
   og fjarskiptastofnun er heimilt að mæla fyrir um hámarksverð í alþjónustu
   þegar sérstaklega stendur á.
           Samgönguráðherra er heimilt, vegna eftirlits með verðlagningu
   alþjónustu, að setja í reglugerð sérstakar reglur um bókhald
   fjarskiptafyrirtækja, sundurgreiningu þess og fjárhagslegan aðskilnað
   milli einstakra rekstrarþátta fjarskiptaþjónustu annars vegar og
   fjárhagslegan aðskilnað fjarskiptaþjónustu frá annarri starfsemi
   rekstrarleyfishafa hins vegar.

                                  VII. kafli.
                              Um samtengingu neta.
                                    12. gr.
                           Samtenging fjarskiptaneta.
           Nú vill rekstrarleyfishafi tengja fjarskiptanet sitt
   fjarskiptaneti annars rekstrarleyfishafa, og skulu þá viðkomandi aðilar
   leita samkomulags um tenginguna og skilmála hennar.
           Náist ekki innan hæfilegs tíma, sem lengstur skal vera þrír
   mánuðir, samkomulag milli rekstrarleyfishafa um að net skuli samtengd
   getur hvor aðili um sig leitað til Póst- og fjarskiptastofnunar sem skal
   leita sátta með aðilum, sbr. 13. gr.
           Telji stofnunin að samtenging geti valdið hættu á
   rekstrartruflunum á viðkomandi fjarskiptaneti eða samtengdum
   fjarskiptanetum getur stofnunin mælt svo fyrir að fjarskiptanet skuli ekki
   samtengd.

                                    13. gr.
         Eftirlit með verðlagningu við samtengingu fjarskiptaneta o.fl.
           Verðlagning rekstrarleyfishafa á þjónustu fyrir afnot annars
   rekstrarleyfishafa af fjarskiptaneti skal taka mið af raunkostnaði þess
   sem viðkomandi fjarskiptanet rekur að teknu tilliti til hæfilegs hagnaðar.
           Póst- og fjarskiptastofnun getur krafist þess að samningar sem
   gerðir eru milli rekstrarleyfishafa um samtengingu fjarskiptaneta séu
   lagðir fyrir stofnunina.
           Náist ekki samkomulag milli rekstrarleyfishafa um gjald og aðra
   samningsskilmála vegna samtengingar fjarskiptaneta, sbr. 2. mgr. 12. gr.,
   skal Póst- og fjarskiptastofnun hafa milligöngu um ákvörðun
   samningsskilmála milli aðila. Getur stofnunin í því sambandi lagt fram
   miðlunartillögu eða á annan hátt gert tillögur um sættir. Náist ekki
   samkomulag, þrátt fyrir sáttatilraunir sem lengst skulu taka sex mánuði,
   skal Póst- og fjarskiptastofnun að kröfu aðila ákveða skilmála fyrir
   samtengingu. Við ákvörðun skilmála vegna samtengingar skal taka mið af
   fyrirmælum 1. mgr.
           Póst- og fjarskiptastofnun getur við sáttameðferð eða
   ákvarðanatöku skv. 3. mgr. krafist upplýsinga úr bókhaldi
   rekstrarleyfishafa og falið löggiltum endurskoðendum að yfirfara slík
   gögn.
           Þegar sérstaklega stendur á getur Póst- og fjarskiptastofnun að
   kröfu annars hvors aðila mælt fyrir um breytingu á samningum um
   samtengingu neta eða á ákvörðunum sínum þar að lútandi.
           Samgönguráðherra er heimilt að mæla fyrir um í reglugerð
   bókhaldslegan aðskilnað eða aðgreiningu einstakra rekstrarþátta þannig að
   unnt sé að fylgjast með stofnkostnaði og kostnaði af rekstri samtengdra
   fjarskiptaneta.

                                  VIII. kafli.
                    Samningar og greiðslur fyrir alþjónustu.
                                    14. gr.
    Rekstur til almannaheilla. Umsóknir um fjárframlög og greiðslur þeirra.
           Telji rekstrarleyfishafi að alþjónusta, sem honum er gert skylt að
   veita samkvæmt rekstrarleyfi, sbr. 7. gr., sé rekin með tapi eða sé
   óarðbær getur hann krafist þess að honum verði með fjárframlögum tryggt
   eðlilegt endurgjald fyrir þá starfsemi sem um ræðir. Skal slík beiðni send
   Póst- og fjarskiptastofnun.
           Nú berst Póst- og fjarskiptastofnun beiðni um fjárframlög skv. 1.
   mgr., og ekki verður talið að þjónustan verði tryggð með öðrum hagkvæmari
   hætti, en jafnframt talið að þjónustan sé óhjákvæmileg og verði ekki
   aflögð, og skal stofnunin þá með fjárframlögum tryggja rekstrarleyfishafa
   eðlilegt endurgjald fyrir þá þjónustu sem veitt er.
           Skal Póst- og fjarskiptastofnun krefjast þess að
   rekstrarleyfishafi upplýsi nákvæmlega hvert rekstrartap af starfseminni er
   og hvernig það sundurliðast.
            Póst- og fjarskiptastofnun getur við mat á fjárframlögum krafist
   skýrslna löggiltra endurskoðenda, eða falið slíkum aðila að gera úttekt á
   rekstrarafkomu á viðkomandi rekstrarsviði. Póst- og fjarskiptastofnun er
   heimilt að krefjast aðgangs að bókhaldi rekstrarleyfishafa við mat á
   fjárframlögum og eftirliti með þeim.
           Fjárframlög skulu að jafnaði miðuð við eitt ár í senn. Nú telur
   annar hvor aðili að forsendur fyrir ákvörðun fjárframlaga hafi breyst
   verulega, og getur hvor um sig þá krafist endurskoðunar á framlaginu.
           Nú er hluti af starfsemi rekstrarleyfishafa háður fjárframlögum
   samkvæmt ákvæði þessu, og getur Póst- og fjarskiptastofnun þá krafist þess
   að sá þáttur starfseminnar sé bókhaldslega aðskilinn frá annarri starfsemi
   leyfishafans.
           Póst- og fjarskiptastofnun skal skera úr ágreiningi um
   fjárframlög, þar á meðal um greiðslur samkvæmt þessari grein.

                                    15. gr.
                                 Jöfnunargjald.
           Til að stranda straum af greiðslu fjárframlaga samkvæmt þessum
   kafla skal innheimta álag, jöfnunargjald, sem rennur til Póst- og
   fjarskiptastofnunar.
           Skal jöfnunargjaldið lagt á rekstrarleyfishafa innan viðkomandi
   þjónustusviðs, í hlutfalli við bókfærða veltu á viðkomandi þjónustusviði.
   Með bókfærðri veltu er átt við rekstrartekjur sem rekstrarleyfishafi hefur
   af leyfisbundinni starfsemi hér á landi. Sá þáttur rekstrarleyfishafa sem
   lýtur að leyfisbundinni starfsemi hér á landi skal vera bókhaldslega
   aðskilinn frá annarri starfsemi leyfishafans.
           Jöfnunargjald samkvæmt lögum þessum skal ákveðið árlega með lögum,
   í fyrsta skipti fyrir gjaldárið 1998.
           Jöfnunargjald má draga frá tekjum þess rekstrarárs þegar stofn
   þess myndaðist.
           Um álagningu og innheimtu jöfnunargjalds fer samkvæmt ákvæðum
   [2]VIII.[3]XIV. kafla laga nr. 75/1981, um tekjuskatt og eignarskatt, með
   síðari breytingum, eftir því sem við á og skulu innheimtuaðilar standa
   Póst- og fjarskiptastofnun skil á innheimtum gjöldum mánaðarlega.
           Samgönguráðherra setur með reglugerð nánari fyrirmæli um
   fjárframlög og jöfnunargjöld í fjarskiptaþjónustu, þar á meðal um
   útreikning á kostnaði við að veita fjarskiptaþjónustu, og um útreikning
   rekstrartaps.
           Í þeim tilfellum þar sem ekki verður beitt jöfnunargjaldi skal
   kostnaður vegna óarðbærrar alþjónustu skv. 7. gr. greiddur úr ríkissjóði
   eftir því sem kveðið er á um í fjárlögum.

                                   IX. kafli.
      Samningar og greiðslur fyrir óarðbæra þjónustu, aðra en alþjónustu.
                                    16. gr.
           Nú óskar samgönguráðherra eftir því að lagt sé í framkvæmdir eða
   rekstur sem er til almannaheilla í öryggisskyni, eða vegna
   byggðasjónarmiða, og ætla má að skili ekki arði, án þess þó að um
   alþjónustu sé að ræða, og skal Póst- og fjarskiptastofnun þá falið að gera
   um slíkt samning við rekstrarleyfishafa á viðkomandi sviði.
           Kostnaður sem rekja má til ákvarðana samgönguráðherra skv. 1. mgr.
   skal að jafnaði greiddur úr ríkissjóði, eftir því sem kveðið er á um í
   fjárlögum.

                                   X. kafli.
                           Leynd og vernd fjarskipta.
                                    17. gr.
                                 Þagnarskylda.
           Allir þeir sem starfa við fjarskiptavirki, hvort sem um er að ræða
   starfsmenn rekstrarleyfishafa eða aðra, skulu skyldir, bæði meðan þeir
   gegna starfinu og eftir að þeir hafa látið af því, að halda leyndu fyrir
   óviðkomandi aðilum öllu því sem um fjarskiptavirkin fer, hvort sem um er
   að ræða efni skeyta eða samtala eða hvort fjarskipti hafa átt sér stað og
   milli hverra.
           Ekki má án undangengins dómsúrskurðar heimila óviðkomandi aðilum
   að sjá skeyti eða önnur skjöl sem um fjarskiptavirkin fara eða hlusta á
   fjarskiptasamtöl eða hljóðrita þau. Um aðgang lögreglu að upplýsingum um
   fjarskipti skal fara samkvæmt lögum um meðferð opinberra mála.
           Rekstrarleyfishöfum skal heimilt að skrá upplýsingar um fjarskipti
   sem um fjarskiptavirki þeirra fara, enda sé um að ræða lið í
   reikningsfærslu gagnvart viðkomandi notanda.
           Samgönguráðherra setur reglur um skráningu og meðferð upplýsinga
   um fjarskipti, að fengnum tillögum Póst- og fjarskiptastofnunar.

                                    18. gr.
                        Vernd skeyta- og merkjasendinga.
           Enginn sem starfar við fjarskiptavirki má aflaga, ónýta eða skjóta
   undan skeytum, myndum eða öðrum merkjum sem afhent eru til flutnings um
   fjarskiptavirkin eða liðsinna öðrum við þess konar athæfi.
           Sá sem fyrir tilviljun, mistök eða án sérstakrar heimildar tekur
   við símskeytum, myndum eða öðrum fjarskiptamerkjum eða hlustar á
   fjarskiptasamtöl má ekki skrá neitt slíkt hjá sér eða notfæra sér það á
   nokkurn hátt. Berist manni með slíkum hætti skeyti eða skjal skal
   viðkomandi tilkynna sendanda að slíkt hafi ranglega borist sér. Skylt er
   að gæta fyllsta trúnaðar í slíkum tilfellum.

                                   XI. kafli.
                     Eftirlit með búnaði, leyfisbréf o.fl.
                                    19. gr.
                            Gerðarsamþykki búnaðar.
           Ekki má flytja inn, smíða eða setja á markað fjarskiptavirki eða
   annan búnað, er tengja á við almennt fjarskiptanet, nema að viðkomandi
   búnaður eða einstakir hlutar hans hafi eða fái gerðarsamþykki, sbr. 2.5.
   mgr.
           Öll fjarskiptavirki skulu fá gerðarsamþykki Póst- og
   fjarskiptastofnunar, nema fyrir liggi að þau hafi þegar fengið
   gerðarsamþykki, sbr. 6. mgr.
           Fjarskiptavirki sem þurfa gerðarsamþykki eru:

           a. öll fjarskiptavirki fyrir þráðlaus fjarskipti, enda hafi
           undanþága ekki verið veitt,
           b. allur notendabúnaður, þ.e. fjarskiptavirki sem tengjast eða
           geta tengst almennum fjarskiptanetum.

           Nú liggja fyrir vottorð og mælingarskýrslur um fjarskiptavirki frá
   faggiltri prófunarstöð, innlendri eða erlendri, um að það sé í samræmi við
   viðurkennda staðla og reglur, og skal þá leggja slík gögn til grundvallar
   við útgáfu gerðarsamþykkis. Að öðrum kosti skal leggja mælingar og
   prófanir Póst- og fjarskiptastofnunar til grundvallar.
           Öll fjarskiptavirki sömu gerðar og hinn samþykkti búnaður skal
   merkja á þann hátt sem stofnunin ákveður. Póst- og fjarskiptastofnun er
   heimilt að veita undanþágu frá skyldu til gerðarsamþykkis
   fjarskiptavirkja, enda sé búnaðurinn merktur á þann hátt sem stofnunin
   ákveður.
           Hafi fjarskiptavirki CE-merkingu til staðfestingar á því að það
   uppfylli viðeigandi kröfur um fjarskiptavirki innan Evrópska
   efnahagssvæðisins þarf Póst- og fjarskiptastofnun ekki að gefa út
   gerðarsamþykki. Á sama hátt má fella niður kröfu um gerðarsamþykki Póst-
   og fjarskiptastofnunar ef fjarskiptavirki hefur sérstaka merkingu í
   samræmi við samevrópskar reglur sem íslensk stjórnvöld hafa skuldbundið
   sig til að hlíta.
           Póst- og fjarskiptastofnun skal hafna viðurkenningu á
   fjarskiptavirki eða öðrum búnaði ef hann er ekki í samræmi við staðla sem
   gilda um fjarskiptabúnað á Evrópska efnahagssvæðinu. Jafnframt er Póst- og
   fjarskiptastofnun heimilt að afturkalla fyrri yfirlýsingu ef breyting
   verður á staðlakröfum eða ef forsendur fyrir leyfisveitingu hafa breyst
   eða brostið.

                                    20. gr.
                  Réttindi til að starfa við fjarskiptavirki.
           Þeir sem annast uppsetningu og aðra tækniþjónustu við
   fjarskiptavirki skulu hafa til þess réttindi samkvæmt reglugerð sem
   samgönguráðherra setur.

                                    21. gr.
                        Sérstök leyfisbréf og skírteini.
           Póst- og fjarskiptastofnun gefur út leyfisbréf og skírteini til
   handa þeim aðilum sem samkvæmt sérstökum lögum eða alþjóðasamþykktum hafa
   fengið leyfi til eða skuldbundið sig til að halda uppi fjarskiptum á
   ákveðnum sviðum. Í leyfisbréfum skal kveðið á um tæknilega eiginleika
   fjarskiptavirkja í samræmi við settar reglur og alþjóðasamþykktir, svo sem
   um tíðni og útgeislað afl. Póst- og fjarskiptastofnun hefur eftirlit með
   starfsemi þessara fjarskiptavirkja.

                                  XII. kafli.
                       Um fjarskiptavirki í farartækjum.
                                    22. gr.
                         Fjarskiptavirki í farartækjum.
           Samgönguráðherra getur mælt fyrir um það í reglugerð að íslensk
   skip, loftför og önnur farartæki séu búin fjarskiptavirkjum.

                                    23. gr.
                    Fjarskiptavirki í erlendum farartækjum.
           Fjarskiptavirki í erlendum skipum, flugvélum eða öðrum erlendum
   farartækjum, sem eru innan íslenskrar land- eða lofthelgi, má aðeins nota
   í samræmi við íslensk lög og reglugerðir. Póst- og fjarskiptastofnun getur
   bannað notkun fjarskiptavirkja í erlendum förum innan íslenskrar lögsögu
   ef talið er að notkun þeirra sé andstæð íslenskum reglum.

                                  XIII. kafli.
                     Sérstök ákvæði um þráðlaus fjarskipti.
                                    24. gr.
                               Notkun tíðnirófs.
           Póst- og fjarskiptastofnun skal stuðla að sem hagkvæmastri nýtingu
   tíðnirófsins, skipuleggja notkun þess og úthluta tíðnum. Samgönguráðherra
   getur með reglugerð sett nánari reglur um skipulagningu og úthlutun tíðna.

                                    25. gr.
            Leyfi fyrir búnaði og kerfum til þráðlausra fjarskipta.
           Búnað fyrir þráðlaus fjarskipti, bæði sendi- og viðtæki, má aðeins
   hafa undir höndum, setja upp eða nota að fengnu leyfi Póst- og
   fjarskiptastofnunar, sbr. XI. kafla laganna. Skulu leyfin vera tímabundin.
   Slík leyfi má binda skilyrðum, m.a. að því er varðar sendiafl,
   staðsetningu búnaðar, bandbreidd, útbreiðslusvæði og tengingar við almennt
   fjarskiptanet.
           Leyfi skv. 1. mgr. geta ýmist verið einstaklingsbundin eða almenn
   fyrir notkun tiltekinna gerða fjarskiptatækja, samkvæmt ákvörðun Póst- og
   fjarskiptastofnunar.
           Kerfi með tækjum fyrir þráðlaus fjarskipti má aðeins setja upp eða
   nota að fengnu leyfi Póst- og fjarskiptastofnunar. Slíkt leyfi má binda
   skilyrðum, m.a. að því er varðar öryggisráðstafanir gegn óheimilli notkun
   kerfisins.
           Samgönguráðherra getur sett reglugerð um uppsetningu og notkun
   búnaðar og kerfa fyrir þráðlaus fjarskipti.

                                    26. gr.
                         Synjun um leyfi. Afturköllun.
           Póst- og fjarskiptastofnun getur synjað um tíðniúthlutun ef ekki
   hefur verið aflað nauðsynlegs leyfis til að reka fjarskiptanet eða
   fjarskiptaþjónustu.
           Tíðniúthlutun má afturkalla ef nauðsynlegt leyfi skv. 1. mgr.
   fellur úr gildi eða ef aðrar mikilvægar forsendur fyrir úthlutun eða leyfi
   breytast eða bresta, t.d. vegna alþjóðlegs samkomulags sem Ísland er aðili
   að.

                                  XIV. kafli.
                        Eftirlit með símatorgsþjónustu.
                                    27. gr.
           Póst- og fjarskiptastofnun setur reglur^1) um símatorgsþjónustu
   sem staðfestar skulu af samgönguráðherra.
           Nú telur Póst- og fjarskiptastofnun að símatorgsþjónusta sé
   andstæð almennu siðferði, svo sem vegna kláms eða því um líks, og getur
   Póst- og fjarskiptastofnun þá mælt fyrir um fyrirvaralausa stöðvun slíkrar
   starfsemi.

   ^1)Rg. 359/1997.

                                   XV. kafli.
                     Uppsetning og vernd fjarskiptavirkja.
                                    28. gr.
          Heimild til að leggja fjarskiptaleiðslur, um eignarnám o.fl.
           Nú er rekstrarleyfishafa nauðsynlegt að leggja leiðslur
   fjarskiptavirkja um land annars manns, yfir það eða í jörðu, yfir hús eða
   önnur mannvirki á landinu, á þeim, gegnum þau eða undir þeim, og er
   eiganda viðkomandi fasteignar þá skylt að heimila slíkt. Hafa skal samráð
   við eigendur eða umráðamenn slíkra fasteigna og mannvirkja um hvar
   leiðslur eru lagðar og skal þess gætt að sem minnst sé raskað hagsmunum
   eiganda viðkomandi eignar. Starfsmenn við fjarskiptavirki skulu gæta þess
   að valda eigendum og íbúum ekki meiri óþægindum en brýnustu nauðsyn ber
   til.
           Nú verður tjón á landi manna, mannvirkjum eða öðrum eignum við
   lagningu fjarskiptavirkja eða viðhald þeirra, og ekki verður úr bætt, eða
   lagning fjarskiptavirkja leiðir til takmörkunar á afnotamöguleikum
   viðkomandi eignar, og skal eigandi fjarskiptavirkis þá bæta tjónið. Náist
   ekki samkomulag um bótafjárhæð skulu bæturnar metnar samkvæmt lögum um
   framkvæmd eignarnáms.
           Ef rekstrarleyfishafa er nauðsynlegt að tryggja sér land, lóð eða
   aðra eign í sambandi við lagningu eða rekstur almennra fjarskiptavirkja og
   samningum um kaup verður ekki við komið má samgönguráðherra heimila, að
   fenginni umsögn Póst- og fjarskiptastofnunar, að eign eða hluti hennar sé
   tekinn eignarnámi gegn endurgjaldi sem meta skal samkvæmt lögum um
   framkvæmd eignarnáms. Samþykki ráðherra fyrir eignarnámi skal m.a. háð því
   að eignarnemi setji tryggingu fyrir greiðslu áætlaðra eignarnámsbóta og
   kostnaðar við matið. Nú fást eignarnámsbætur ekki greiddar hjá eignarnema,
   og skal ríkissjóður þá ábyrgjast greiðslu þeirra, enda hafi eignarnámsþoli
   staðið tilhlýðilega að innheimtu þeirra hjá eignarnema.

                                    29. gr.
                            Vernd fjarskiptavirkja.
           Þar sem fjarskiptavirki eru má ekki reisa mannvirki, setja upp
   tæki, leggja pípur, raflagnir, leiðslur og því um líkt, gera jarðrask eða
   aðrar ráðstafanir er af geta hlotist skemmdir á fjarskiptavirkjum eða
   truflanir á rekstri þeirra, nema áður hafi verið aflað upplýsinga um legu
   þeirra og samráð verið haft við eiganda fjarskiptavirkisins um tilhögun
   framkvæmdanna.
           Nú reynist nauðsynlegt vegna verklegra framkvæmda að flytja til
   eða breyta legu fjarskiptavirkja, og ber þá sá sem slíka framkvæmd annast
   allan kostnað sem af því kann að leiða, beinan og óbeinan, nema annað hafi
   orðið að samkomulagi.
           Ef jarðrask eða aðrar framkvæmdir hafa leitt til skemmda á
   fjarskiptavirkjum eða truflunum á rekstri þeirra skal sá sem þeim hefur
   valdið þegar í stað tilkynna það til eiganda fjarskiptavirkisins. Er
   tjónvaldi jafnframt skylt að bæta allt tjón sem af skemmdunum leiðir, bæði
   beint og óbeint, þar á meðal viðskiptatap, nema hann sýni fram á að ekki
   hafi verið komist hjá tjóni þó að fyllsta aðgæsla hefði verið sýnd.
           Nú liggur fyrir að tæki, raflagnir, pípur, leiðslur eða því um
   líkt valda truflun á rekstri fjarskiptavirkis, og er rekstrarleyfishafa þá
   heimilt að krefjast úrbóta frá eiganda án tafar, en ella er
   rekstrarleyfishafa heimilt að gera nauðsynlegar ráðstafanir til að koma í
   veg fyrir truflun þá sem af þessu hlýst. Nú er truflun að þessu leyti að
   rekja til gáleysis eiganda viðkomandi búnaðar, og ber eiganda þá að greiða
   allan kostnað sem af úrbótum leiðir.

                                    30. gr.
                               Vernd sæstrengja.
           Þar sem fjarskiptastrengir liggja í sjó skulu sjófarendur sýna
   aðgæslu og gæta varúðar. Nú er tjóni valdið á fjarskiptastreng af
   ásetningi eða gáleysi, og skal þá sá sem tjóni hefur valdið bæta beint og
   óbeint fjártjón sem af því hlýst, nema hann sýni fram á að hann hafi gert
   allar nauðsynlegar varúðarráðstafanir til þess að komast hjá tjóni.

                                    31. gr.
                              Viðgerð sæstrengja.
           Þegar skip er innan eða utan landhelgi að starfa við lagningu eða
   viðgerð fjarskiptastrengja og ber til sýnis alþjóðamerki eða önnur merki
   er gefa þetta til kynna, skulu önnur skip, sem sjá eða eiga að geta séð
   þessi merki, halda sig eigi skemmra en mílufjórðung frá sæsímaskipinu. Net
   og önnur veiðarfæri skal hafa í sömu fjarlægð. Fiskiskip skulu þó hafa 12
   stunda frest til þess að fjarlægja veiðarfæri sem í sjó liggja.
           Nú hefur dufl verið lagt út vegna lagningar eða viðgerðar á
   sæstreng, og skulu skip þá halda sig og veiðarfærum sínum eigi skemmra en
   mílufjórðung frá duflinu.

                                    32. gr.
                 Aðgerðir til verndar sæstrengjum, bætur o.fl.
           Ef skip hefur orðið að sleppa akkeri eða leggja net eða önnur
   veiðarfæri í sölurnar til þess að komast hjá því að skemma sæstrengi á það
   kröfu um skaðabætur frá eiganda strengjanna, enda hafi skipið sjálft ekki
   stofnað til hættunnar af gáleysi.
           Ef unnt er skulu skipverjar þegar færa til bókar skýrslu um tjónið
   sem staðfest skal af stjórnanda skipsins. Að auki skal eiganda
   sæstrengsins eða forsvarsmanni eiganda tilkynnt um atburðinn eins fljótt
   og kostur er.

                                    33. gr.
                      Takmörkun fjarskipta vegna truflana.
           Póst- og fjarskiptastofnun getur látið innsigla fjarskiptavirki
   eða hluta þeirra eða bannað notkun þeirra og eftir atvikum fyrirskipað að
   fá þau afhent til geymslu undir innsigli, ef fjarskiptavirkin trufla önnur
   fjarskipti eða hætta er á að öryggi fjarskipta sé raskað.

                                  XVI. kafli.
                            Fjarskipti á hættutímum.
                                    34. gr.
           Á ófriðartímum getur samgönguráðherra samkvæmt ákvörðun
   ríkisstjórnar mælt fyrir um stöðvun fjarskipta sem teljast hættuleg öryggi
   ríkisins.
           Í neyðartilvikum, svo sem þegar um er að ræða eldgos,
   jarðskjálfta, snjóflóð o.s.frv., getur samgönguráðherra að beiðni
   almannavarnaráðs mælt fyrir um takmörkun fjarskipta sem truflað geta
   neyðar- og öryggisfjarskipti. Á sama hátt skal heimilt að mæla fyrir um að
   tiltekin fjarskiptavirki skuli notuð í þágu björgunaraðgerða og að sett
   skuli upp ný fjarskiptavirki. Komi endurgjald til greina greiðist það úr
   ríkissjóði samkvæmt mati.

                                  XVII. kafli.
            Ábyrgðartakmarkanir, útilokun sambanda, aðfararheimild.
                                    35. gr.
                              Ábyrgðartakmarkanir.
           Þeim sem hefur leyfi til reksturs almenns fjarskiptanets samkvæmt
   lögum þessum er heimilt í viðskiptaskilmálum sínum að undanþiggja sig
   bótaábyrgð á tjóni sem rekja má til sambandsleysis, rofa á fjarskiptum eða
   annarra truflana sem kunna að verða á rekstri fjarskiptanetsins eða
   mistaka við afgreiðslu símskeyta, hvort sem slíkt má rekja til línubilana,
   bilana í sambandastöðvum eða annarra ástæðna. Slík ábyrgðartakmörkun er þó
   bundin við að tjónið verði ekki rakið til stórfelldra mistaka starfsmanna
   rekstrarleyfishafa.

                                    36. gr.
                               Útilokun sambanda.
           Rekstrarleyfishafa er heimilt að mæla svo fyrir í
   viðskiptaskilmálum sínum að notanda, sem ekki stendur skil á áföllnum
   gjöldum á réttum gjalddaga fyrir fjarskipti eða afnot fjarskiptavirkja,
   megi útiloka frá almennum fjarskiptum um óákveðinn tíma eða þar til hann
   hefur greitt skuld sína að fullu.

                                    37. gr.
                                Aðfararheimild.
           Gjaldfallnar kröfur rekstrarleyfishafa vegna afnotagjalda og
   tengdrar þjónustu, á hendur skráðum rétthöfum í talsímaþjónustu, má taka
   fjárnámi samkvæmt aðfararlögum án undangenginnar dómsúrlausnar eða
   dómsáttar.

                                 XVIII. kafli.
                                 Viðurlög o.fl.
                                    38. gr.
           Brot á lögum þessum og reglugerðum settum samkvæmt þeim varða
   sektum, en [fangelsi]^1) allt að sex mánuðum ef sakir eru miklar eða brot
   ítrekuð. Gáleysisbrot skulu eingöngu varða sektum.
           Brot gegn X. kafla laganna um leynd og vernd fjarskipta varða
   refsingu svo sem mælt er fyrir um í 1. mgr. Sé slíkt brot framið í
   ávinningsskyni, hvort sem er í eigin þágu eða annarra, má refsa með
   fangelsi allt að þremur árum.
           Upptæk skal gera tæki þau og hluti sem í heimildarleysi hafa verið
   flutt inn, smíðuð eða starfrækt, sbr. 69. gr. almennra hegningarlaga, með
   síðari breytingum.

   ^1)[4]L. 82/1998, 230. gr.

                                    39. gr.
           Notkunargjald fyrir talsímaþjónustu hjá hverjum rekstrarleyfishafa
   fyrir sig skal vera hið sama alls staðar á landinu eigi síðar en 1. júlí
   1998 og skal þá innheimta sérstaks álags vegna langlínusamtala óheimil.

                                  XIX. kafli.
                                  Reglugerðir.
                                    40. gr.
           Samgönguráðherra setur í reglugerð^1) nánari fyrirmæli um
   framkvæmd fjarskiptamála.

   ^1)Rg. 118/1917. Rg. 70/1942, sbr. augl. 144/1971. Rg. 332/1980, 625/1981,
   336/1984, 99/1985, 2/1987, 493/1988, 45/1989. Rg. 15/1991. Rg. 71/1991.
   Rg. 419/1992, sbr. 312/1994. Rg. 445/1993. Rg. 373/1994. Rg. 382/1994. Rg.
   383/1994. Rg. 589/1994, sbr. 437/1997, 604/1998 og 800/1998. Rg. 35/1995.
   Rg. 337/1995. Rg. 119/1996. Rg. 174/1996. Rg. 608/1996. Gjaldskrá og rg.
   624/1996, sbr. 641/1996. Rg. 680/1997. Rg. 216/1998. Rg. 513/1998

                                   XX. kafli.
                                  Gildistaka.
                                    41. gr.
           Lög þessi öðlast gildi 1. janúar 1997.


                            Ákvæði til bráðabirgða.
           Samgönguráðherra skal veita Pósti og síma hf. einkaleyfi til þess
   að reka almenna talsímaþjónustu hér á landi og til þess að eiga og reka
   almennt fjarskiptanet. Skal það rekstrarleyfi Pósts og síma hf. gilda þar
   til réttur til að veita einkaleyfi til almenns fjarskiptareksturs fellur
   niður eða eigi síðar en 1. janúar 1998. Á sama tíma skal öðrum óheimilt að
   eiga og reka almennt fjarskiptanet og veita almenna talsímaþjónustu.
           Um skilyrði fyrir einkaleyfi og um gjaldtöku^1) á gildistíma
   einkaleyfis fer skv. 9. og 10. gr. laga um stofnun hlutafélags um rekstur
   Póst- og símamálastofnunar, nr. 103/1996.

   ^1)Gjaldskrá og rg. 593/1997.

References

   Visible links
   1. http://www.althingi.is/dba-bin/lawformpr.pl?lnr=1996143
   2. file:///altext/stjtnr.html#1981075?k8
   3. file://1981075.html
   4. file:///altext/stjt/1998.082.html
