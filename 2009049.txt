
   --------------------------------------------------------------------------

                              Lög um Bjargráðasjóð

                             2009 nr. 49 21. apríl

   --------------------------------------------------------------------------

                 Ferill málsins á Alþingi.   Frumvarp til laga.

  Tóku gildi 23. apríl 2009. Breytt með l. 46/2010 (tóku gildi 29. maí 2010),
  [1]l. 77/2010 (tóku gildi 1. júlí 2010) og l. 126/2011 (tóku gildi 30. sept.
                                     2011).

  1. gr. Bjargráðasjóður er sjálfstæð stofnun, að jöfnu í sameign ríkisins og
 Bændasamtaka Íslands. Eignaraðilar bera ekki ábyrgð á skuldbindingum sjóðsins
           umfram árleg, óafturkræf framlög sín til hans skv. 5. gr.
              Heimili og varnarþing Bjargráðasjóðs er í Reykjavík.
2. gr. [Ráðherra]^1) skipar þriggja manna stjórn Bjargráðasjóðs til fjögurra ára
   í senn. Ráðherra skipar formann stjórnar en tveir fulltrúar skulu skipaðir
samkvæmt tilnefningu Bændasamtaka Íslands. Varamenn eru jafnmargir og valdir af
                                  sömu aðilum.
                             ^1)L. 126/2011, 509. gr.
 3. gr. Stjórn sjóðsins hefur á hendi stjórn hans, metur og tekur ákvarðanir um
         afgreiðslu umsókna og styrkveitinga úr báðum deildum sjóðsins.
Stjórnin ræður framkvæmdastjóra og annað starfslið sjóðsins og ákveður kaup þess
   og kjör í samræmi við kjarasamninga. Heimilt er þó stjórninni að semja við
     Bændasamtök Íslands eða aðra stofnun, sem henta þykir, um sameiginlega
             framkvæmdastjórn, skrifstofuhald og rekstur sjóðsins.
 4. gr. Bjargráðasjóður skiptist í tvær deildir, almenna deild og búnaðardeild.
Halda skal bókhaldi hvorrar deildar um sig aðgreindu. Rekstrarkostnaður sjóðsins
                        greiðist úr almennri deild hans.
                   5. gr. Árlegar tekjur Bjargráðasjóðs eru:
   a. tekjur af búnaðargjaldi skv. [2]6. gr. laga um búnaðargjald, nr. 84/1997,
               með síðari breytingum, og viðauka með þeim lögum,
     b. framlag ríkissjóðs ^1) eftir því sem nánar er kveðið á um í fjárlögum,
                             c. vextir af fé sjóðsins,
                                 d. aðrar tekjur.
                               ^1)L. 46/2010, 1. gr.
              6. gr. Tekjur sjóðsins skiptast þannig milli deilda:
   a. í almenna deild sjóðsins rennur framlag ríkissjóðs skv. b-lið 5. gr., svo
                            og vaxtatekjur sjóðsins,
             b. í búnaðardeild rennur allt framlag skv. a-lið 5. gr.,
     c. stjórn sjóðsins ákveður í hvora deild tekjur skv. d-lið 5. gr. renna.
     7. gr. Framlag ríkissjóðs greiðist með jöfnum, mánaðarlegum greiðslum.
[Ráðherra er fer með fjárreiður ríkisins]^1) stendur skil á hlut Bjargráðasjóðs
   í búnaðargjaldi í samræmi við [3]6. gr. laga um búnaðargjald, nr. 84/1997.
                             ^1)L. 126/2011, 509. gr.
8. gr. Hlutverk almennrar deildar sjóðsins er að veita einstaklingum og félögum
  fjárhagsaðstoð til að bæta meiri háttar beint tjón af völdum náttúruhamfara:
      a. á gjaldskyldum fasteignum samkvæmt skilgreiningu laga um tekjustofna
    sveitarfélaga, sbr. lög um [Þjóðskrá Íslands],^1) og girðingum, túnum og
                     rafmagnslínum er tengjast landbúnaði,
                b. á heyi sem notað er við landbúnaðarframleiðslu,
   c. vegna uppskerubrests af völdum óvenjulegra kulda, þurrka, óþurrka og kals.
 Ekki er bætt tjón sem nýtur almennrar tryggingaverndar eða hægt er að fá bætt
         með öðrum hætti, sbr. ákvæði laga um Viðlagatryggingu Íslands.
 Ekki verður veitt fjárhagsaðstoð vegna tjóns ef ásetningi eða gáleysi eiganda
eða umsjónarmanns verður um kennt, eðlilegar varnir ekki verið við hafðar og ef
           staðsetning hluta er óeðlileg með tilliti til tjónshættu.
Ekki verður veitt fjárhagsaðstoð vegna tjóns á stærri mannvirkjum, svo sem orku-
         og hafnarmannvirkjum, sjóvarnargörðum, fiskeldismannvirkjum og
                               skipasmíðastöðvum.
                             ^1)[4]L. 77/2010, 5. gr.
9. gr. Hlutverk búnaðardeildar er að bæta meiri háttar tjón hjá einstaklingum og
   félögum vegna sjúkdóma, óvenjulegs veðurfars og slysa þegar ásetningi eða
gáleysi eiganda eða umsjónarmanns verður eigi um kennt og eðlilegar varnir hafa
verið við hafðar. Ekki er bætt tjón sem almennt er tryggt fyrir innan búgreinar
  eða hægt er að fá bætt með öðrum hætti, sbr. ákvæði laga um Viðlagatryggingu
                               Íslands. Bætt er:
                         a. tjón á búfé og afurðum búfjár,
                                 b. uppskerutjón.
Stjórn sjóðsins er enn fremur heimilt að styrkja fyrirbyggjandi aðgerðir til að
  koma í veg fyrir tjón sem Bjargráðasjóði ber að bæta. Hámark fyrirbyggjandi
                   styrkja er 10% af ráðstöfunarfé hvers árs.
 10. gr. Fjárhagsaðstoð beggja deilda sjóðsins er fólgin í veitingu styrkja sem
 stjórn sjóðsins ákveður hverju sinni í samræmi við fjárhag og stöðu sjóðsins.
 Stjórn sjóðsins leggur mat á styrkhæfni tjóns, ákveður styrkhlutfall og eigin
   áhættu tjónþola í tjóni. Styrkhlutfall og eigin áhættu er stjórn sjóðsins
  heimilt að ákveða mismunandi eftir búgreinum og tegundum eigna og taka í því
 efni m.a. mið af tekjuskiptingu sjóðsins og rekstraráhættu hverrar búgreinar.
 Stjórn sjóðsins er heimilt að setja sér nánari vinnureglur um veitingu styrkja
                            samkvæmt þessari grein.
 Forsenda styrkveitinga úr sjóðnum er að skil hafi verið gerð á búnaðargjaldi í
                    samræmi við ákvæði [5]laga nr. 84/1997.
11. gr. Nú er um að tefla almennt bótaskylt tjón í einu byggðarlagi eða fleirum
 og getur þá stjórn Bjargráðasjóðs skipað nefnd til þess að rannsaka tjónið og
           gera tillögur til stjórnar sjóðsins um aðstoð vegna þess.
   Kostnaður vegna slíkra nefndarstarfa greiðist úr þeirri deild sjóðsins sem
                         veitir aðstoð vegna tjónsins.
   12. gr. Ársreikningar sjóðsins skulu fullgerðir fyrir febrúarlok ár hvert.
  Sjóðstjórn felur löggiltum endurskoðanda að endurskoða reikninga sjóðsins og
  skal endurskoðun að jafnaði lokið fyrir 30. apríl ár hvert. Endurskoðaðir og
            samþykktir ársreikningar skulu sendir eigendum sjóðsins.
13. gr. Fé Bjargráðasjóðs, sem ekki hefur verið ráðstafað skv. 8.11. gr., skal
   ávaxtað með sem tryggustum og hagkvæmustum hætti samkvæmt nánari ákvörðun
                                 stjórnarinnar.
Nú hrekkur fé annarrar hvorrar deildar sjóðsins eigi til að veita þá aðstoð sem
nauðsyn krefur samkvæmt lögunum og að mati sjóðstjórnar og er þá sjóðstjórninni
 heimilt að lána fé milli deilda án vaxta. Einnig er ríkisstjórninni heimilt að
 ábyrgjast nauðsynleg lán fyrir sjóðinn eða veita honum lán úr ríkissjóði gegn
 veði í eignum og tekjum sjóðsins. Stjórn sjóðsins er ekki heimilt að taka lán
          með útgáfu og sölu á skuldabréfum og öðrum endurgreiðanlegum
                      skuldaviðurkenningum til almennings.
14. gr. Skuldabréf fyrir lánum, sem Bjargráðasjóður tekur samkvæmt ákvæðum laga
       þessara, skulu undanþegin stimpilgjöldum og ríkisábyrgðargjöldum.
   15. gr. Í reglugerð, sem stjórnin semur og ráðherra staðfestir, skal setja
                  nánari reglur um sjóðinn og starfsemi hans.
                   16. gr. Lög þessi öðlast þegar gildi. ...
                            Ákvæði til bráðabirgða.
      I. Þar sem sveitarfélög koma ekki lengur að fjármögnun og starfsemi
 Bjargráðasjóðs með gildistöku laga þessara skal fara fram uppgjör á eignum og
   skuldbindingum sjóðsins í samræmi við ákvæði þetta. Stjórn sjóðsins stýrir
    uppgjöri á eignum og skuldbindingum sjóðsins og er henni heimilt að afla
                sérfræðiaðstoðar eftir því sem hún telur þörf á.
  Samband íslenskra sveitarfélaga skal hafa forkaupsrétt að fasteign sjóðsins.
Að teknu tilliti til skuldbindinga Bjargráðasjóðs skal greiða úr almennri deild
  sjóðsins 1/3 af nettóeign sjóðsins í heild sem telst hluti sveitarfélaganna.
 Eignarhlutur sveitarfélaganna skal renna til Sambands íslenskra sveitarfélaga
sem yfirtekur allar skuldbindingar vegna starfsmanna Bjargráðasjóðs, þar á meðal
                            lífeyrisskuldbindingar.
  II. Réttur sveitarfélaga til styrkja úr sjóðnum fellur niður vegna tjóns sem
  verður frá og með 1. janúar 2009. Umsóknum vegna slíks tjóns skal skilað til
sjóðsins eigi síðar en 30. júlí 2009. Umsóknir sem berast eftir þann tíma verða
                  ekki teknar til greina við uppgjör sjóðsins.
  Frá og með 1. janúar 2009 fellur niður lögbundin skylda sveitarfélaga til að
                       standa sjóðnum skil á tekjum hans.
       Miðað skal við að uppgjöri sjóðsins verði lokið fyrir árslok 2009.
III. Umboð stjórnar sjóðsins sem skipuð var 29. desember 2006 fellur niður þegar
 lokið hefur verið við uppgjör á hlut sveitarfélaganna í samræmi við ákvæði til
  bráðabirgða I og II. Skal þá ráðherra hafa skipað nýja stjórn í samræmi við
                             ákvæði 2. gr. laganna.
    IV. Þrátt fyrir ákvæði 8. gr. er stjórn sjóðsins heimilt á árinu 2009 að
     ráðstafa fjármunum úr almennri deild sjóðsins til að draga úr hættu á
 uppskerubresti sem gæti leitt af sér óæskilegan samdrátt í búvöruframleiðslu.
  Stjórn sjóðsins setur nánari reglur um þessa sérstöku ráðstöfun, svo sem um
  skilyrði fyrir úthlutun og hve hárri fjárhæð skal varið til verkefnisins, en
gæta skal þess að greiðslur á þessum grundvelli skerði ekki hlut sveitarfélaga í
               uppgjöri samkvæmt ákvæði til bráðabirgða I og II.

References

   Visible links
   1. file://2010077.html
   2. file://1997084.html#g6
   3. file://1997084.html#g6
   4. file://2010077.html#g5
   5. file://1997084.html
