
   --------------------------------------------------------------------------

                                                                    Girðingarlög

                             1965, nr. 10, 25. mars

   --------------------------------------------------------------------------

                                     1. gr.
           Girðingar í lögum þessum, þegar annars er ekki getið, eru 6
   strengja gaddavírsgirðingar, 1,10 metrar á hæð frá jafnsléttu og ekki
   lengra milli jarðfastra stuðla (stólpa) hennar en 4 metrar, eða girðing,
   er jafngildi henni að vörslunotum, þar með taldir skurðir með þremur eða
   fleiri gaddavírsstrengjum á skurðbakka. Gerð ristarhliða skal ákveða í
   reglugerð, er landbúnaðarráðherra setur.

                                     2. gr.
           Þegar lögð er girðing af leiguliða, fer um skyldur jarðeiganda við
   burtför ábúandans eftir sömu reglum og um hús á jörðinni sé að ræða, sbr.
   13. gr. ábúðarlaga.^1)
           Girðingar, sem ríkistillag hefur verið greitt vegna eða lán veitt
   til með veðrétti á jörðu, skulu jafnan fylgja jörðinni og þeim við haldið,
   meðan lánið er ekki að fullu greitt (eða styrkur ekki endurgreiddur), en
   heimilt er að fengnu samþykki lánveitanda að flytja girðingar þangað, sem
   þær koma jörðinni að meira gagni.

   ^1)Nú [2]16. gr. l. 64/1976.

                                     3. gr.
           Nú fer jörð í eyði, sem ekki á að byggjast aftur, sbr. 4. kafla
   jarðræktarlaga, og verða eigi lengur nein not af girðingunni fyrir
   jörðina, skal þá eiganda girðingarinnar skylt að taka hana upp.
           Nú telja þeir, er dæma jörðina ekki ábúðarhæfa, að nágrannajörð
   eða jarðir geti haft not af girðingunni eða hluta úr henni, og skal þá
   viðhaldsskyldan að þeim hluta færast yfir á ábúanda þeirrar jarðar, enda á
   hann rétt á að kaupa girðinguna eða þann hluta hennar er hann hefur gagn
   af, eftir mati úttektarmanna.

                                     4. gr.
           Vilji eigandi eða notandi ræktunarlanda í þorpum og bæjarfélögum
   girða land sitt, skal hann með árs fyrirvara tilkynna það öllum þeim, er
   land eiga á móti því landi, sem hann vill girða. Þeim, sem eiga þannig
   aðliggjandi útmældar ræktunarlóðir, er skylt að taka þátt í kostnaði við
   girðinguna til jafns við þann, sem vill girða, ef um vírgirðingu er að
   ræða, að tiltölu við lengd girðingarinnar fyrir landi hvers eins. Þetta
   gildir þó ekki um það land, sem liggur að götu í bæ eða kauptúni.

                                     5. gr.
           Nú vill ábúandi eða eigandi jarðar, sem er í ábúð, girða land
   sitt, og hefur hann þá rétt til að krefjast, að sá eða þeir, sem land eiga
   að hinu fyrirhugaða girðingarstæði, greiði hálfan girðingarkostnaðinn að
   jöfnu að tiltölu við lengd girðingar fyrir landi hvers og eins. En annar
   helmingur girðingarkostnaðar skiptist eftir því, hvert gagn hver um sig
   hefur af girðingunni. Verði ekki samkomulag um þau skipti, skera matsmenn
   úr þeim ágreiningi, sbr. 6. gr. Eigi síðar en ári áður en verk er hafið
   skal sá, er samgirðingar krefst, bera fram kröfu sína. Hver aðili hefur
   rétt til að leggja fram efni, flutning og vinnu í hlutfalli við þátttöku í
   kostnaðinum. Neiti sá, er samgirðingar er krafinn, þátttöku í undirbúningi
   eða framkvæmd verksins, getur sá, er girða vill, sett hana upp, og á hann
   þá kröfurétt á endurgreiðslu á þeim hluta kostnaðar, er hinum ber að
   greiða.

                                     6. gr.
           Nú verða aðilar ekki ásáttir um, hvers konar girðingu skuli setja,
   eða um aðra framkvæmd verksins, og skulu þá úttektarmenn hreppsins og
   jarðræktarráðunautur hlutaðeigandi héraðs skera úr um ágreininginn. Liggi
   girðing í hreppamörkum, skal hvor aðili tilnefna úttektarmann úr sínum
   hreppi til að jafna ágreininginn ásamt hlutaðeigandi jarðræktarráðunaut.
   Liggi girðingin í mörkum [stjórnsýsluumdæma, tilnefna hlutaðeigandi
   sýslumenn]^1) sinn manninn hvor, en [stjórn Bændasamtaka Íslands tilnefnir
   einn mann].^2) Jarðræktarráðunautarnir skulu jafnan vera oddamenn og afl
   atkvæða ráða úrslitum.
           Kostnað við matið greiða aðilar eftir sömu hlutföllum og
   girðingarkostnaðinn, og ákveða matsmenn, hverju hann nemur.

   ^1)[3]L. 92/1991, 42. gr.^2)[4]L. 73/1996, 7. gr.

                                     7. gr.
           [Vilji meiri hluti ábúenda eða eigenda jarða, er liggja að afrétt,
   girða milli afréttarinnar og heimalanda sinna, skulu eigendur eða notendur
   afréttarinnar greiða ^4/[5] hluta stofnkostnaðar girðingarinnar, en
   eigendur eða ábúendur hlutaðeigandi jarða ^1/[5]. Ef ágreiningur verður um
   framkvæmd verksins, fer um það eins og segir í 5. gr. Um girðingarkostnað
   milli afréttarlanda gilda sömu reglur og um landamerkjagirðingar sé að
   ræða. Viðhaldskostnaður allra girðinga greiðist í sömu hlutföllum og
   stofnkostnaður nema þeirra girðinga, er vegagerðin setur upp ...^1)
           Nú er landamerkjagirðing, sem kostuð hefur verið eftir öðrum
   hlutföllum en um getur í 5. gr., og skal þá viðhald hennar falla undir
   fyrirmæli 5. gr., eftir að lög þessi hafa öðlast gildi, enda brjóti það
   ekki í bág við gildandi samninga.]^2)

   ^1)[5]L. 56/1995, 4. gr.^2)[6]L. 45/1967, 1. gr.

                                    [8. gr.
           [Nú vilja sveitarfélög, eitt eða fleiri, girða af sitt
   afréttarland, en fá ekki samþykki aðliggjandi hreppa, og skal þá
   sýslumaður, áður en tekur til ákvæða 5., 6. og 7. gr. um þau atriði, fella
   úrskurð um hvort fyrirhuguð girðing skuli heyra undir ákvæði ofannefndra
   lagagreina. Skal úrskurður sýslumanns reistur á þrem eftirtöldum
   atriðum:]^1)

           1. Hvort ágangur búfjár frá aðliggjandi hreppum réttlæti einhliða
           ákvörðun kröfuaðilans um lagningu girðingar.
           2. Hvort fyrirhugað stæði girðingar er nothæft miðað við hæð
           lands, landslag og snjóalög.
           3. Hvort fleiri sveitarfélög en þau, er lönd eiga að
           afréttargirðingu, og hver skuli vera þátttakendur í stofn- og
           viðhaldskostnaði girðingar og eftir hvaða hlutföllum innbyrðis,
           sbr. næstu grein hér á eftir.

           Sé um fleiri en eina sýslunefnd að ræða skal úrskurður felldur á
   sameiginlegum fundi.]^2)

   ^1)[7]L. 108/1988, 25. gr.^2)[8]L. 41/1971, 1. gr.

                                    [9. gr.
           [Nú er afréttargirðing úrskurðuð hæf af sýslumanni samkvæmt næstu
   grein hér á undan, og skulu þá þau sveitarfélög, sem samliggjandi afréttir
   eiga þeim megin sem þátttaka var úrskurðuð, vera þátttakendur í
   úrskurðuðum kostnaði hvort sem afréttarlönd þeirra liggja að hinu afgirta
   landi eða ekki ef búfé frá þeim hefur síðastliðin fimm ár, áður en girt
   var, komið fram í fjallskilum að hausti á hinu afgirta landi. Skal tala
   þessa búfjár vera skiptingargrundvöllur.]^1) ]^2)

   ^1)[9]L. 108/1988, 26. gr.^2)[10]L. 41/1971, 1. gr.

                                  [10. gr.]^1)
           Nú eru lagðar girðingar fyrir ríkisfé til varnar útbreiðslu
   búfjársjúkdóma, án framlags frá ábúendum eða eigendum viðkomandi jarða, og
   einstaklingum eða sveitarfélögum er gefinn kostur á þeim girðingum, og
   gilda þá sömu reglur um greiðslu á andvirði þeirra og viðhald, eftir því
   sem við á, eins og um aðrar þær girðingar, er lög þessi mæla fyrir um.
           Nú er ekki þörf á slíkri girðingu til varnar útbreiðslu
   búfjársjúkdóma og enginn gefur kost á að kaupa hana eða halda henni við,
   og er þá ríkinu skylt að láta taka hana upp. Hafi þessi skylda verið
   vanrækt í eitt ár eða lengur, eftir að lög þessi öðlast gildi, er
   viðkomandi sveitar- eða upprekstrarfélagi heimilt að láta taka girðinguna
   upp á kostnað ríkisins.

   ^1)[11]L. 41/1971, 1. gr.

                                  [11. gr.]^1)
           ...^2)

   ^1)[12]L. 41/1971, 1. gr.^2)[13]L. 56/1995, 4. gr.

                                  [12. gr.]^1)
           Nú er girðing gerð á landamerkjum, og skal hún þá svo reist, að á
   hvorugan sé gengið, sem land á að henni. Innlent efni skal, eftir því sem
   með þarf, taka að jöfnu úr þeim löndum, sem að henni liggja.
           Nú ræður landamerkjum krókóttur vatnsfarvegur eða merki liggja í
   smákrókum af öðrum ástæðum, en landeigandi vill girða beint, og vill sá
   eigi samþykkja, er land á á móti, þá skal það þó heimilt, ef matsmenn
   (sbr. 6. gr.) meta, að eigi séu gildar ástæður til að banna girðinguna,
   skulu þeir þá ákveða girðingunni stað, og skal það gert þannig, að sem
   jafnast sneiðist bæði löndin. Nú fer þó svo, að meira sneiðist annað
   landið, og skal þá meta skaðabætur þeim, er landið missir.
           Réttur til hvers konar hlunninda, jarðhita eða námuverðmæta helst
   þó óbreyttur, nema samkomulag verði um, að girðingin skipti löndum til
   fullnustu.

   ^1)[14]L. 41/1971, 1. gr.

                                  [13. gr.]^1)
           Skylt er að halda öllum girðingum svo vel við, að búfé stafi ekki
   hætta af þeim.
           Samgirðingu, sem lögð er samkvæmt ákvæðum 5. og 7. gr., er skylt
   að halda við, þannig að hún sé fjárheld, svo fljótt sem verða má, eftir að
   snjóa leysir af henni að vorinu og þar til snjó leggur á hana að hausti
   eða vetri. Vanræki annar hvor aðili viðhald hennar að sínum hluta, er
   hinum heimilt að gera við hana á kostnað eiganda. Nú sýnir eigandi
   samgirðingar stórfellt hirðuleysi í þessu efni, svo að sameigandi hans í
   girðingunni eða annar aðili verður af þeim sökum fyrir sannanlegu tjóni,
   og á hann þá rétt til bóta frá þeim, sem olli.
           Valdi vanræksla í þessu efni skaða á búfé, varðar það sektum og
   skaðabótum til fénaðareiganda.
           Nú er hætt að nota girðingu og jafnframt að halda henni við, og er
   þá girðingareiganda skylt að taka hana upp, svo að hún valdi ekki tjóni.

   ^1)[15]L. 41/1971, 1. gr.

                               [14.--18. gr.]^1)
   ...^2)

   ^1)[16]L. 41/1971, 1. gr.^2)[17]L. 56/1995, 4. gr.

                                  [19. gr.]^1)
           ...^2)

   ^1)[18]L. 41/1971, 1. gr.^2)[19]L. 108/1988, 27. gr.

                                  [20. gr.]^1)
           Nú koma fyrir sýslunefnd óskir um að gera samþykkt skv. 17. gr.^2)
   Telji hún þær hafa við sterk rök að styðjast, skal hún þá eða oddviti
   hennar kveðja til fundar með nægum fyrirvara á svæði því, er samþykktinni
   er ætlað að ná yfir. Atkvæðisrétt á þeim fundi hafa allir, sem á nefndu
   svæði hafa jörð eða jarðarhluta til afnota. Sýslunefnd ákveður fundarstað,
   en oddviti hennar eða sá, er nefndin kýs til þess, tiltekur fundardag og
   stjórnar fundi.

   ^1)[20]L. 41/1971, 1. gr.^2)Nú [21]19. gr.

                                  [21. gr.]^1)
           Á fundi þeim, er um getur í 18. gr.^2) leggur fundarstjóri fram
   frumvarp til samþykktar, er áður hefur verið samþykkt af sýslunefndinni.
   Fallist fundurinn á frumvarpið óbreytt að efni með ^2/[3] hlutum atkvæða,
   þeirra er fundinn sækja og samþykktin nær til, sendir sýslumaður það til
   stjórnarráðsins til staðfestingar og löggildingar. Eins fer um frumvarpið,
   þó að fundurinn geri við það breytingar, ef þær eru samþykktar með ^2/[3]
   hlutum atkvæða og sýslunefnd fellst á þær. En vilji sýslunefnd ekki
   fallast á breytingartillögur, er samþykktarfundur gerir, skal kveðja til
   nýs fundar. Fallist fundurinn þá á frumvarpið óbreytt með ^2/[3] hlutum
   atkvæða, fer um það svo sem fyrr segir.

   ^1)[22]L. 41/1971, 1. gr.^2)Nú [23]20. gr.

                                  [22. gr.]^1)
           Heimilt er hreppsnefnd að gera samþykktir fyrir stærri eða minni
   svæði innan sveitar um hið sama efni og til er tekið í 17. gr.^2) Er öll
   meðferð samþykktar þá hin sama og 18. og 19. gr.^3) skipa fyrir um nema
   hreppsnefnd kemur þá hvarvetna í stað sýslunefndar og oddviti
   hreppsnefndar í stað oddvita sýslunefndar.

   ^1)[24]L. 41/1971, 1. gr.^2)Nú [25]19. gr.^3)Nú 20. og 21. gr.

                                  [23. gr.]^1)
           Nú er samþykkt gerð eins og fyrir er mælt og send stjórnarráðinu
   til staðfestingar, og virðist stjórnarráðinu hún koma í bága við
   grundvallarreglur laga eða réttindi manna, og er samþykktin þá endursend
   ásamt synjunarástæðum stjórnarráðsins.
           Að öðrum kosti staðfestir stjórnarráðið samþykktina, skipar fyrir
   um birtingu hennar og tiltekur, hvenær hún öðlist gildi. Upp frá því er
   hún skuldbindandi fyrir alla þá, sem búa á því svæði, er hún nær yfir.

   ^1)[26]L. 41/1971, 1. gr.

                                  [24. gr.]^1)
           Öllum leiguliðum, er búið hafa á sömu jörð í 5 ár eða lengur, að
   öðrum kosti jarðareigendum, er skylt að hreinsa burtu af landi sínu er
   búfénaður gengur um, ónothæfar vírgirðingar og girðingaflækjur, sem vera
   kunna í landi jarða þeirra. Nú vanrækir landeigandi þessi fyrirmæli í eitt
   ár, eftir að lög þessi öðlast gildi, og er þá ábúanda skylt að framkvæma
   verkið á kostnað jarðareiganda.
           Ef um eyðijörð er að ræða, þar sem þessi skylda er vanrækt, ber
   hlutaðeigandi sveitarstjórn að láta framkvæma verkið á kostnað
   jarðareiganda eða þess, er nytjar jörðina. Hið sama gildir, ef ábúandi
   jarðar vanrækir skyldu sína í þessu efni.

   ^1)[27]L. 41/1971, 1. gr.

                                  [25. gr.]^1)
           Brot gegn lögum þessum svo og girðingarsamþykktum sýslu- og
   sveitarfélaga (sbr. 17. og 20. gr.)^2) varða sektum. ...^3)

   ^1)[28]L. 41/1971, 1. gr.^2)Nú 19. og 22. gr.^3)[29]L. 10/1983, 38. gr.

                                  [26. gr.]^1)
           Með brot móti lögum þessum og samþykktum, sem gerðar kunna að
   verða samkvæmt þeim, skal farið að hætti opinberra mála.

   ^1)[30]L. 41/1971, 1. gr.

References

   Visible links
   1. http://www.althingi.is/dba-bin/lawformpr.pl?lnr=1965010
   2. file://1976064.html#g16
   3. file://ekkitil/ekkitil.html?1991092#g42
   4. file://ekkitil/ekkitil.html?1996073#g7
   5. file://ekkitil/ekkitil.html?1995056#g4
   6. file://ekkitil/ekkitil.html?1967045#g1
   7. file://ekkitil/ekkitil.html?1988108#g25
   8. file://ekkitil/ekkitil.html?1971041#g1
   9. file://ekkitil/ekkitil.html?1988108#g26
  10. file://ekkitil/ekkitil.html?1971041#g1
  11. file://ekkitil/ekkitil.html?1971041#g1
  12. file://ekkitil/ekkitil.html?1971041#g1
  13. file://ekkitil/ekkitil.html?1995056#g4
  14. file://ekkitil/ekkitil.html?1971041#g1
  15. file://ekkitil/ekkitil.html?1971041#g1
  16. file://ekkitil/ekkitil.html?1971041#g1
  17. file://ekkitil/ekkitil.html?1995056#g4
  18. file://ekkitil/ekkitil.html?1971041#g1
  19. file://ekkitil/ekkitil.html?1988108#g27
  20. file://ekkitil/ekkitil.html?1971041#g1
  21. file://ekkitil/ekkitil.html?1971041#g19
  22. file://ekkitil/ekkitil.html?1971041#g1
  23. file://ekkitil/ekkitil.html?1971041#g20
  24. file://ekkitil/ekkitil.html?1971041#g1
  25. file://ekkitil/ekkitil.html?1971041#g19
  26. file://ekkitil/ekkitil.html?1971041#g1
  27. file://ekkitil/ekkitil.html?1971041#g1
  28. file://ekkitil/ekkitil.html?1971041#g1
  29. file://ekkitil/ekkitil.html?1983010#g38
  30. file://ekkitil/ekkitil.html?1971041#g1
