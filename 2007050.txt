
   --------------------------------------------------------------------------

                             Lög um sameignarfélög

                              2007 nr. 50 27. mars

   --------------------------------------------------------------------------

                 Ferill málsins á Alþingi.   Frumvarp til laga.

                           Tóku gildi 1. janúar 2008.

                            I. kafli. Almenn ákvæði.
                               1. gr. Gildissvið.
                              Lög þessi gilda um:
              1. sameignarfélög sem skráð eru samkvæmt lögum þessum;
    2. óskráð sameignarfélög þar sem meiri hluti félagsmanna (félagsaðila) býr
 hér á landi, enda sé meginhluti starfsemi félagsins ekki rekinn í öðru landi.
 Viðskiptaráðherra fer með mál sem varða sameignarfélög samkvæmt lögum þessum.
                        2. gr. Hugtakið sameignarfélag.
  Sameignarfélag samkvæmt lögum þessum er samstarfsform sem byggist á samningi
 tveggja eða fleiri aðila um sameiginlega fjárhagslega starfsemi þar sem allir
félagsmenn bera beina, óskipta og ótakmarkaða ábyrgð á skuldbindingum félagsins.
                          3. gr. Frávíkjanleg ákvæði.
Ákvæði III. kafla um stjórnkerfi og réttarstöðu félagsmanna eiga við nema kveðið
  sé á um annað í félagssamningi. Önnur ákvæði laganna eru ófrávíkjanleg nema
                         annað sé tekið fram í lögunum.
                                 4. gr. Heiti.
  Sameignarfélög, sem skráð eru í firmaskrá, skulu hafa orðið sameignarfélag í
  heiti sínu eða skammstöfunina sf. Að öðru leyti fer um heiti sameignarfélaga
    eftir ákvæðum laga um verslanaskrár, firmu og prókúruumboð, nr. 42/1903
                       (firmalögum), eftir því sem við á.
                                5. gr. Rétthæfi.
       Skráð sameignarfélög eru hæf til að eiga réttindi og bera skyldur.

           II. kafli. Stofnun sameignarfélaga og ábyrgð félagsmanna.
                               6. gr. Stofnendur.
      Stofnendur og síðar félagsmenn í sameignarfélagi geta verið lögráða
                          einstaklingar og lögaðilar.
                            7. gr. Félagssamningur.
   Skylt er að gera skriflegan félagssamning um sameignarfélög sem eru skráð
  samkvæmt lögum þessum. Samningurinn skal undirritaður af öllum stofnendum og
                         þeim er síðar ganga í félagið.
                      Í félagssamningi skal a.m.k. greina:
                                1. heiti félagsins;
               2. sveitarfélagið þar sem heimilisfang félagsins er;
                 3. nöfn, kennitölur og heimilisföng félagsmanna;
                               4. tilgang félagsins;
      5. hvort félagið skuli vera sjálfstæður skattaðili í samræmi við ákvæði
                      [1]laga um tekjuskatt, nr. 90/2003;
    6. hvort félagsmenn skuli greiða framlag til félagsins og þá verðmæti þess;
                           7. dagsetningu undirritunar.
   Félagssamningi verður breytt með samþykki allra félagsmanna og skriflegri
           undirritun þeirra nema kveðið sé á um annað í samningnum.
                     8. gr. Ábyrgð á skuldbindingum félags.
 Félagsmenn í sameignarfélagi bera einn fyrir alla og allir fyrir einn ábyrgð á
       heildarskuldbindingum félagsins. Nýr félagsmaður, sem gengur inn í
  sameignarfélag eftir stofnun þess, ber einnig ábyrgð á eldri skuldbindingum
       félagsins. Heimilt er að kveða á um annað í félagssamningi skráðs
 sameignarfélags. Slíkur samningur öðlast ekki gildi gagnvart öðrum en þeim sem
 sannanlega höfðu vitneskju um hann fyrr en samningurinn hefur verið tilkynntur
 firmaskrá og fyrirvari um takmörkun ábyrgðar nýrra félagsmanna verið birtur í
                         Lögbirtingablaði skv. 50. gr.
 Áður en félagsmaður er krafinn um greiðslu skulda skráðs sameignarfélags skal
krefja félagið um greiðslu. Greiði félagið skuldina ekki innan fimmtán daga frá
   því að krafa barst félaginu getur kröfuhafi félagsins krafið félagsmann um
greiðslu skuldarinnar. Krefja má félagsmann beint um greiðslu skuldar ef ekki er
   unnt að finna félagið eða þegar augljóst er að félagið getur ekki greitt.
 Kröfur á hendur félagsmönnum á grundvelli ábyrgðar þeirra á skuldum eða öðrum
    kröfum á hendur félaginu lúta sömu reglum um fyrningu og kröfur á hendur
                                   félaginu.

              III. kafli. Stjórnkerfi og réttarstaða félagsmanna.
                              9. gr. Félagsfundur.
Félagsfundur fer með æðsta vald í málefnum sameignarfélags samkvæmt því sem lög
                         og félagssamningur kveða á um.
  Félagsfundur skal haldinn í sveitarfélaginu sem heimilisfang félagsins er í.
  Heimilt er að halda félagsfund annars staðar ef nauðsynlegt er af sérstökum
                  ástæðum eða með samþykki allra félagsmanna.
     Allir félagsmenn eiga rétt á að sækja félagsfund og taka þar til máls.
Félagsstjórn, ef kosin hefur verið, eða framkvæmdastjóra, ef ráðinn hefur verið,
                         er skylt að sækja félagsfund.
                        10. gr. Boðun félagsfundar o.fl.
     Boða skal til félagsfundar með tryggum hætti og hæfilegum fyrirvara. Í
      fundarboði skal greina málefni sem taka á til meðferðar á fundinum.
     Einstakir félagsmenn, stjórnarmenn og framkvæmdastjórar geta boðað til
        félagsfundar í því skyni að fá tiltekið mál tekið til meðferðar.
 Falla má frá formreglum 1. og 2. mgr. ef allir félagsmenn sækja félagsfund og
                              eru sammála um það.
   Heimilt er að taka ákvörðun utan félagsfundar ef ekki er unnt að bíða með
    ákvörðun félagsfundar, þar til frestur til að boða fundinn er liðinn, án
 verulegs óhagræðis fyrir starfsemi félagsins. Sama gildir ef allir félagsmenn
               eru sammála um að taka ákvörðun utan félagsfundar.
           11. gr. Umboð, rafrænir félagsfundir og rafræn samskipti.
Sé félagsmaður forfallaður af gildum ástæðum, t.d. vegna veikinda eða ferðalaga,
getur hann látið umboðsmann sækja félagsfund fyrir sína hönd samkvæmt skriflegu
  umboði eða gert grein fyrir afstöðu sinni til málefna fundarins skriflega. Í
 síðarnefnda tilvikinu skal félagsmanninum tilkynnt um ákvarðanir fundarins svo
                             fljótt sem kostur er.
 Í félagssamningi má kveða nánar á um heimildir til að veita öðrum umboð til að
 sækja félagsfund eða að óheimilt sé að veita umboð til þátttöku í félagsfundi.
   Ákveða má að félagsmenn geti veitt umboð og tekið þátt í félagsfundum með
rafrænum hætti og að unnt sé að halda félagsfundi alfarið með rafrænum hætti. Þá
 skal tekið fram um nánari skilyrði rafrænnar þátttöku félagsmanna eða rafrænna
       félagsfunda hvernig nota á rafræna miðla í tengslum við þátttöku í
  félagsfundinum og hvaða kröfur skuli gerðar til tæknibúnaðar sem notaður er.
    Í félagssamningi má einnig kveða á um notkun rafrænna skjalasamskipta og
 rafpósts í samskiptum milli félagsins og félagsmanna í stað þess að senda eða
 leggja fram skjöl, rituð á pappír. Tekið skal fram í félagssamningi til hvaða
tilkynninga og samskipta ákvörðunin nær og hvernig heimilt eða skylt er að nota
   rafræn samskipti. Einnig skulu þar vera upplýsingar um framkvæmd rafrænna
   samskipta og kröfur sem gerðar eru til tæknibúnaðar. Þótt ekki sé að finna
ákvæði í félagssamningi um rafræn samskipti milli félagsins og félagsmanna skv.
   1. málsl. er heimilt að nota rafræn samskipti á milli félagsins og þeirra
                       félagsmanna sem samið hafa um það.
                       12. gr. Ákvarðanir á félagsfundi.
               Allir félagsmenn hafa atkvæðisrétt á félagsfundi.
       Ákvörðun á félagsfundi skal tekin með samþykki allra félagsmanna.
 Ráði meiri hluti atkvæða úrslitum á félagsfundi samkvæmt félagssamningi merkir
             það meiri hluta atkvæða miðað við fjölda félagsmanna.
                 Félagsfundur kýs fundarstjóra og fundarritara.
       Í fundargerðabók skal skrá ákvarðanir félagsfundar ásamt úrslitum
     atkvæðagreiðslna nema annað sé ákveðið á fundinum. Einnig skal bóka í
fundargerðabók ákvarðanir sem teknar eru utan félagsfundar skv. 4. mgr. 10. gr.
Félagsmenn, sem eru ekki sammála niðurstöðu fundarins, eiga rétt á að fá afstöðu
sína skráða í fundargerðabók. Skrá yfir viðstadda félagsmenn og umboðsmenn skal
                    færð í fundargerðabók eða fylgja henni.
                             13. gr. Félagsstjórn.
      Félagsfundur getur ákveðið að skipuð skuli stjórn í sameignarfélagi.
                    Stjórnarmenn skulu kosnir á félagsfundi.
 Félagsstjórn ber að sjá til þess að rekstur félagsins og meðferð fjármuna þess
                    sé á hverjum tíma í réttu og góðu horfi.
    Ákvæði laganna um stjórnarmenn eiga við um varamenn eftir því sem við á.
                       14. gr. Starfstími stjórnarmanna.
  Umboð stjórnarmanns gildir í fjögur ár nema annað sé ákveðið á félagsfundi.
  Stjórnarmaður getur hvenær sem er sagt starfa sínum lausum. Hann skal senda
  stjórn félagsins og félagsmönnum tilkynningu um það með hæfilegum fyrirvara.
  Sá sem kosið hefur stjórnarmann getur vikið honum frá störfum. Félagsfundur
    getur ávallt vikið frá öllum þeim stjórnarmönnum sem hann kaus og látið
                        stjórnarkjör fara fram að nýju.
Ef starfi stjórnarmanns lýkur áður en kjörtímabili er lokið og enginn varamaður
   er til að koma í hans stað skulu aðrir stjórnarmenn í sameiningu boða til
  félagsfundar til að kjósa nýjan stjórnarmann fyrir þann tíma sem eftir er af
     kjörtímabilinu. Heimilt er að fresta kjöri nýs stjórnarmanns til næsta
 félagsfundar þar sem stjórnarkjör skal fara fram ef stjórnin er ákvörðunarbær
              með þeim stjórnarmönnum og varamönnum sem eftir eru.
                         15. gr. Starfshættir stjórnar.
    Félagsstjórn skal kjósa sér formann nema annað sé ákveðið á félagsfundi.
 Formaður boðar til stjórnarfunda. Fund skal halda ef einhver stjórnarmanna eða
 framkvæmdastjóri krefst þess. Hafi verið ráðinn framkvæmdastjóri á hann sæti á
  fundum félagsstjórnar og nýtur þar málfrelsis og tillöguréttar nema stjórnin
                       ákveði annað í einstökum tilvikum.
 Heimilt er að halda stjórnarfundi með aðstoð rafrænna miðla að svo miklu leyti
   sem það samræmist framkvæmd verkefna félagsstjórnar. Þrátt fyrir ákvæði 1.
  málsl. þessarar málsgreinar getur stjórnarmaður eða framkvæmdastjóri krafist
þess að stjórnarfundur verði haldinn með hefðbundnum hætti. Að öðru leyti gilda
ákvæði laganna um stjórnarfundi og notkun rafrænna skjala eftir því sem við á um
             rafræna stjórnarfundi og samskipti í tengslum við þá.
 Um það sem gerist á stjórnarfundum skal haldin gerðabók sem undirrituð skal af
  þeim sem fund sitja. Stjórnarmaður eða framkvæmdastjóri, sem er ekki sammála
      ákvörðun stjórnar, á rétt á að fá sérálit sitt skráð í gerðabókina.
                          16. gr. Ákvarðanir stjórnar.
Stjórn er ákvörðunarbær þegar meiri hluti stjórnarmanna sækir fund. Ákvörðun má
 þó ekki taka nema allir stjórnarmenn hafi haft tök á því að fjalla um málið sé
þess kostur. Ef stjórnarmaður forfallast vegna veikinda, fjarveru og þess háttar
   og valinn hefur verið varamaður skal honum veittur kostur á að taka þátt í
                      stjórnarfundum meðan forföllin vara.
Einfaldur meiri hluti atkvæða ræður úrslitum á stjórnarfundum. Atkvæði formanns
                     ræður úrslitum þegar atkvæði eru jöfn.
                           17. gr. Framkvæmdastjóri.
    Heimilt er að ráða framkvæmdastjóra samkvæmt ákvörðun félagsfundar, eða
     félagsstjórnar ef kosin er, til að annast daglegan rekstur félagsins.
 Framkvæmdastjóri skal fara eftir þeirri stefnu og fyrirmælum sem félagsstjórn
                      eða félagsfundur hefur gefið honum.
 Hinn daglegi rekstur tekur ekki til ráðstafana sem eru óvenjulegar eða mikils
háttar. Slíkar ráðstafanir getur framkvæmdastjóri aðeins gert samkvæmt sérstakri
  heimild frá félagsstjórn eða félagsfundi nema ekki sé unnt að bíða ákvarðana
félagsstjórnar eða félagsfundar án verulegs óhagræðis fyrir starfsemi félagsins.
                                18. gr. Vanhæfi.
Stjórnarmaður eða framkvæmdastjóri má ekki taka þátt í meðferð máls eða ákvörðun
um málefni sem varðar hann eða þriðja mann hafi hann verulegra persónulegra eða
fjárhagslegra hagsmuna að gæta sem kunna að fara í bága við hagsmuni félagsins.
 Stjórnarmaður eða framkvæmdastjóri má ekki taka þátt í ákvörðun um lánveitingu
                  til hans eða setningu tryggingar fyrir hann.
                    19. gr. Stjórnunarheimildir félagsmanna.
    Sé stjórn ekki kosin og framkvæmdastjóri ekki ráðinn getur hver og einn
  félagsmaður gert ráðstafanir sem eru eðlilegur þáttur í rekstri félagsins og
                 enginn félagsmanna hefur lýst sig mótfallinn.
 Sé stjórn kosin eða framkvæmdastjóri ráðinn er einstökum félagsmönnum óheimilt
    að gera nokkuð sem heyrir undir verksvið stjórnar eða framkvæmdastjóra.
    Einstökum félagsmönnum er þó ávallt heimilt að gera ráðstafanir sem eru
        nauðsynlegar til að koma í veg fyrir tap eða tjón fyrir félagið.
                20. gr. Upplýsingaskylda gagnvart félagsmönnum.
    Félagsmönnum er skylt að veita öðrum félagsmönnum án ástæðulauss dráttar
             upplýsingar sem þeir búa yfir um starfsemi félagsins.
Hafi stjórn verið kosin eða framkvæmdastjóri ráðinn hvílir upplýsingaskylda skv.
                                1. mgr. á þeim.
  Félagsmaður getur með hæfilegum fyrirvara krafist þess að fá að skoða hvers
   konar gögn félagsins, þar á meðal rannsaka reikninga félagsins og gögn sem
tengjast reikningsgerð og bókhaldi. Félagsmaður á rétt á að fela sérfróðum manni
            að afla upplýsinga skv. 1. málsl. þessarar málsgreinar.
                            21. gr. Hagnaður og tap.
  Félagsfundur tekur ákvörðun um hvort greiða skuli félagsmönnum hlut þeirra í
                               hagnaði félagsins.
    Hagnaði og tapi skal skipt milli félagsmanna eftir eignarhlutföllum. Ef
  eignarhlutföll verða ekki ráðin af félagssamningi skal hagnaði og tapi skipt
                           jafnt á milli félagsmanna.
                           22. gr. Endurkröfuréttur.
Félagsmaður, sem hefur þurft að greiða félagsskuld, getur krafist endurgreiðslu
                       hennar af félaginu auk kostnaðar.
Fái félagsmaður ekki greitt frá félaginu getur hann krafist greiðslu þess hluta
    félagsskuldarinnar af öðrum félagsmönnum sem þeim ber að greiða samkvæmt
félagssamningi. Ef félagsmaður er ekki fær um að greiða sinn hluta skuldarinnar
skiptist sá hluti milli annarra félagsmanna. Um endurkröfu samkvæmt þessu ákvæði
                              gilda ákvæði 8. gr.
                                23. gr. Framlög.
Félagsmanni er ekki skylt að inna af hendi önnur framlög til félagsins en kveðið
                      er á um í félagssamningi eða lögum.
                     Skylda til framlaga gjaldfellur strax.
                            24. gr. Samkeppnisbann.
Félagsmanni er óheimilt að taka þátt í annarri starfsemi sem er í samkeppni við
        rekstur félagsins nema með skriflegu samþykki allra félagsmanna.
   Félagsmaður, sem brýtur gegn ákvæðum 1. mgr., er skaðabótaskyldur gagnvart
                             félaginu skv. 44. gr.

                   IV. kafli. Meðferð fjármuna og fyrirsvar.
                           25. gr. Eignir félagsins.
  Eignum skráðra sameignarfélaga skal haldið aðskildum frá eignum félagsmanna.
                   26. gr. Úthlutun fjármuna til félagsmanna.
 Félagsmaður, sem tekur þátt í stjórnun félagsins eða innir með öðrum hætti af
   hendi vinnuframlag í þágu þess, á rétt á þóknun fyrir það sé ekki um annað
                                     samið.
   Félagsmaður, sem með réttu hefur greitt kostnað í þágu félagsins, á rétt á
endurgreiðslu sé ekki um annað samið. Geti félagið eigi greitt fer um endurkröfu
                                  skv. 22. gr.
   Ekki má úthluta félagsmönnum af eignum skráðs sameignarfélags ef það mundi
   augljóslega skaða hagsmuni félagsins eða kröfuhafa þess. Úthlutun, sem er
               andstæð þessu ákvæði, ber að endurgreiða félaginu.
                  27. gr. Bókhald og meðferð eigna félagsins.
Sé stjórn ekki kosin eða framkvæmdastjóri ekki ráðinn bera einstakir félagsmenn
  ábyrgð á að bókhald félagsins sé fært í samræmi við lög og venjur og meðferð
                   eigna félagsins sé með tryggilegum hætti.
  Sé stjórn kosin en framkvæmdastjóri ekki ráðinn hvílir skylda skv. 1. mgr. á
                                  stjórninni.
Sé framkvæmdastjóri ráðinn hvílir skylda skv. 1. mgr. á honum en stjórn er skylt
     að hafa nægilegt eftirlit með bókhaldi og meðferð fjármuna félagsins.
                               28. gr. Fyrirsvar.
Sé stjórn ekki kosin eða framkvæmdastjóri ekki ráðinn og ekki er um annað samið
og það tilkynnt til firmaskrár er hver einstakur félagsmaður í fyrirsvari fyrir
félagið og ritar firma þess. Í félagssamningi má kveða á um að einungis einn eða
          fleiri félagsmenn hafi heimild til að rita firma félagsins.
 Félagsfundur getur veitt einstökum stjórnarmönnum, framkvæmdastjórum eða öðrum
heimild til að rita firma félagsins nema kveðið sé á um annað í félagssamningi.
  Sé félagsstjórn kosin kemur hún fram út á við fyrir hönd félagsins og ritar
firma þess. Stjórnin getur veitt einstökum stjórnarmönnum, framkvæmdastjórum eða
     öðrum heimild til að rita firma félagsins nema kveðið sé á um annað í
                                félagssamningi.
    Ritunarréttinn má takmarka á þann hátt að fleiri en einn fari með hann í
        sameiningu. Aðra takmörkun á ritunarrétti er ekki unnt að skrá.
    Sá sem hefur rétt til að rita firma félagsins getur veitt prókúruumboð.
 Sé framkvæmdastjóri ráðinn getur hann ávallt komið fram fyrir hönd félagsins í
                málum sem eru innan verksviðs hans skv. 17. gr.
                           29. gr. Heimildarskortur.
 Ef sá sem kemur fram fyrir hönd sameignarfélags samkvæmt ákvæðum 1., 2., 3. og
  6. mgr. 28. gr. gerir löggerning fyrir hönd þess bindur sá gerningur félagið
                                     nema:
   1. hann hafi farið út fyrir þær takmarkanir á heimild sinni sem ákveðnar eru
                                í lögum þessum;
     2. hann hafi farið út fyrir takmarkanir á heimild sinni á annan hátt enda
    hafi viðsemjandi vitað eða mátt vita um heimildarskortinn og telja verði
              ósanngjarnt að viðsemjandinn haldi fram rétti sínum.
Birting tilkynningar skv. 1. mgr. 50. gr. um tilgang skráðs félags telst ein og
    sér ekki nægileg sönnun þess að viðsemjandi hafi vitað eða mátt vita um
                    heimildarskortinn skv. 2. tölul. 1. mgr.
 Eftir að kjör stjórnarmanna eða ráðning framkvæmdastjóra í skráðu félagi hefur
  verið birt í Lögbirtingablaði í samræmi við 50. gr. getur félagið ekki borið
 fyrir sig gagnvart þriðja aðila ágalla við kjörið eða ráðninguna nema félagið
                  sýni fram á að hann hafi vitað um ágallann.

                      V. kafli. Breytingar á félagsaðild.
                         30. gr. Framsal félagsaðildar.
  Eignarhlutur í sameignarfélagi verður ekki framseldur án skriflegs samþykkis
      allra félagsmanna. Heimilt er að kveða á um annað í félagssamningi.
      Við eigendaskipti á hlut í sameignarfélagi tekur nýi félagsmaðurinn
  (framsalshafi) við réttindum og skyldum gamla félagsmannsins (framseljanda)
gagnvart öðrum félagsmönnum. Hann verður með sama hætti og framseljandi bundinn
                     af ákvörðunum og gerningum félagsins.
Framseljandi og framsalshafi eignarhlutar í sameignarfélagi bera óskipta ábyrgð
á skuldbindingum sem stofnast höfðu á hendur félaginu fyrir eigendaskiptin, sbr.
  2. málsl. 1. mgr. 8. gr., nema kveðið sé á um annað í félagssamningi skráðs
  sameignarfélags, sbr. 3. málsl. 1. mgr. 8. gr. Framseljandi eignarhlutar ber
     ábyrgðina þar til kröfuhafi telst hafa leyst hann undan ábyrgð. Greiði
framseljandinn skuld félagsins eiga ákvæði 22. gr. við en sá hluti skuldarinnar,
     sem framsalshafa ber að greiða, verður einvörðungu krafinn frá honum.
Framseljandi eignarhlutar í sameignarfélagi getur með skriflegum og sannanlegum
 hætti óskað eftir því við kröfuhafa félagsins að verða leystur undan ábyrgð á
 skuldbindingum félagsins. Berist ekki svar frá kröfuhafa með sama hætti innan
    þriggja mánaða eftir að honum barst erindið telst kröfuhafinn hafa leyst
 framseljandann undan ábyrgð. Með sama hætti getur framseljandi eignarhlutarins
     óskað eftir því að verða leystur undan ábyrgð gagnvart félagsmönnunum.
                          31. gr. Andlát félagsmanns.
                Félagsaðild erfist ekki við andlát félagsmanns.
      Þegar félagsaðild lýkur vegna andláts skal innleysa hlut hins látna.
  Innlausnarverð skal ákveða á grundvelli verðmætis félagsins við andlátið og
 gjaldfellur það sex mánuðum seinna. Að öðru leyti gilda ákvæði 33. og 35. gr.
                              eftir því sem við á.
              Víkja má frá ákvæðum greinar þessarar með samningi.
                           32. gr. Úrsögn (innlausn).
  Félagsmaður getur með sex mánaða fyrirvara sagt upp félagsaðild skriflega og
 krafist innlausnar af félaginu. Innlausnarverð er verðmæti eignarhlutar á þeim
                     tíma er uppsagnarfresturinn rennur út.
              Félagsmaður getur krafist innlausnar fyrirvaralaust:
         a. hafi verið brotið gegn réttindum hans með verulegri vanefnd á
                                félagssamningi;
    b. hafi hann orðið undir í atkvæðagreiðslu þar sem meiri hluti hefur ráðið
                           úrslitum í mikilvægu máli;
           c. þegar innlausn af öðrum ástæðum telst heimil af augljósum
                               sanngirnisástæðum.
      Innlausnarverð skv. 2. mgr. er verðmæti eignarhlutar á þeim tíma er
                         innlausnarheimildin lá fyrir.
  Úrsögn skv. 1. og 2. mgr. skal tilkynnt öllum félagsmönnum. Stjórn, hafi hún
 verið kosin, skal einnig tilkynnt um úrsögn. Réttaráhrif úrsagnar skv. 2. mgr.
             verða þegar krafa um úrsögn hefur borist félagsmönnum.
Ef ekki er gerð krafa um innlausn skv. 2. mgr. innan hæfilegs frests frá því að
              innlausnarheimildin lá fyrir fellur heimildin brott.
              Víkja má frá ákvæðum greinar þessarar með samningi.
                       33. gr. Ákvörðun innlausnarverðs.
Innlausnarverð er ákveðið á grundvelli verðmætis félagsins á þeim tíma sem miða
ber við skv. 32. gr. Við mat á eignum félagsins skal taka tillit til þess hvort
 félagið heldur starfsemi áfram. Gera skal upp höfuðstólsreikninga félagsmanna
  samkvæmt síðasta ársreikningi að teknu tilliti til síðari framlaga þeirra og
   úttekta úr félaginu og skal niðurstaðan færð sem eign eða skuld félagsins.
Eigin fé félagsins skv. 1. mgr. skal skipt milli félagsmanna eftir sömu reglu og
               gildir um skiptingu hagnaðar og taps skv. 21. gr.
      Hlutdeild félagsmanna í eigin fé félagsins leggst við eða dregst frá
höfuðstólsreikningum þeirra miðað við efnahagsstöðu í síðasta ársreikningi eftir
 að höfuðstólsreikningarnir hafa verið leiðréttir miðað við framlög þeirra til
         félagsins og úthlutun fjármuna úr félaginu. Ef í ljós kemur að
 höfuðstólsreikningur þess er gengur út úr félaginu er jákvæður telst það hans
            eign. Sé hann neikvæður telst það hlutdeild hans í tapi.
              Víkja má frá ákvæðum greinar þessarar með samningi.
               34. gr. Greiðsla eignarhluta og taps við innlausn.
       Eignarhlut félagsmanns, sem gengur út úr félagi, skal greiða þegar
  innlausnarverð hefur verið ákveðið. Sé eigi greitt innan tveggja vikna bera
         aðrir félagsmenn ótakmarkaða og óskipta ábyrgð á greiðslunni.
  Félagsmaður, sem gengur út úr félagi, skal greiða hlut sinn í tapi félagsins
                   þegar innlausnarverð hefur verið ákveðið.
              Víkja má frá ákvæðum greinar þessarar með samningi.
               35. gr. Ábyrgð félagsmanns sem gengur úr félaginu.
  Félagsmaður, sem genginn er úr sameignarfélagi, ber ábyrgð á skuldbindingum
   félagsins sem stofnast höfðu áður en hann gekk úr félaginu nema kröfuhafar
              félagsins verði taldir hafa leyst hann undan ábyrgð.
Félagsmaður, sem gengur úr sameignarfélagi, getur með skriflegum og sannanlegum
 hætti óskað eftir því við kröfuhafa félagsins að verða leystur undan ábyrgð á
 skuldbindingum félagsins. Berist ekki svar frá kröfuhafa innan þriggja mánaða
 með sama hætti eftir að honum barst erindið telst kröfuhafinn hafa leyst hann
  undan ábyrgð. Með sama hætti getur félagsmaður, sem er genginn úr félaginu,
     óskað eftir því að verða leystur undan ábyrgð gagnvart félagsmönnunum.
Greiði félagsmaður, sem genginn er úr félaginu, skuld félagsins eiga ákvæði 22.
                                    gr. við.
                             36. gr. Brottvikning.
   Heimilt er að víkja félagsmanni úr félaginu með skriflegri tilkynningu ef:
      a. bú hans hefur verið tekið til gjaldþrotaskipta eða hann er af öðrum
              ástæðum ófær um að standa við skuldbindingar sínar;
      b. félagsmaður hefur gerst sekur um verulega vanefnd á félagssamningi;
                c. mikilvægar ástæður krefjast brottvikningar hans.
Ákvörðun um brottvikningu skal tekin á félagsfundi að kröfu félagsmanns. Sá sem
 kröfu um brottvikningu er beint að má ekki taka þátt í ákvörðuninni. Krafa um
brottvikningu skal sett fram innan hæfilegs frests frá því að tilefni hennar lá
           fyrir en annars fellur rétturinn til brottvikningar niður.
 Fallist félagsfundur ekki á kröfu um brottvikningu getur sá sem gerði kröfuna
                  gert kröfu um brottvikningu fyrir dómstólum.
 Félagsmaður, sem félagsfundur hefur samþykkt að vikið skuli úr félaginu, nýtur
   ekki lengur réttar til að taka þátt í stjórn félagsins og hafi hann verið
stjórnarmaður eða framkvæmdastjóri skal hann þegar láta af störfum. Sama gildir
          hafi brottvikning hans verið staðfest með dómi, sbr. 3. mgr.
                 Ákvæði 33.35. gr. gilda eftir því sem við á.
              Víkja má frá ákvæðum greinar þessarar með samningi.

                        VI. kafli. Félagsslit og skipti.
           37. gr. Félagsslit þegar aðeins einn félagsmaður er eftir.
 Verði félagsmenn í óskráðu sameignarfélagi færri en tveir telst félaginu þegar
                                    slitið.
Hafi félagsmenn í skráðu sameignarfélagi verið færri en tveir í sex mánuði telst
              félaginu slitið. Skal sýslumaður þá afskrá félagið.
                       38. gr. Ákvarðanir um félagsslit.
      Félagsmaður getur krafist þess að félagsfundur slíti félaginu strax:
         a. hafi verið brotið gegn réttindum hans með verulegri vanefnd á
 félagssamningi og úrsögn skv. 32. gr. telst ekki sanngjarnt úrræði fyrir hann;
              b. þegar aðrar mikilvægar ástæður krefjast félagsslita;
                        c. samkvæmt ákvæðum félagssamnings.
 Fallist félagsfundur ekki á kröfu um slit félagsins getur sá sem krafist hefur
                slita krafist dóms um að félaginu skuli slitið.
Víkja má frá ákvæðum greinar þessarar með samningi. Sé í félagssamningi kveðið á
 um heimild félagsmanns til að krefjast félagsslita með uppsögn félagssamnings
 skal uppsögn send skriflega til allra félagsmanna og stjórnar, hafi hún verið
         kosin, með minnst sex mánaða fyrirvara sé ekki um annað samið.
         Ákvörðun um slit skráðs félags skal þegar tilkynnt firmaskrá.
                         39. gr. Ákvarðanir um skipti.
Þegar ákvörðun hefur verið tekin um félagsslit skal félagsfundur taka ákvarðanir
 um skipti. Félagsmaður getur krafist þess að félagsfundur kjósi skilanefnd með
einum eða fleiri mönnum til óákveðins tíma en með þriggja mánaða uppsagnarfresti
eða öðrum fresti sem félagsfundur ákveður. Heimilt er að velja félagsstjórn sem
   skilanefnd en félagsmaður getur krafist þess að félagsfundur velji aðra í
                                  skilanefnd.
  Fallist félagsfundur ekki á kröfu um kosningu skilanefndar skv. 1. mgr. skal
firmaskrá skipa skilanefnd að kröfu stjórnarmanns eða félagsmanns sem ekki hefur
 greitt atkvæði með ákvörðun félagsfundar. Félagsmaður eða stjórnarmaður getur
  einnig borið kjör á skilanefndarmönnum undir firmaskrá sem getur skipað aðra
                     menn í skilanefnd sé ástæða til þess.
 Félagsmaður getur krafist opinberra skipta skv. [2]XV. kafla laga nr. 20/1991,
                          um skipti á dánarbúum o.fl.
                              40. gr. Skilanefnd.
Sé skilanefnd kosin skulu stjórn og framkvæmdastjórar láta af störfum hafi komið
               til kjörs stjórnar eða ráðningar framkvæmdastjóra.
Skilanefnd hefur heimild til að gera þær ráðstafanir sem nauðsynlegar eru til að
    slíta félaginu. Ákvæði 14.16. gr. og 18. gr. gilda eftir því sem við á.
 Meðan á félagsslitum stendur er skilanefnd í fyrirsvari fyrir félagið og hefur
             heimild til að rita firma þess nema annað sé ákveðið.
    Skilanefndarmenn ábyrgjast einn fyrir alla og allir fyrir einn gagnvart
félagsmönnum og lánardrottnum félagsins allt tjón er þeir kunna að baka þeim með
               störfum sínum af ásetningi eða stórfelldu gáleysi.
                           41. gr. Framkvæmd skipta.
 Skilanefnd eða annar sá sem annast skipti skráðs sameignarfélags skal tilkynna
   firmaskrá að ákveðið hafi verið að slíta félaginu og láta birta tvívegis í
Lögbirtingablaði auglýsingu um félagsslitin ásamt áskorun til lánardrottna um að
    þeir lýsi kröfum sínum á hendur félaginu innan tveggja mánaða frá því að
                        auglýsingin birtist fyrra sinni.
 Skilanefnd eða annar sá sem annast skipti félagsins skal gera skrá yfir eignir
 og skuldir félagsins. Jafnframt skal gert sjálfstætt slitauppgjör frá síðasta
                                 ársreikningi.
  Heimilt er að halda áfram rekstri félagsins að því marki sem æskilegt er með
             hliðsjón af uppgjöri eigna félagsins og skiptum þess.
                            42. gr. Úthlutun eigna.
    Ef félagsmenn eru ekki sammála um skiptingu eigna innbyrðis skal eignum
               félagsins komið í verð og þeim úthlutað í reiðufé.
Félagsmaður getur krafist þess að skuldir félagsins séu greiddar eða að tekið sé
           frá fé til að tryggja greiðslu þeirra og umdeildra krafna.
       Milli félagsmanna gilda ákvæði 33. og 34. gr. eftir því sem við á.
             Ákvæði 1.3. mgr. eru frávíkjanleg með félagssamningi.
 Þegar allar skuldir félagsins hafa verið greiddar eða settar tryggingar fyrir
   greiðslu þeirra og hagnaður og tap hefur verið gert upp skal sá sem annast
skiptin leggja fram á félagsfundi til staðfestingar skriflega úthlutunargerð og
                            lokareikninga félagsins.
Þegar úthlutunargerðin hefur verið staðfest á félagsfundi skráðs sameignarfélags
 skal sá sem annast skiptin tilkynna firmaskrá að skiptum sé lokið og félaginu
                               hafi verið slitið.
    Rísi ágreiningur við meðferð skilanefndar eða annarra sem annast skipti
félagsins getur skilanefnd eða aðrir er annast skipti beint ágreiningsefninu til
    héraðsdómara í samræmi við reglur XVII. kafla laga um skipti á dánarbúum
                             o.[3]fl., nr. 20/1991.
                        43. gr. Ábyrgð eftir félagsslit.
    Eftir slit sameignarfélags bera félagsmenn sömu ábyrgð og áður gagnvart
  kröfuhöfum félagsins sem ekki hafa fengið kröfur sínar greiddar við skipti.
            Endurkröfuréttur félagsmanns skv. 22. gr. gildir áfram.

                          VII. kafli. Skaðabótaábyrgð.
                            44. gr. Skaðabótaábyrgð.
     Félagsmaður, stjórnarmaður, framkvæmdastjóri eða skilanefndarmaður er
 skaðabótaskyldur vegna tjóns sem hann veldur félaginu, einstökum félagsmönnum
  eða öðrum í störfum sínum hvort sem er af ásetningi eða gáleysi. Sama gildir
þegar félagsmaður eða aðrir verða fyrir tjóni vegna brota á ákvæðum laga þessara
                              eða félagssamningi.
 Bótafjárhæð á grundvelli skaðabótaábyrgðar skv. 1. mgr. má lækka með hæfilegu
   tilliti til þess hve mikil sökin var og tjónið, til efnahags tjónvalds og
                                annarra atvika.

                             VIII. kafli. Skráning.
                 45. gr. Skráning sameignarfélaga í firmaskrá.
 Sýslumenn skrá sameignarfélög í firmaskrá í samræmi við firmalög. Tilkynningu
     til firmaskrár skulu fylgja tilskilin fylgiskjöl ásamt skráningar- og
                               birtingargjöldum.
   Sameignarfélag, sem stundar atvinnurekstur, skal tilkynnt til skráningar í
    firmaskrá í umdæmi sýslumanns þar sem heimilisfang félagsins er áður en
                            atvinnureksturinn hefst.
               Sameignarfélag telst stunda atvinnurekstur ef það:
       1. hefur tekjur af sölu á vörum og þjónustu og þvíumlíku eða stundar
     starfsemi sem er í meginatriðum hliðstæð starfsemi annarra félaga eða
                         einstaklinga í atvinnurekstri;
    2. fer með meiri hluta atkvæða í félagi sem stundar atvinnurekstur eða fer
                 með öðrum hætti með sambærileg yfirráð í því.
   Sameignarfélag, þar sem allir félagsmenn eru lögaðilar, skal tilkynnt til
  skráningar í firmaskrá í umdæmi sýslumanns þar sem heimilisfang félagsins er
                          áður en það hefur starfsemi.
Krefjast má fyrir hönd félagsins skráningar sameignarfélags í firmaskrá þótt það
stundi ekki atvinnurekstur enda uppfylli félagið að öðru leyti skilyrði laganna
                                fyrir skráningu.
   Sýslumaður eða ráðherra ákveður að tilkynningar megi vera á rafrænu formi.
     Ráðherra er heimilt að setja með reglugerð nánari ákvæði um skráningu
sameignarfélaga, þ.m.t. um skipulag skráningarinnar, rekstur firmaskrár, aðgang
að skránni og gjaldtöku, m.a. fyrir útgáfu vottorða og afnot af þeim upplýsingum
                      sem firmaskrá hefur á rafrænu formi.
                 46. gr. Tilkynning um stofnun sameignarfélags.
               Tilkynning um stofnun sameignarfélags skal greina:
                                1. heiti félagsins;
                            2. heimilisfang félagsins;
                               3. tilgang félagsins;
                            4. hvenær það var stofnað;
                 5. nöfn, kennitölur og heimilisföng félagsmanna;
    6. nöfn, kennitölur og heimilisföng stjórnarmanna, hafi þeir verið kosnir,
framkvæmdastjóra, hafi hann verið ráðinn, og allra þeirra er hafa heimild til að
rita firma félagsins, svo og nöfn, kennitölur og heimilisföng endurskoðenda eða
         skoðunarmanna hafi þeir verið kosnir. Sama gildir um varamenn.
  Tilkynningu skal fylgja félagssamningur og jafnframt samþykktir sé um þær að
      ræða. Sé stjórn kosin, framkvæmdastjóri ráðinn og endurskoðendur eða
  skoðunarmenn kosnir skal fylgja með staðfest endurrit af fundargerð um kjör
        þeirra ásamt yfirlýsingu þeirra um að þeir taki starfið að sér.
     Firmaskrá getur auk þess krafist hverra þeirra gagna og upplýsinga sem
 nauðsynlegar eru til að taka afstöðu til þess hvort við stofnun félagsins hafi
                   verið farið eftir lögum og félagssamningi.
   47. gr. Breytingar á félagssamningi eða öðru því sem tilkynnt hefur verið.
Breytingar á félagssamningi eða öðru því sem tilkynnt hefur verið skal tilkynna
 svo fljótt sem unnt er í samræmi við 21. gr. firmalaga, og eigi síðar en innan
                                    mánaðar.
   Hætti skráð sameignarfélag starfsemi eða uppfylli það ekki lengur af öðrum
ástæðum skilyrði skráningar í firmaskrá skal það tilkynnt firmaskrá og afskráð.
 Félagsmaður, sem hefur gengið úr félaginu, getur sjálfur tilkynnt um það. Sama
  gildir um stjórnarmann, framkvæmdastjóra, þá er hafa rétt til að rita firma
félagsins, endurskoðanda eða skoðunarmann ef þeir láta af störfum fyrir félagið.
              Ákvæði 3. mgr. 46. gr. eiga við eftir því sem við á.
 Þegar breytingar á félagssamningi eða samþykktum að öðru leyti eru tilkynntar
         skal leggja fram nýjan heildartexta með innfelldum breytingum.
                      48. gr. Tilkynningarskyldir aðilar.
  Skylda til að senda tilkynningar samkvæmt ákvæðum kafla þessa hvílir á öllum
 félagsmönnum nema stjórn hafi verið kosin en þá hvílir skyldan á henni. Allir
félagsmenn skulu undirrita tilkynningu eða allir stjórnarmenn eftir því sem við
                                       á.
  Við framsal á eignarhlut í sameignarfélagi og aðrar breytingar á því sem er
 skráð hvílir tilkynningarskylda skv. 1. mgr. á þeim sem eftir breytinguna eru
                          félagsmenn eða stjórnarmenn.
                      49. gr. Ágallar á tilkynningum o.fl.
  Ef tilkynningar uppfylla ekki fyrirmæli laga þessara eða félagssamnings eða
     ákvarðanir eru ekki teknar á þann hátt sem kveðið er á um í lögum eða
                     félagssamningi skal synja skráningar.
  Ef bæta má úr göllum á einfaldan hátt með ákvörðun félagsfundar eða samþykkt
stjórnar skal gefa félaginu hæfilegan frest til að bæta úr því. Ef ekki er bætt
                   úr innan frestsins skal synja skráningar.
        Tilkynnanda skal skýrt bréflega frá synjun og um ástæður hennar.
 Nú getur skráning tilkynningar skipt þriðja aðila máli og skal firmaskrá gera
                   þeim aðila viðvart með fullnægjandi hætti.
 Ef tilkynnandi vill ekki hlíta ákvörðunum skv. 1. og 2. mgr. getur hann borið
  málið undir dómstóla. Mál skal höfða innan sex mánaða frá því að tilkynnandi
                          fékk vitneskju um ákvörðun.
 Ef einhver telur rétti sínum hallað með skráningu getur hann borið málið undir
 dómstóla enda sé mál höfðað innan sex mánaða frá því að tilkynning var birt í
Lögbirtingablaði. Ef aðili æskir þess skal skrá ókeypis athugasemd um málsúrslit
                    í firmaskrá og birta síðan skv. 50. gr.
                      50. gr. Birting í Lögbirtingablaði.
Firmaskrá skal á kostnað tilkynnanda láta birta í Lögbirtingablaði tilkynningar
               um sameignarfélög í samræmi við ákvæði firmalaga.
   Um réttaráhrif birtingar tilkynninga skv. 1. mgr. gilda ákvæði firmalaga.
               51. gr. Refsingar vegna vanrækslu á tilkynningum.
  Sá sem vanrækir tilkynningar til firmaskrár samkvæmt lögum þessum skal sæta
    sektum. Einnig má gera sameignarfélagi sekt skv. II. kafla A í almennum
          hegningarlögum vegna vanrækslu forsvarsmanna á tilkynningum.
                          52. gr. Reglugerðarheimild.
Ráðherra getur með reglugerð sett nánari ákvæði um framkvæmd laga þessara, sbr.
                                7. mgr. 45. gr.

                             IX. kafli. Gildistaka.
                 53. gr. Lög þessi öðlast gildi 1. janúar 2008.
Ákvæði til bráðabirgða. Reglur laganna um stofnun sameignarfélaga gilda ekki um
        sameignarfélög sem stofnuð eru og skráð fyrir gildistöku þeirra.
 Ákvæði 2. málsl. 1. mgr. 8. gr. og 3. mgr. 30. gr. um ábyrgð nýs félagsmanns á
   eldri skuldbindingum félagsins gildir ekki um félagsmenn er hafa gengið í
                 sameignarfélag fyrir gildistöku laga þessara.

References

   Visible links
   1. file://2003090.html
   2. file://1991020.html
   3. file://1991020.html
