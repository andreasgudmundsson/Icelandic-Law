
   --------------------------------------------------------------------------

                                                              Lög um vinnumiðlun

                              1985 nr. 18 21. maí

   --------------------------------------------------------------------------

                                   I. kafli.
                             Markmið og yfirstjórn.
                                     1. gr.
        Vinnumiðlun skal starfrækja eftir því sem nánar er fyrir mælt í lögum
                                           þessum og reglugerð samkvæmt þeim.
        Markmið vinnumiðlunar er að stuðla að nægri og jafnri atvinnu um land
    allt og nægjanlegu framboði vinnuafls fyrir atvinnuvegi þjóðarinnar. Skal
    vinnumiðlunin í þessu skyni hafa endurgjaldslausa meðalgöngu milli þeirra
         sem leita eftir atvinnu og atvinnurekenda sem leita eftir vinnuafli.

                                     2. gr.
               Vinnumálaskrifstofa félagsmálaráðuneytisins fer með yfirstjórn
      vinnumiðlunar og skipuleggur og samræmir störf hennar. Skal vinnumiðlun
               láta Vinnumálaskrifstofunni í té upplýsingar um atvinnuástand,
   atvinnuleysi og atvinnutækifæri í sínu umdæmi, svo og tillögur um aðgerðir
                                            í atvinnumálum ef þeirra er þörf.

                                     3. gr.
          Félagsmálaráðherra skipar Vinnumálaskrifstofunni ráðgjafarnefnd til
     fjögurra ára í senn. Alþýðusamband Ísland, Vinnuveitendasamband Íslands,
         Vinnumálasamband samvinnufélaganna, Samband íslenskra sveitarfélaga,
           Atvinnuleysistryggingasjóður og Bandalag starfsmanna ríkis og bæja
      tilnefna einn fulltrúa hvert í nefndina og Landssamtökin Þroskahjálp og
                          Öryrkjabandalag Íslands einn fulltrúa sameiginlega.
        Félagsmálaráðherra skipar einn fulltrúa í nefndina án tilnefningar og
                               skal hann vera formaður ráðgjafarnefndarinnar.
                           Varamenn skulu tilnefndir og skipaðir á sama hátt.

                                     4. gr.
         Hlutverk ráðgjafarnefndar er að gera tillögur um stefnumörkun í þeim
     málum er undir Vinnumálaskrifstofuna falla samkvæmt [2]lögum nr. 13/1979
               og reglugerð nr. 9/1980, svo og varðandi framkvæmd samnings um
        sameiginlegan vinnumarkað á Norðurlöndum sem undirritaður var 6. mars
       1982.^1) Tillögum sínum skal ráðgjafarnefnd beina til þeirra opinberra
   aðila sem fjalla um stefnumörkun, áætlanagerð eða aðgerðir í atvinnumálum,
      bæði að því er tekur til landsins í heild og einstakra svæða eða staða.
              Nefndin getur haft frumkvæði að því að gerðar verði áætlanir um
           aðgerðir sem hrinda megi í framkvæmd ef horfur eru á samdrætti eða
    breytingum á atvinnuháttum er leitt geta til atvinnuleysis hvort sem er á
             einstökum stöðum, í tilteknum starfsgreinum eða landinu í heild.

   ^1)Augl. C 6/1982, sbr. 5/1983.

                                     5. gr.
        Ráðgjafarnefndin skal að jafnaði koma saman mánaðarlega og undirbýr
   Vinnumálaskrifstofan fundi nefndarinnar.
        Þar skulu lagðar fram upplýsingar um atvinnuástand, atvinnnuleysi og
   atvinnutækifæri á landinu öllu, ásamt skýringum á orsökum breytinga á
   atvinnuástandi. Enn fremur tekin fyrir önnur mál sem Vinnumálaskrifstofan,
   aðrir opinberir aðilar eða einstakir fulltrúar tilnefningaraðila óska
   eftir að tekin séu á dagskrá og snerta hlutverk nefndarinnar.

                                   II. kafli.
                       Vinnumiðlun, skipulag og hlutverk.
                                     6. gr.
        Hverju sveitarfélagi með 500 íbúa eða fleiri er skylt að annast
   vinnumiðlun samkvæmt lögum þessum og reglugerð settri samkvæmt þeim^1) en
   öll sveitarfélög skulu hafa atvinnuleysisskráningu með höndum.
        Í kaupstöðum með 10 þúsund íbúa eða fleiri skulu starfa sérstakar
   vinnumiðlunarskrifstofur, reknar af hlutaðeigandi sveitarfélagi, en aðrir
   kaupstaðir og kauptúnahreppar með 1000 íbúa eða fleiri geta falið
   sérstökum deildum eða starfsmanni sveitarfélagsins að annast vinnumiðlun.
        Sveitarfélög með færri en 1000 íbúa geta falið oddvita sínum eða
   sveitarstjóra að annast vinnumiðlun og atvinnuleysisskráningu, sbr. þó 9.
   gr. þessara laga.

   ^1)Rg. 180/1952, sbr. 174/1954 og 15/1959.

                                     7. gr.
        Í því skyni að stuðla að sem virkastri vinnumiðlun skal skipta
   landinu í atvinnusvæði þannig að sveitarfélög, sem landfræðilega og
   atvinnulega hafa svipaðra hagsmuna að gæta, teljist á sama atvinnusvæði.
   Skal svæðaskiptingin gerð í samráði við hlutaðeigandi sveitarfélög. Verði
   ágreiningur milli sveitarfélaga um svæðaskiptingu sker
   félagsmálaráðuneytið úr að fengnum tillögum ráðgjafarnefndar samkvæmt 3.
   gr. laga þessara.
        Sveitarfélög á sama atvinnusvæði skv. 1. mgr. þessarar greinar skulu,
   eftir því sem tök eru á, hafa samstarf um allt sem lýtur að vinnumiðlun á
   svæðinu og getur Vinnumálaskrifstofan falið einum aðila, sem annast
   vinnumiðlun á svæðinu, að hafa forgöngu um samstarfið nema hlutaðeigandi
   sveitarfélög komi sér saman um annað.

                                     8. gr.
        Hlutverk vinnumiðlunar er:

   a.
           að hafa með höndum vinnumiðlun og atvinnuleysisskráningu samkvæmt
           6. gr. þessara laga,
   b.
           að fylgjast með framvindu atvinnumála í sveitarfélaginu og gera
           hlutaðeigandi sveitarstjórn og Vinnumálaskrifstofunni aðvart ef
           horfur eru á samdrætti, atvinnuleysi eða ef fyrirsjáanleg er
           sérstök þensla á vinnumarkaði,
   c.
           að safna og dreifa, eftir nánari reglum er settar verða,
           upplýsingum um framboð og eftirspurn vinnuafls í sveitarfélaginu,
   d.
           að aðstoða atvinnuumsækjendur við atvinnuleit og atvinnurekendur
           við útvegun hæfra starfsmanna,
   e.
           að leiðbeina um starfsval, m.a. með því að veita upplýsingar um
           vinnumarkaðinn og aðstoða við atvinnuleit fatlaðra, sbr. [3]lög
           nr. 41/1983,^1)
   f.
           að inna af höndum önnur störf sem lög og reglugerðir ákveða.

   ^1)Nú [4]l. 59/1992.

                                     9. gr.
        Sveitarstjórnir, sem skylt er að annast vinnumiðlun samkvæmt 6. gr.
   þessara laga, skulu kjósa a.m.k. þrjá fulltrúa í stjórnarnefnd
   vinnumiðlunar í sveitarfélaginu. Auk þess tilnefna samtök verkafólks og
   atvinnurekenda í sveitarfélaginu einn fulltrúa af hvorra hálfu í nefndina.
   Ef fleiri en eitt stéttarfélag er starfandi í sveitarfélagi tilnefnir
   fulltrúaráð þeirra eða félögin sameiginlega fulltrúa.
        Hlutverk stjórnarnefndar er að hafa umsjón með starfi vinnumiðlunar
   og vera vettvangur samráðs og skoðanaskipta milli sveitarstjórnar og aðila
   vinnumarkaðarins. Þá skal nefndin, eftir því sem tilefni gefst til, gera
   tillögur til sveitarstjórnar og annarra opinberra aðila um aðgerðir til
   styrktar eða eflingar atvinnulífi í sveitarfélaginu.

                                  III. kafli.
                            Framkvæmd vinnumiðlunar.
                                    10. gr.
        Vinnumiðlun samkvæmt lögum þessum skal vera frjáls, hlutlaus og
   endurgjaldslaus þjónusta við þá sem leita til vinnumiðlunar.
        Allar upplýsingar, sem vinnumiðlun fær í starfi sínu hvort sem þær
   snerta einkamál eða viðskiptahagsmuni, skulu vera trúnaðarmál
   vinnumiðlunar og þess er upplýsingar veitir, að öðru leyti en því sem
   snertir bein tengsl við miðlun vinnu og starfsráðningar.
        Með reglugerð skal ákveða nánar hvaða upplýsingar vinnumiðlun lætur
   umsækjendum um atvinnu og atvinnurekendum í té, svo og í hvaða formi
   slíkar upplýsingar skuli veittar.

                                    11. gr.
        a. Þjónusta við atvinnuleitendur:

   Hver sá, sem leitar eftir vinnu, getur snúið sér til vinnumiðlunar í því
   sveitarfélagi þar sem hann á lögheimili, sbr. þó 6. gr., óskað eftir
   upplýsingum um laus störf og jafnframt óskað eftir aðstoð vinnumiðlunar
   við að finna starf við sitt hæfi. Nú getur vinnumiðlun ekki vísað
   atvinnuleitanda á vinnu innan sveitarfélags og skal þá skrá hann sem
   atvinnuumsækjanda eða eftir atvikum atvinnulausan nema unnt sé að vísa á
   vinnu utan umdæmisins sem atvinnuleitandi vilji taka.

   Atvinnuleitandi getur krafist vottorðs vinnumiðlunar um atvinnu sína eða
   atvinnuleysi það tímabil sem hann hefur verið skráður hjá henni.
   Vinnumiðlun getur krafist þess að sá, sem óskar eftir slíku vottorði, mæti
   til skráningar eða hafi samband á annan hátt er vinnumiðlun ákveður og
   geri grein fyrir atvinnu sinni eða atvinnuleysi.

   Vinnumiðlun skal láta atvinnuleitendum í té þær upplýsingar sem hún hefur
   á hverjum tíma um atvinnumöguleika í öðrum sveitarfélögum, ásamt
   upplýsingum um þá möguleika sem kunna að vera fyrir hendi um aðstoð við
   flutninga milli byggðarlaga, kjör og annað sem máli skiptir.

   Sá, sem misst hefur vinnu í sveitarfélagi en á þar ekki lögheimili, skal
   eiga rétt á sömu þjónustu og heimamenn af hálfu vinnumiðlunar. Sama gildir
   um erlenda ríkisborgara sem starfa samkvæmt atvinnuleyfum, svo og norræna
   ríkisborgara sem njóta réttar samkvæmt samningi frá 6. mars 1982, um
   sameiginlegan norrænan vinnumarkað, [og þá sem falla undir samninginn um
   Evrópskt efnahagssvæði].^1)

   b.
           Þjónusta við atvinnurekendur:

           Sérhver atvinnurekandi getur snúið sér til vinnumiðlunar í því
           sveitarfélagi þar sem atvinnurekstur hans fer fram og óskað
           upplýsinga um framboð á vinnuafli. Jafnframt getur atvinnurekandi
           óskað meðalgöngu vinnumiðlunar við útvegun starfsmanna. Geti
           vinnumiðlunin ekki vísað á umbeðið vinnuafl færir hún beiðnina á
           skrá yfir laus störf þar til ráðning hefur átt sér stað.

           Vinnumiðlun skal láta atvinnurekanda í té þær upplýsingar, sem hún
           kann að hafa á hverjum tíma, um framboð vinnuafls í öðrum
           sveitarfélögum, svo og hafa milligöngu við aðrar vinnumiðlanir ef
           atvinnurekandi óskar þess.

   c.
           Sérstök þjónusta:

           Unglingar, fatlaðir og aldraðir geta leitað til vinnumiðlunar og
           óskað aðstoðar hennar við leit að vinnu við þeirra hæfi. Við
           atvinnuleit skal vinnumiðlun hafa samvinnu við samtök og
           stofnanir, sem einkum fjalla um málefni hlutaðeigandi hópa,
           sérstaklega í sambandi við mat á starfsgetu og þörf á endurhæfingu
           eða starfsþjálfun.

           Vinnumiðlun skal eftir föngum leiðbeina unglingum varðandi
           starfsval, m.a. með því að afla og dreifa upplýsingum um helstu
           atvinnutækifæri og þær kröfur sem atvinnulífið gerir um menntun og
           starfsreynslu.

   ^1)[5]L. 69/1993, 4. gr.

                                    12. gr.
        Vinnumiðlun lætur þeim, sem atvinnulausir eru og telja sig eiga rétt
   til bóta samkvæmt [6]lögum nr. 64/1981,^1) um atvinnuleysistryggingar, eða
   [7]lögum nr. 22/1981, um viðauka við [8]lög nr. 46/1973,^2) um
   kjarasamninga opinberra starfsmanna, og [9]lögum nr. 46/1981, um breyting
   og viðauka við [10]lög nr. 29/1976,^2) um kjarasamninga Bandalags
   starfsmanna ríkis og bæja, í té vottorð um skráð atvinnuleysi þess er hlut
   á að máli enda eigi sá, er vottorðs óskar, lögheimili í sveitarfélagi
   vinnumiðlunar eða hafi starfað þar þegar hann varð atvinnulaus.
        Nánari ákvæði um framkvæmd ákvæða þessarar greinar skulu sett með
   reglugerð.^3)

   ^1)Nú [11]l. 93/1993.^2)Nú [12]l. 94/1986.^3)Rg. 129/1986, sbr. 385/1986,
   31/1987 og 299/1994.

                                   IV. kafli.
                 Gagnavinnslukerfi og tilkynning um laus störf.
                                    13. gr.
        Félagsmálaráðherra getur ákveðið, að höfðu samráði við hlutaðeigandi
   aðila, að vinnumiðlun taki upp véltæka gagnavinnslu allra upplýsinga um
   atvinnuástand, atvinnuleysi, atvinnutækifæri og atvinnuleysisbætur.
        Vinnumálaskrifstofan skal hafa yfirumsjón með gagnavinnslukerfi
   vinnumiðlunar og setur nánari reglur um meðferð þess og rekstur í samvinnu
   við sveitarfélögin og Atvinnuleysistryggingasjóð.

                                    14. gr.
        Þegar vinnumiðlun hefur komið á véltæku gagnavinnslukerfi getur
   ráðherra með reglugerð ákveðið að öllum, er hafa með höndum fastan
   atvinnurekstur með aðkeyptu vinnuafli og hafa 4 eða fleiri starfsmenn í
   þjónustu sinni, skuli skylt að tilkynna hlutaðeigandi vinnumiðlun öll laus
   störf á þeirra vegum enda sé tryggt að vinnumiðlunin geti tekið við slíkum
   upplýsingum með viðunandi hætti. Áður en slík reglugerð er gefin út skal
   leita umsagnar helstu samtaka atvinnurekenda.

                                    15. gr.
        Upplýsingum, sem vinnumiðlun berast um laus störf, skal hún með
   viðunandi hætti koma á framfæri við þá atvinnuleitendur sem að hennar mati
   fullnægja þeim kröfum er gerðar eru til hlutaðeigandi starfs samkvæmt
   starfslýsingu atvinnurekanda. Atvinnurekandi getur óskað nafnleyndar
   gagnvart atvinnuleitendum og er vinnumiðlun skylt að virða slík tilmæli.

                                    16. gr.
        Atvinnurekandi, sem tilkynnir vinnumiðlun laus störf, skal eiga rétt
   á að fá skrá yfir þá atvinnuleitendur er skráðir eru hjá vinnumiðlun og
   hún telur koma til greina í hlutaðeigandi starf, ásamt upplýsingum um
   menntun, starfsreynslu og annað, er máli skiptir, í sambandi við
   starfsráðningu. Aldrei má þó láta af hendi upplýsingar sem vinnumiðlun
   öðlast sem trúnaðarmál.

                                   V. kafli.
                                  Ýmis ákvæði.
                                    17. gr.
        Fyrirtækjum og einstaklingum er heimilt að annast milligöngu um
   ráðningar, enda sé það gert á kostnað atvinnurekenda. Félagsmálaráðherra
   getur, að fengnum meðmælum hlutaðeigandi sveitarstjórnar, heimilað
   stéttarfélögum og félögum atvinnurekenda að annast miðlun vinnu fyrir
   félagsmenn enda hafi þau fastar starfsstöðvar og fullnægjandi aðstöðu að
   öðru leyti og veiti þjónustuna endurgjaldslaust. Sama gildir um samtök
   námsmanna.
        Þeir aðilar, sem fá heimild til vinnumiðlunar samkvæmt 1. mgr.
   þessarar greinar, eru bundnir af ákvæðum þessara laga, svo og reglugerða
   sem settar verða samkvæmt þeim.

                                    18. gr.
        Kostnaður við vinnumiðlun greiðist af hlutaðeigandi sveitarfélagi,
   sbr. þó [13]28. gr. laga nr. 41/1983,^1) eða þeim aðilum sem um getur í 1.
   mgr. 17. gr. þegar það á við. Rekstrarkostnaður gagnavinnslukerfis,
   samkvæmt 13. gr., skal þó greiddur sameiginlega af ríkissjóði og
   Atvinnuleysistryggingasjóði eftir nánara samkomulagi aðila.
        Vinnumálaskrifstofan gefur út nauðsynleg eyðublöð vegna vinnumiðlunar
   og greiðist sá kostnaður úr ríkissjóði.

   ^1)Nú [14]l. 59/1992.

                                    19. gr.
        Félagsmálaráðherra setur með reglugerð^1) nánari ákvæði um framkvæmd
   laga þessara, þar á meðal um samstarf sveitarfélaga á sama atvinnusvæði
   samkvæmt 7. gr. laganna.

   ^1)Rg. 129/1986, sbr. 385/1986 og 31/1987.

                                    20. gr.
        Brot gegn lögum þessum varða sektum. Sektirnar renna í ríkissjóð.
        Mál út af brotum gegn lögum þessum sæta meðferð opinberra mála.

                                    21. gr.
        Lög þessi öðlast þegar gildi. ...

References

   Visible links
   1. http://www.althingi.is/dba-bin/lawformpr.pl?lnr=1985018
   2. file:///altext/stjtnr.html#1979013
   3. file:///altext/stjtnr.html#1983041
   4. file://1992059.html
   5. file:///altext/stjt/1993.069.html
   6. file:///altext/stjtnr.html#1981064
   7. file:///altext/stjtnr.html#1981022
   8. file:///altext/stjtnr.html#1973046
   9. file:///altext/stjtnr.html#1981046
  10. file:///altext/stjtnr.html#1976029
  11. file://1993093.html
  12. file://1986094.html
  13. file:///altext/stjtnr.html#1983041?g28
  14. file://1992059.html
