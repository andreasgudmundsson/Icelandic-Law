                                    dálkum.

   --------------------------------------------------------------------------

             Lög um Tryggingasjóð sjálfstætt starfandi einstaklinga

                              1997 nr. 46 22. maí

   --------------------------------------------------------------------------

              [2]Ferill málsins á Alþingi.   [3]Frumvarp til laga.

Tóku gildi 1. júlí 1997. Breytt með [4]l. 130/1997 (tóku gildi 1. jan. 1998 nema
12. gr. sem tók gildi 30. des. 1997), [5]l. 48/1998 (tóku gildi 1. júlí 1998) og
                   [6]l. 72/2003 (tóku gildi 10. apríl 2003).

                             I. kafli. Gildissvið.
                       1. gr. Sjóðstofnun og sjóðfélagar.
   Stofnaður skal sjóður sem ber heitið Tryggingasjóður sjálfstætt starfandi
                                 einstaklinga.
  Tilgangur sjóðsins er að vera tryggingasjóður vegna atvinnuleysis sjóðfélaga
                             samkvæmt lögum þessum.
     Sjóðfélagar eru bændur, vörubifreiðastjórar, smábátaeigendur og aðrar
starfsgreinar sjálfstætt starfandi einstaklinga eftir því sem nánar er kveðið á
                               um í lögum þessum.
  Sjóðurinn starfar í deildum samkvæmt reglum sem ráðherra setur. Í þeim komi
  meðal annars fram sá lágmarksfjöldi einstaklinga sem til þarf svo unnt sé að
                                 stofna deild.
                 Heimili og varnarþing sjóðsins er í Reykjavík.
                2. gr. Stjórn Tryggingasjóðs og skrifstofuhald.
      Félagsmálaráðherra skipar stjórn Tryggingasjóðs sjálfstætt starfandi
    einstaklinga til fjögurra ára í senn. Bændasamtök Íslands, Landssamband
  smábátaeigenda, Landssamband vörubifreiðastjóra, fjármálaráðuneyti og önnur
starfsgreinasamtök sem öðlast aðild að sjóðnum skulu tilnefna einn stjórnarmann
hver og einn til vara, þó þannig að séu fleiri en ein starfsgreinasamtök í sömu
       deild sjóðsins skulu þau sameiginlega tilnefna einn stjórnarmann.
    Félagsmálaráðherra skipar formann án tilnefningar og varaformann úr hópi
                                   aðalmanna.
  Stjórn sjóðsins skal öll standa að gerð umsagna og tillagna um breytingar á
  lögum og reglum um sjóðinn og að meiri háttar ákvörðunum sem snerta fjárhag
                                     hans.
            Stjórn sjóðsins skal hafa samráð og samvinnu við stjórn
          Atvinnuleysistryggingasjóðs vegna framkvæmdar laga þessara.
      Þóknun stjórnarmanna greiðist úr sjóðnum samkvæmt ákvörðun ráðherra.
 Vinnumálastofnun skal annast sjóðsvörslu, reikningshald og daglega afgreiðslu
fyrir sjóðinn í umboði sjóðstjórnar og undir eftirliti og umsjá hennar. Ráðherra
       getur ákveðið annað fyrirkomulag að fenginni umsögn sjóðstjórnar.
                              3. gr. Sjóðfélagar.
                     Sjóðfélagar samkvæmt lögum þessum eru:
    1. Bændur: Þeir sem stunda búrekstur í atvinnuskyni. Undir búrekstur fellur
 hvers konar búfjárrækt, jarðrækt, skógrækt, garðrækt og ylrækt sem stunduð er
til tekjuöflunar, svo og eldi og veiðar vatnafiska, nýting hlunninda og þjónusta
       á lögbýlum er nýtir gæði jarðar eða aðra framleiðslu landbúnaðar í
                            framangreindum tilgangi.
     2. Smábátaeigendur: Útgerðaraðilar smábáta undir 10 brúttótonnum sem hafa
                       leyfi til að veiða í atvinnuskyni.
      3. Vörubifreiðastjórar: Þeir sem stunda leiguakstur eigin vörubifreiðar
                       samkvæmt lögum um leigubifreiðar.
   4. Aðrar starfsgreinar sjálfstætt starfandi einstaklinga sem gerast aðilar að
     sjóðnum samkvæmt nánari skilgreiningu í reglugerð sem ráðherra setur.

                     II. kafli. Almenn skilyrði bótaréttar.
                          4. gr. Almenn bótaskilyrði.
Rétt til bóta samkvæmt lögum þessum eiga sjóðfélagar, sbr. 3. gr., sem uppfylla
                              eftirtalin skilyrði:
                 1. Eru orðnir 16 ára að aldri en yngri en 70 ára.
                       2. Hafa stöðvað rekstur, sbr. 5. gr.
        3. Hafa óbundna heimild til þess að ráða sig til vinnu hér á landi.
                           4. Eru búsettir hér á landi.
       5. Hafa á síðustu tólf mánuðum áður en þeir stöðvuðu rekstur eða urðu
   atvinnulausir staðið mánaðarlega í skilum með greiðslu tryggingagjalds og
staðgreiðsluskatts af reiknuðu endurgjaldi í a.m.k. þrjá mánuði áður en rekstur
   stöðvaðist, en hlutfallslega lengur hafi tekjur af rekstri verið lægri en
  viðmiðun reiknaðs endurgjalds í hlutaðeigandi starfsgrein samkvæmt ákvörðun
ríkisskattstjóra. Hafi sjóðfélagi unnið sem launþegi þegar hann varð atvinnulaus
  skal hann eiga rétt á bótum úr sjóðnum hafi hann unnið samtals í a.m.k. tíu
  vikur miðað við fullt starf í tryggingagjaldsskyldri vinnu en hlutfallslega
       lengri tíma ef um hlutastarf hefur verið að ræða, sbr. þó 17. gr.
Norðurlandasamnings um almannatryggingar, sbr. [7]lög nr. 46/1993. Til að finna
 vinnuframlag sjómanna á fiskiskipum sem skylt er að lögskrá skal telja fjölda
    lögskráningardaga. Mánaðarvinna sjómanna telst 21,67 lögskráningardagar.
      6. Hafa í upphafi bótatímabils verið skráðir atvinnulausir í þrjá daga
                                   samfellt.
   7. Eru reiðubúnir að ráða sig til allra almennra starfa eða hefja sjálfstæðan
                                    rekstur.
 Sjóðfélagi, sem uppfyllir skilyrði laga þessara um bótarétt, skal ekki á sama
          tíma njóta atvinnuleysisbóta úr Atvinnuleysistryggingasjóði.
                       5. gr. Lok sjálfstæðrar starfsemi.
           Sjóðfélagi skal samkvæmt lögum þessum teljast atvinnulaus:
                         1. Ef hann hefur stöðvað rekstur.
                 2. Hefur ekki tekjur eða tekjuígildi af rekstri.
                      3. Hefur ekki hafið störf sem launþegi.
        4. Er sannanlega í atvinnuleit og getur tekið tilboðum um atvinnu.
       Ráðherra skal, að fenginni umsögn stjórnar sjóðsins, setja nánari
  viðmiðunarreglur um hvað telst stöðvun rekstrar í starfsgrein hlutaðeigandi
                                  sjóðfélaga.
                          6. gr. [Geymdur bótaréttur.
 Sá sem uppfyllir skilyrði um bótarétt en hverfur af innlendum vinnumarkaði af
ástæðum sem valda því að ekki ber að skila af launum hans tryggingagjaldi heldur
 í allt að tuttugu og fjóra mánuði, frá því að hann hvarf af vinnumarkaði, þeim
bótarétti sem hann hafði áunnið sér. Að tuttugu og fjórum mánuðum liðnum fellur
réttur hans samkvæmt þessari grein að fullu niður. Með sama hætti skal farið með
   þann sem tekur að stunda hlutastarf eða hverfur af vinnumarkaði vegna töku
fæðingarorlofs. Ákvæði þetta gildir ekki um þá sem fara í atvinnuleit til annars
EES-ríkis [eða aðildarríkis stofnsamnings Fríverslunarsamtaka Evrópu]^1) í allt
  að þrjá mánuði og fá á þeim tíma greiddar atvinnuleysisbætur samkvæmt lögum
                                  þessum.]^2)
                ^1)[8]L. 72/2003, 11. gr. ^2)[9]L. 48/1998, 1. gr.
                   7. gr. Geymdur bótaréttur vegna veikinda.
 [Ef sá sem hefur áunnið sér rétt til bóta verður óvinnufær af völdum sjúkdóms
 eða slyss og verður að hverfa frá vinnu heldur hann þeim bótarétti þegar hann
     verður vinnufær á ný, enda sanni hann að hann hafi verið óvinnufær með
læknisvottorði þegar hann sækir um atvinnuleysisbætur að loknum veikindum. Sama
    rétt til geymslu bótaréttar á sá sem sviptur hefur verið frelsi sínu með
                                   dómi.]^1)
        Atvinnuleysi vegna veikinda skapar út af fyrir sig ekki rétt til
                               atvinnuleysisbóta.
     Sé um skerta vinnufærni að ræða getur svæðisvinnumiðlun óskað eftir að
               umsækjandi leggi fram vottorð um vinnufærni sína.
           Svæðisvinnumiðlun er heimilt að leita álits trúnaðarlæknis
              Atvinnuleysistryggingasjóðs á vinnufærni umsækjanda.
                             ^1)[10]L. 48/1998, 2. gr.
      8. gr. Atriði sem girða fyrir rétt til bóta eða skerða bótatímabil.
  Þrátt fyrir ákvæði 4.7. gr. eiga eftirtaldir sjóðfélagar ekki rétt á bótum:
             1. Þeir sem taka þátt í verkfalli eða verkbann tekur til.
          2. Þeir sem njóta slysa- eða sjúkradagpeninga samkvæmt lögum um
                               almannatryggingar.
                   3. Þeir sem sviptir eru frelsi sínu með dómi.
   4. Þeir sem hafa sagt starfi sínu lausu án gildra ástæðna eða misst vinnu af
  ástæðum sem þeir sjálfir eiga sök á. Réttur til bóta samkvæmt þessum tölulið
fellur niður í 40 bótadaga í fyrsta sinn og skerðist bótatímabil sem því nemur.
  Missi maður aftur rétt til bóta öðlast hann ekki bótarétt að nýju nema hann
sanni að hann hafi stundað tryggingarskylda vinnu í samfellt sex vikur eftir að
                            hann missti bótaréttinn.
     5. Þeir sem sviptir hafa verið leyfi til að stunda atvinnurekstur í þeim
starfsgreinum sem falla undir gildissvið laga þessara. Réttur til bóta samkvæmt
þessum tölulið fellur niður í 40 bótadaga og skerðist bótatímabil sem því nemur.
     6. Þeir sem hætta námi fyrir lok námsannar. Stjórn sjóðsins er heimilt að
setja reglur um að þeir sem hætta námi fyrir lok námsannar skuli undir sérstökum
 kringumstæðum eiga bótarétt. Reglur þessar skulu hljóta staðfestingu ráðherra.
       7. Þeir sem reynt hafa að afla bóta með athæfi er greinir í V. kafla.

                    III. kafli. Bótatímabil og fjárhæð bóta.
             9. gr. Upphaf bótatímabils, biðtími og bótagreiðslur.
Sjóðfélagi, sem öðlast bótarétt samkvæmt lögum þessum, á rétt á bótum frá og með
                             fyrsta skráningardegi.
 Fái hinn atvinnulausi tilfallandi vinnu, dag og dag, skulu atvinnuleysisbætur
   hans skerðast vegna þessarar vinnu til samræmis við unninn stundafjölda og
  hlutfall bótaréttar hans þannig að samtals átta stunda vinna valdi skerðingu
 hámarksbóta í einn dag. Slík tilfallandi vinna skal ekki hafa áhrif á áunninn
 rétt til atvinnuleysisbóta fyrr en hún nemur samtals 173 vinnustundum á hverju
                       tólf mánaða eða styttra tímabili.
Atvinnuleysisbætur skulu greiðast fyrir alla daga nema laugardaga og sunnudaga á
                              hverju bótatímabili.
                     [9. gr. a. Bótaréttur með hlutastarfi.
   Hafi umsækjandi um atvinnuleysisbætur misst starf sitt að hluta og haldið
 fastráðningu í hlutastarfi eða ráðist í fast hlutastarf sem að starfshlutfalli
 er minna en bótaréttur hans er úthlutunarnefnd heimilt að ákvarða honum bætur
    sem nema mismun bótaréttar hans og þess starfshlutfalls sem hann gegnir.
 Ef samanlagðar tekjur af hlutastarfi og atvinnuleysisbótum umsækjanda, sbr. 1.
      mgr., eru hærri en fullar bætur samkvæmt bótarétti hans að viðbættu
frítekjumarki, sbr. 4. mgr. 11. gr., skal skerða atvinnuleysisbætur hans um það
                                 sem umfram er.
 Leiði ákvæði 4. mgr. 11. gr. til þess að umsækjandi verði fyrir skerðingu bóta
 skal farið með bótarétt hans eins og um geymdan bótarétt væri að ræða skv. 6.
                                      gr.
Heimilt er að greiða bætur á móti hlutastarfi í allt að tuttugu og fjóra mánuði
  á hverju bótatímabili, en að þeim tíma liðnum getur ekki komið til greiðslu
  hlutabóta samkvæmt þessari grein fyrr en að loknum tólf mánuðum í starfi sem
 gefur rétt til hærra bótahlutfalls en heildarhlutfall þess sem umsækjandi átti
                                 áður rétt til.
 Kjósi umsækjandi að segja starfi sínu lausu, innan tuttugu og fjögurra mánaða
tímabilsins, fremur en að missa hinn skerta bótarétt sinn, eiga ákvæði 4. tölul.
                       8. gr. laga þessara ekki við.]^1)
                             ^1)[11]L. 48/1998, 3. gr.
                           10. gr. Lok bótatímabils.
    Bótatímabil skal að hámarki vera fimm ár. Fái sjóðfélagi launaða vinnu á
 bótatímabili eða hefur á ný sjálfstæða starfsemi framlengist bótatímabil hans
                          sem svarar starfstímabilum.
  Vari starfstímabil innan bótatímabils samfellt í tólf mánuði eða lengur skal
         úthlutunarnefnd endurmeta bótarétt hlutaðeigandi, sbr. 4. gr.
  Nýtt bótatímabil getur hafist að liðnum tólf mánuðum frá því að bótatímabili
  lauk, enda hafi sjóðfélagi staðið skil á tryggingagjaldi vegna sjálfstæðrar
 starfsemi í starfsgrein sem fellur undir gildissvið laga þessara í a.m.k. sex
                         mánuði eftir lok bótatímabils.
                             11. gr. Fjárhæð bóta.
      Hámarksbætur atvinnuleysistrygginga skulu nema [2.752 kr.]^1) á dag.
   Lágmarksbætur eru ^1/4 hluti sömu fjárhæðar. Fjárhæð hámarksbóta kemur til
 endurskoðunar við afgreiðslu fjárlaga ár hvert með tilliti til þróunar launa,
 verðlags og efnahagsmála. Þó er félagsmálaráðherra heimilt, að fengnu samþykki
ríkisstjórnar, að breyta bótafjárhæð ef verulegar breytingar verða á launaþróun
og þjóðhagsforsendum frá afgreiðslu fjárlaga eða ef sýnt þykir að ekki sé fyrir
       hendi nægilegt fé í sjóðnum til þess að mæta skuldbindingum hans.
        Til viðbótar fjárhæð bóta skv. 1. mgr. skal greiða þeim sem hafa
 framfærsluskyldu gagnvart börnum yngri en 18 ára 4% af fjárhæð dagpeninga með
  hverju barni. Annist Innheimtustofnun sveitarfélaga innheimtu meðlags vegna
   barns skal fjárhæðin renna beint til stofnunarinnar á móti kröfum hennar á
                          hendur hinum meðlagsskylda.
 Af atvinnuleysisbótum greiðir hinn atvinnulausi 4% í lífeyrissjóð og sjóðurinn
                                      6%.
[Atvinnuleysisbætur þess sem nýtur elli- eða örorkulífeyris, svo og örorkustyrks
 frá Tryggingastofnun ríkisins, skulu skerðast, á mánaðargrundvelli, um það sem
umfram er frítekjumark tekjutryggingar einstaklings vegna almennra tekna eins og
    það er ákveðið á hverjum tíma. Sama gildir um elli- og örorkulífeyri úr
                  lífeyrissjóðum og tekjur af hlutastarfi.]^1)
                             ^1)[12]L. 48/1998, 4. gr.
                       12. gr. Reglur um útreikning bóta.
 Hámarksbætur greiðast þeim sem hefur verið skráður sem sjálfstætt starfandi og
       hefur staðið mánaðarlega í skilum með greiðslu tryggingagjalds og
staðgreiðsluskatts af reiknuðu endurgjaldi miðað við síðustu tólf mánuði áður en
hann varð atvinnulaus. Ella greiðast bætur hlutfallslega miðað við fjölda mánaða
                        sem tryggingagjaldi var skilað.
Hafi hlutaðeigandi á liðnum tólf mánuðum verið bæði í launavinnu og rekstri skal
hver mánuður sem tryggingagjald og staðgreiðsluskattur hefur verið greitt fyrir
  miðað við fullt starf samsvara fullri dagvinnu þann mánuð við úrskurð bóta.
Bótahlutfall getur aldrei orðið hærra en sem nemur því starfshlutfalli sem maður
                          er reiðubúinn að ráða sig í.
             Bætur vegna barna skv. 2. mgr. 11. gr. skerðast ekki.
Nú hefur umsækjandi, sem hefur áunnið sér bótarétt, auk þess stundað skólanám á
síðustu tólf mánuðum í ekki skemmri tíma en sex mánuði og lokið námi eða einsýnt
þykir að hann hafi hætt námi og skal þá reikna honum 13 vikur vegna námsins til
  viðbótar vinnuframlagi hans. Nú á umsækjandi geymdan bótarétt, sbr. 6. og 7.
gr., og fær hann þá bætur í samræmi við það, nema starfstími hans eftir að hann
                   hóf að nýju störf gefi tilefni til annars.
   Hafi umsækjandi notið bóta á síðustu tólf mánuðum reiknast bótadagar á því
        tímabili til starfstíma í sama hlutfalli og bótaréttur hans var.
                         13. gr. Skrá um ákvörðun bóta.
Stjórn sjóðsins skal semja skrá um ákvörðun bóta. Skráin skal tilgreina 76 þrep,
 frá 25% til 100% bóta, þannig að bætur hækki um 1% hámarksbóta við hvert þrep
   eftir lengd þess tímabils er umsækjandi bóta hefur staðið skil á greiðslu
            tryggingagjalds eða eftir starfstíma og starfshlutfalli.

                        IV. kafli. Um missi bótaréttar.
                         14. gr. Atvinnuleysisskráning.
    Sjóðfélagi sem nýtur bótaréttar skal skrá sig vikulega hjá viðurkenndum
  skráningaraðila. Geti hann ekki skráð sig vegna veikinda skal hann skrá sig
                          næsta dag sem honum er unnt.
 Skrái hann sig ekki á tilskildum degi skal hann sæta missi bóta fyrir þá daga
       sem liðnir eru frá síðustu skráningu þar til hann skráir sig á ný.
   Stjórn sjóðsins getur, að fengnum tillögum svæðisráðs svæðisvinnumiðlunar,
ákveðið að á afmörkuðum svæðum og í tiltekinn tíma skuli skráning fara fram með
                            öðrum hætti en vikulega.
 Umsækjandi bóta skal er hann skráir sig gefa skráningaraðila upplýsingar hafi
breytingar orðið á högum hans er varða rétt hans til bóta frá því að hann skráði
                                  sig síðast.
                    15. gr. Þýðing þess að starfi er hafnað.
     Það veldur missi bótaréttar að neita starfi sem býðst fyrir milligöngu
svæðisvinnumiðlunar eða á annan sannanlegan hátt, enda sé vinnan heimil að lögum
og laun fyrir hana og starfskjör öll í samræmi við [13]1. gr. laga um starfskjör
        launafólks og skyldutryggingu lífeyrisréttinda, nr. 55/1980.^1)
  Bótaréttur fellur ekki niður þótt sá sem hefur notið bóta í skemmri tíma en
 fjórar vikur hafni vinnu í starfsgrein sem hann hefur ekki áður stundað, enda
        séu góðar líkur á því að hann muni fá vinnu í sinni starfsgrein.
Þegar hafnað er vinnu fjarri heimili metur úthlutunarnefnd hvort það skuli varða
       missi bótaréttar og skal þá gætt m.a. heimilisaðstæðna umsækjanda.
Um missi bótaréttar samkvæmt þessari grein gilda að öðru leyti ákvæði 4. tölul.
                                     8. gr.
                              ^1)Nú [14]l. 129/1997.
                          16. gr. Starfsleitaráætlun.
Samkvæmt ákvörðun úthlutunarnefndar getur það valdið missi bótaréttar ef sá sem
   skráður er atvinnulaus tekur ekki þátt í gerð starfsleitaráætlunar á vegum
 svæðisvinnumiðlunar eða fylgir ekki slíkri áætlun, þar á meðal hafnar úrræðum
svæðisvinnumiðlunar skv. e-lið 1. mgr. 10. gr. laga um vinnumarkaðsaðgerðir. Um
            missi bótaréttar gilda jafnframt ákvæði 4. tölul. 8. gr.
                              17. gr. Hlutastörf.
 Bjóðist hinum atvinnulausa starf sem að starfshlutfalli er minna en bótaréttur
 hans segir til um skal úthlutunarnefnd meta með hliðsjón af möguleikum hans á
fullu starfi hvort honum sé eftir atvikum rétt eða skylt að taka því hlutastarfi
                                 sem í boði er.
                       18. gr. Almenn skilyrði á biðtíma.
  Þeir sem sæta biðtíma eftir bótum skulu hlíta reglum um eftirlit með því að
 bótaskilyrðum sé fullnægt. Skal þeim einnig skylt að taka starfi sem býðst að
               viðlögðum missi bóta samkvæmt reglum laga þessara.

                        V. kafli. Viðurlög og refsingar.
        19. gr. Viðurlög vegna rangra, villandi eða leyndra upplýsinga.
 Sá sem reynir að afla sér bóta með því að gefa rangar eða villandi upplýsingar
            eða leyna upplýsingum um hagi sína missir rétt til bóta.
      Fyrsta brot varðar missi bóta í 26 mánuði en ítrekað brot í 12 ár.
 Nú hefur maður aflað sér bóta með því að gefa rangar eða villandi upplýsingar
   eða leyna upplýsingum um hagi sína og skal hann þá til viðbótar missi bóta
   endurkrafinn um allt að tvöfaldri þeirri bótafjárhæð sem þannig var aflað.
                   20. gr. Sviksamlegt athæfi við öflun bóta.
 Það varðar sektum að gefa rangar upplýsingar eða leyna upplýsingum í því skyni
               að fá bætur greiddar eða aðstoða við slíkt athæfi.
      Um meðferð slíkra mála fer samkvæmt lögum um meðferð opinberra mála.

                      VI. kafli. Ákvörðun bóta og málskot.
                            21. gr. Úthlutunarnefnd.
Stjórn sjóðsins skal skipa úthlutunarnefnd til fjögurra ára í senn. Bændasamtök
 Íslands, Landssamband smábátaeigenda, Landssamband vörubifreiðastjóra og önnur
 starfsgreinasamtök sem öðlast aðild að sjóðnum skulu tilnefna einn nefndarmann
 hver, þó þannig að séu fleiri en ein starfsgreinasamtök í sömu deild sjóðsins
 skulu þau sameiginlega tilnefna einn nefndarmann. Félagsmálaráðherra tilnefnir
    tvo nefndarmenn, þar af formann. Varamenn skulu skipaðir á sama hátt og
                                   aðalmenn.
 [Úthlutunarnefnd starfar í umboði sjóðstjórnar og undir eftirliti hennar.]^1)
      Úthlutunarnefnd ákvarðar bætur og missi bóta samkvæmt lögum þessum.
Þóknun úthlutunarnefndar greiðist úr sjóðnum samkvæmt ákvörðun sjóðstjórnar svo
                og kostnaður sem af starfi nefndarinnar leiðir.
     [Úthlutunarnefnd ákveður fyrirkomulag á afgreiðslu bóta í samráði við
                                sjóðstjórn.]^1)
                             ^1)[15]L. 48/1998, 5. gr.
                   22. gr. Úrskurðarnefnd atvinnuleysisbóta.
   Ákvarðanir úthlutunarnefndar skal tilkynna til hlutaðeigandi umsækjanda og
stjórnar sjóðsins. Þessum aðilum er heimilt að skjóta ákvörðun úthlutunarnefndar
til úrskurðarnefndar atvinnuleysisbóta samkvæmt lögum um atvinnuleysistryggingar
  innan þriggja mánaða frá því að aðilum var tilkynnt um ákvörðunina. Málskot
                     frestar ekki réttaráhrifum ákvörðunar.
        Úrskurðir nefndarinnar fela í sér endanlega stjórnvaldsákvörðun.
  Kostnaður af störfum úrskurðarnefndar atvinnuleysisbóta vegna þeirra mála er
 varða úthlutunarnefnd sjóðsins greiðist úr sjóðnum samkvæmt ákvörðun ráðherra.

                   VII. kafli. Tekjur sjóðsins og fjárreiður.
                                23. gr. Tekjur.
                              Tekjur sjóðsins eru:
    1. Tekjur af atvinnutryggingagjaldi sem stafar frá sjóðfélögum og rennur í
                  sjóðinn, sbr. ákvæði laga um tryggingagjald.
      2. Stofnframlag Atvinnuleysistryggingasjóðs, sbr. bráðabirgðaákvæði I.
                         3. Vextir af innstæðufé sjóðsins.
 Hver starfsgrein skal njóta bóta úr sinni deild og tekjur sjóðsins frá hverri
 starfsgrein, sbr. 1. tölul. 1. mgr., renna til viðkomandi deildar. Halda skal
                          fjárhag deildanna aðskildum.
                              24. gr. Fjárreiður.
  Stjórn sjóðsins tekur ákvarðanir um ávöxtun fjár sjóðsins. Skal þess gætt að
    sjóðurinn hafi nægilegt laust fé til að standa við skuldbindingar sínar.
Eftir hver áramót skal stjórn sjóðsins gefa ráðherra ítarlega skýrslu um hag og
starfsemi sjóðsins á liðnu ári og skal fylgja henni endurskoðaður ársreikningur.
            Stjórnin skal árlega gera fjárhagsáætlun fyrir sjóðinn.
Minnst tíu hundraðshluta árlegra tekna sjóðsins samkvæmt lögum um tryggingagjald
 skal leggja í varasjóð hverrar deildar þar til hann nemur eins árs útgreiðslu
bóta miðað við síðastliðið ár. Eftir þann tíma skulu að jafnaði vera fjármunir í
 varasjóði sem duga til eins árs útgreiðslu bóta úr viðkomandi deild miðað við
   greiðslur úr honum á síðastliðnum þremur árum. Óheimilt er að ráðstafa úr
                  varasjóði nema að fengnu samþykki ráðherra.
  Ef sýnt þykir að deildir sjóðsins geti ekki staðið við skuldbindingar sínar
 samkvæmt lögum þessum skal stjórn sjóðsins gera tillögu til ráðherra um hertar
    úthlutunarreglur, um skerðingu bóta og/eða um hækkun á tekjum viðkomandi
                                    deildar.
   [Tryggingasjóður sjálfstætt starfandi einstaklinga skal greiða hlutdeild í
 kostnaði við rekstur svæðisvinnumiðlana, sbr. [16]22. gr. laga nr. 13/1997, um
   vinnumarkaðsaðgerðir, eins og kveðið er á um í fjárlögum hverju sinni.]^1)
         Kostnaður af rekstri sjóðsins greiðist af tekjum deilda hans.
                            ^1)[17]L. 130/1997, 7. gr.
          25. gr. Styrkir vegna sérstakra úrræða og búferlaflutninga.
  Stjórn sjóðsins er heimilt að veita styrki vegna úrræða fyrir atvinnulausa á
 vegum svæðisvinnumiðlana. Stjórninni er enn fremur heimilt að veita styrki til
    þess að aðstoða atvinnulausa við búferlaflutninga vegna atvinnutilboða.
Stjórnin skal setja reglur um styrki samkvæmt þessari grein sem staðfestar skulu
                                  af ráðherra.
                   26. gr. Gerð ársreiknings og endurskoðun.
Reikningar sjóðsins skulu endurskoðaðir af Ríkisendurskoðun og birtir ár hvert í
                               Lögbirtingablaði.

                           VIII. kafli. Ýmis ákvæði.
                           27. gr. Aðgreining sjóða.
  Hafi einstaklingur starfað sjálfstætt í einni þeirra starfsgreina sem falla
undir gildissvið þessara laga á síðustu tólf mánuðum áður en hann sækir um bætur
 úr sjóðnum en jafnframt starfað sem launþegi, sbr. 2. mgr. 12. gr., skal hann
eiga rétt til bóta úr sjóðnum, enda eigi hann ekki rétt til hærri bótafjárhæðar
úr Atvinnuleysistryggingasjóði einum sér. Að öðrum kosti fer um rétt viðkomandi
              til bóta samkvæmt lögum um atvinnuleysistryggingar.
                     28. gr. Fjárnám og frádráttur gjalda.
Eigi má gera fjárnám í bótum samkvæmt lögum þessum sem eigi hafa verið greiddar
  hinum atvinnulausa. Eigi má heldur taka bætur til greiðslu opinberra gjalda
 annarra en staðgreiðslu opinberra gjalda. Óheimilt er að draga félagsgjöld til
  stéttarfélaga eða hagsmunasamtaka af bótum nema skriflegt samþykki bótaþega
                                  liggi fyrir.
                 29. gr. Upplýsingar vegna framkvæmdar laganna.
   Skattstjórum, Tryggingastofnun ríkisins, Innheimtustofnun sveitarfélaga og
 hlutaðeigandi lífeyrissjóðum er skylt að láta sjóðnum og úthlutunarnefnd í té
          upplýsingar sem nauðsynlegar eru við framkvæmd laga þessara.
   Með einstaklingsbundnar upplýsingar, sem sjóðnum eru látnar í té samkvæmt
                   þessari grein, skal farið sem trúnaðarmál.
            30. gr. Bætur vegna samdráttar og gjaldþrota fyrirtækja.
 Um bótarétt vegna samdráttar og gjaldþrota fyrirtækja skal fara samkvæmt lögum
                          um atvinnuleysistryggingar.
                    31. gr. Reglugerð um framkvæmd laganna.
     Ráðherra skal, að fenginni umsögn sjóðstjórnar, setja nánari ákvæði í
                    reglugerð^1) um framkvæmd þessara laga.
                               ^1)[18]Rg. 317/2003.
                              32. gr. Gildistaka.
                      Lög þessi öðlast gildi 1. júlí 1997.

                            Ákvæði til bráðabirgða.
 I. Atvinnuleysistryggingasjóður skal leggja deildum Tryggingasjóðs sjálfstætt
  starfandi einstaklinga til stofnframlag við gildistöku laga þessara. Upphæð
þessa framlags skal nema mismuninum á hlutfalli atvinnutryggingagjalds í greiddu
  tryggingagjaldi sjóðfélaga í viðkomandi deild og útstreymis vegna greiðslna
atvinnuleysisbóta til sömu aðila samkvæmt [19]lögum um atvinnuleysistryggingar,
       nr. 93/1993,^1) á tímabilinu frá 1. janúar 1996 til 1. júlí 1997.
Öðlist samtök nýrra starfsgreina aðild að sjóðnum skal á sama hátt og greinir í
     1. mgr. greiða framlag úr Atvinnuleysistryggingasjóði til deilda hans.
   Vinnumálastofnun skal sjá um útreikning framlagsins og skal það að jafnaði
miðast við 18 mánaða tímabil áður en viðkomandi starfsgreinasamtök öðlast aðild
                                  að sjóðnum.
                               ^1)Nú [20]l. 12/1997.
II. Þeir sjálfstætt starfandi einstaklingar sem hafa hafið bótatímabil samkvæmt
  [21]lögum um atvinnuleysistryggingar, nr. 93/1993,^1) fyrir gildistöku laga
þessara, skulu frá og með 1. júlí 1997 færast yfir til Tryggingasjóðs sjálfstætt
  starfandi einstaklinga og njóta bóta úr honum einvörðungu hafi þeir tilheyrt
 starfsgreinum sem sjóðurinn tekur til, sbr. 3. gr., er þeir hófu bótatímabil.
            Við mat á bótarétti þeirra sem njóta ekki bótaréttar úr
  Atvinnuleysistryggingasjóði skal viðmiðunartímabilið um skilyrði bótaréttar
           samkvæmt lögum þessum vera 1. júlí 1995 til 1. júlí 1997.
                               ^1)Nú [22]l. 12/1997.
III. Hafi maður verið á atvinnuleysisbótum 1. júlí 1994 og samfellt síðan getur
 bótatímabil hans að hámarki varað til 1. júlí 1999. Nú hefst bótatímabil eftir
  1. júlí 1994 og viðkomandi hefur verið samfellt á atvinnuleysisbótum fram að
   gildistöku laga þessara og getur þá bótatímabil að hámarki orðið fimm ár.
      IV. Aðrar starfsgreinar sjálfstætt starfandi einstaklinga en bændur,
 vörubifreiðastjórar og smábátaeigendur geta öðlast aðild að sjóðnum, að fengnu
samþykki ráðherra, óski samtök þeirra þess. Áður en ráðherra afgreiðir umsókn um
aðild að sjóðnum skal hann leita umsagna stjórna Atvinnuleysistryggingasjóðs og
               Tryggingasjóðs sjálfstætt starfandi einstaklinga.
 V. Þrátt fyrir ákvæði 32. gr. tekur 16. gr. laga þessara gildi 1. janúar 1998.
 VI. Lög þessi skulu endurskoðuð að liðnum tveimur árum frá gildistöku þeirra.

References

   Visible links
   1. http://www.althingi.is/dba-bin/lawformpr.pl?lnr=1997046
   2. http://www.althingi.is/dba-bin/ferill.pl?ltg=121&mnr=237
   3. http://www.althingi.is/altext/121/s/0355.html
   4. file:///altext/stjt/1997.130.html
   5. file:///altext/stjt/1998.048.html
   6. file:///altext/stjt/2003.072.html
   7. file://1993046.html
   8. file:///altext/stjt/2003.072.html
   9. file:///altext/stjt/1998.048.html
  10. file:///altext/stjt/1998.048.html
  11. file:///altext/stjt/1998.048.html
  12. file:///altext/stjt/1998.048.html
  13. file://1980055.html#g1
  14. file://1997129.html
  15. file:///altext/stjt/1998.048.html
  16. file://1997013.html#g22
  17. file:///altext/stjt/1997.130.html
  18. http://www.reglugerd.is/interpro/dkm/WebGuard.nsf/key2/317-2003
  19. file://1993093.html
  20. file://1997012.html
  21. file://1993093.html
  22. file://1997012.html
