                                    dálkum.

   --------------------------------------------------------------------------

                            Lög um hönnunarvernd^1)

                              1993 nr. 48 21. maí

   --------------------------------------------------------------------------

   ^1)Lögin falla úr gildi 1. október 2001, við gildistöku [2]laga nr. 46/2001,
                                   um hönnun.

                            I. kafli. Almenn ákvæði.
  1. gr. Hönnun samkvæmt lögum þessum merkir útlit og gerð vöru eða skreytingu
   hennar í tví- eða þrívídd. Lögin taka ekki til hönnunar þegar aðeins er af
     tæknilegum ástæðum völ á einum möguleika varðandi útlit eða gerð vöru.
   Hönnuður eða sá sem sækir rétt sinn til hans getur samkvæmt lögunum öðlast
            einkarétt til hönnunar sem hagnýtt verður í atvinnulífi.
      2. gr. Einungis sérstæð hönnun nýtur verndar samkvæmt lögum þessum.
Sérstæð telst sú hönnun sem ekki hefur fyrir upphafsdag, sbr. 6. gr., verið gerð
 aðgengileg kunnáttumönnum á viðkomandi sviði og frá sjónarhóli notenda er, að
           heildarútliti, verulega frábrugðin hönnun sem þeir þekkja.
                       3. gr. Hönnun nýtur ekki verndar:
       1. ef hún eða notkun hennar brýtur gegn siðgæði eða allsherjarreglu,
                                    2. ef hún:
     a. felur heimildarlaust í sér einkenni eða merki sem um getur í 117. gr.
almennra hegningarlaga eða einkenni sem eru svo lík öðrum merkjum eða einkennum
     sem aðrir eiga löglegt tilkall til að villast má á þeim og hönnuninni.
       b. felur heimildarlaust í sér ríkistákn, opinber alþjóðamerki, merki
     íslenskra bæjar- og sveitarfélaga eða opinber skoðunar- og gæðamerki.
               4. gr. Hönnunarvernd verður til með tvennum hætti:
               a. með skráningu á grundvelli umsóknar, sbr. 14. gr.,
     b. með því að gera vöru, sem hönnunin einkennir, aðgengilega almenningi.
      5. gr. Í skráðri hönnunarvernd felst að aðrir en rétthafi mega ekki
heimildarlaust framleiða, nota í atvinnuskyni, markaðssetja, bjóða til sölu eða
    leigu, stunda útflutning á, flytja inn eða safna birgðum af vöru sem frá
sjónarhóli notenda er, að heildarútliti, eins eða mjög lík hinni skráðu hönnun.
     Í óskráðri hönnunarvernd felst að beina eftirlíkingu af hönnun má ekki
 framleiða, nota í atvinnuskyni, markaðssetja, bjóða til sölu eða leigu, stunda
      útflutning á, safna birgðum af né flytja inn án heimildar rétthafa.
6. gr. Upphafsdagur skráðrar hönnunarverndar er umsóknardagur hér á landi, sbr.
                               þó 4. mgr. 19. gr.
  Upphafsdagur óskráðrar hönnunarverndar er sá dagur þegar hönnun verður fyrst
                             aðgengileg almenningi.
7. gr. Hafi sá er sækir um hönnunarvernd hér á landi á síðustu sex mánuðum fyrir
umsóknardag sótt um vernd á sömu hönnun á grundvelli hönnunarlaga (mynsturlaga)
 eða laga um smáeinkaleyfi í öðru landi sem er aðili að Parísarsamþykktinni um
  vernd eignarréttinda á sviði iðnaðar skal litið svo á að umsóknin hafi verið
lögð inn samtímis hinni fyrri, enda leggi umsækjandi fram kröfu þar að lútandi.
[Iðnaðarráðherra getur ákveðið að umsóknir, sem lagðar eru inn í ríkjum sem ekki
    eru aðilar að Parísarsamþykktinni, skuli vera grundvöllur forgangsréttar
                          samkvæmt þessari grein.]^1)
                             ^1)[3]L. 36/1996, 29. gr.
8. gr. Hönnun getur talist sérstæð, sbr. 2. gr., þótt hún hafi birst almenningi
allt að 12 mánuðum fyrir umsóknardag (griðtími), enda sé hún birt fyrir atbeina:
                 1. hönnuðar eða þess sem öðlast hefur rétt hans,
     2. aðila sem byggir á upplýsingum frá hönnuði eða upplýsingum sem raktar
                             verða til gjörða hans.
 9. gr. Réttur til hönnunarverndar (hönnunarréttur) tilheyrir hönnuði eða þeim
                          sem öðlast hefur rétt hans.
      Hafi tveir eða fleiri aðilar unnið sameiginlega að hönnun tilheyrir
                       hönnunarverndin þeim sameiginlega.
Hafi tveir eða fleiri sjálfstæðir aðilar án þess að vita hver af öðrum unnið að
 sams konar eða mjög svipaðri hönnun sem hver í sínu lagi uppfyllir skilyrði 2.
                                   gr. skal:
                    a. hver hönnun njóta óskráðrar verndar, en
   b. réttur til skráðrar verndar tilheyra þeim er fyrstur leggur inn umsókn um
                                   skráningu.
   Sé krafist forgangsréttar skv. 7. gr. skal taka mið af forgangsréttardegi
         varðandi mat á rétti til skráðrar verndar, sbr. b-lið 3. mgr.
 10. gr. Nú hefur aðili notað í atvinnuskyni hér á landi sömu eða mjög svipaða
  hönnun er annar hefur fengið verndaða með skráningu. Er honum þá heimilt að
 halda sömu hagnýtingu áfram að því tilskildu að hann hafi verið í góðri trú og
að hagnýting hafi hafist áður en umsókn um vernd á hinni skráðu hönnun var lögð
   inn. Sama á við um þann sem undir sömu kringumstæðum hafði gert verulegar
        ráðstafanir til að hagnýta hönnunina í atvinnuskyni hér á landi.
 Réttur skv. 1. mgr. telst hluti af viðkomandi atvinnustarfsemi og verður ekki
                              framseldur einn sér.
11. gr. Sá sem telur sig eiga tilkall til hönnunarverndar, sbr. 9. gr., er sótt
   hefur verið um skráningu á eða skráð hefur verið á nafn annars aðila getur
krafist þess fyrir dómi að skráningin verði færð á hans nafn. Sá sem á rétt á að
 vera skráður sem meðeigandi hönnunarverndar getur krafist þess að vera skráður
                                  sem slíkur.
 Mál skv. 1. mgr. skal höfða innan tveggja ára frá því skráning er birt í riti
 skráningaryfirvalda, sbr. 5. mgr. 13. gr. Frestur þessi á ekki við ef eiganda
     skráðrar hönnunar var kunnugt um að hann ætti ekki löglegt tilkall til
           hönnunarverndarinnar er hún var skráð eða framseld honum.
 Í hönnunarskrá, sbr. 3. mgr. 13. gr., skal getið um málshöfðun skv. 2. mgr. og
                                niðurstöðu máls.
  Verði eigendaskipti á skráðri hönnunarvernd á grundvelli dóms, sbr. 1. mgr.,
   falla nytjaleyfi og önnur réttindi niður við skráningu hins nýja rétthafa.
                    Eigendaskipta skal getið í hönnunarskrá.
 Hafi skráður rétthafi hönnunarverndar eða nytjaleyfishafi notað hönnunina eða
gert ráðstafanir þar að lútandi áður en mál skv. 1. mgr. er höfðað er viðkomandi
heimilt að halda áfram notkun að því tilskildu að hann innan tveggja mánaða óski
eftir almennu nytjaleyfi hjá hinum nýja, skráða rétthafa. Nytjaleyfið skal veita
                 í sanngjarnan tíma með sanngjörnum skilmálum.
   Nú hefur skráður rétthafi eða nytjaleyfishafi hafið notkun eða undirbúning
notkunar gegn betri vitund um rétt annars aðila til hönnunarverndar og á ákvæði
                              5. mgr. þá ekki við.
12. gr. Hafi rétthafi hönnunarverndar eða einhver með samþykki hans markaðssett
vöru er nýtur hönnunarverndar eða heimilað slíkt getur hann ekki hindrað notkun,
   sölu, leigu, innflutning, útflutning eða annars konar dreifingu á vörunni.

                      II. kafli. Skráningaryfirvöld o.fl.
       13. gr. Málefni samkvæmt lögum þessum falla undir iðnaðarráðherra.
Einkaleyfastofan fer með framkvæmd laganna. Með skráningaryfirvöldum er átt við
                      þá stofnun nema annað sé tekið fram.
 Einkaleyfastofan heldur hönnunarskrá og tekur hún til skráðrar hönnunarverndar
           fyrir landið allt. Skráin skal vera aðgengileg almenningi.
 Iðnaðarráðherra skipar áfrýjunarnefnd í málum er varða hönnunarvernd. Nefndin
       úrskurðar í málum er til hennar verður skotið og varða ákvarðanir
     skráningaryfirvalda. Í reglugerð^1) verður nánar kveðið á um nefndina.
  Í riti, sem Einkaleyfastofan gefur út, skal birta skráningar og tilkynningar
                             samkvæmt lögum þessum.
                                ^1)[4]Rg. 41/2000.

                       III. kafli. Umsókn, skráning o.fl.
 14. gr. Umsókn um hönnunarvernd skal skila skriflega til Einkaleyfastofunnar.
Umsókn skulu fylgja myndir (teikningar eða ljósmyndir) er greinilega sýni hönnun
                             þá er óskast vernduð.
  Nafn hönnuðar skal tilgreint í umsókn. Sé umsækjandi annar en hönnuður skal
                    umsækjandi sanna rétt sinn til hönnunar.
             Umsækjandi skal greiða tilskilin gjöld vegna umsóknar.
        Umsókn má hafa að geyma stutta lýsingu á hönnuninni. Einnig geta
 skráningaryfirvöld óskað eftir því að slík lýsing sé lögð fram. Lýsingin hefur
                      ekki áhrif á umfang hönnunarverndar.
Heimilt er að leggja fram líkan af hönnun. Hafi líkan verið lagt fram telst það
                  ákvarðandi varðandi útlit eða gerð hönnunar.
        Nánar skal kveðið á um innihald og frágang umsóknar í reglugerð.
 15. gr. Rétthafi hönnunarverndar, sem ekki hefur lögheimili hér á landi, skal
 hafa umboðsmann búsettan hérlendis sem getur komið fram fyrir hans hönd í öllu
                     því sem viðkemur umsókn og skráningu.
           Nafn og heimilisfang umboðsmanns skal skrá í hönnunarskrá.
       16. gr. Skráningaryfirvöld skulu flokka hönnun samkvæmt alþjóðlegu
flokkunarkerfi í viðauka Locarno-sáttmálans sem upphaflega var gerður 8. október
             1968. Slík flokkun hefur ekki áhrif á umfang verndar.
 17. gr. Í einni og sömu umsókn er heimilt að sækja um vernd á fleiri en einni
 hönnun er mynda samstæðu. Hver hluti hönnunarsamstæðu verður að tilheyra sama
 undirflokki samkvæmt Locarno-sáttmálanum, sbr. 16. gr. Nánari reglur um slíka
                      samskráningu skal setja í reglugerð.
 18. gr. Krefjast má rannsóknar á því hvort tiltekin hönnun sé eins eða svipuð
hönnun sem skráð er hér á landi eða sótt hefur verið um skráningu á og orðin er
                             almenningi aðgengileg.
  Ef krafa um rannsókn skv. 1. mgr. kemur fram við innlagningu umsóknar skulu
skráningaryfirvöld framkvæma rannsókn svo fljótt sem verða má og láta umsækjanda
í té niðurstöður hennar. Nú eru þau tilvik, sem nefnd eru í 1. mgr., fyrir hendi
og skal þá hafna umsókninni. Umsókn verður þó ekki afskrifuð fyrr en umsækjanda
    hefur, innan tilskilins frests, gefist kostur á að tjá sig um synjunina.
       Fyrir rannsókn samkvæmt þessari grein skal greiða tilskilið gjald.
                   19. gr. Skráningaryfirvöld skulu rannsaka:
                 a. hvort umsókn uppfyllir skilyrði 1. og 3. gr.,
              b. hvort umsókn uppfyllir skilyrði 14., 15. og 17. gr.
  Telji skráningaryfirvöld að umsókn uppfylli ekki skilyrði skv. a-lið 1. mgr.
     skal henni hafnað. Hönnun verður þó ekki afmáð úr hönnunarskrá fyrr en
umsækjanda hefur innan tilskilins frests gefist kostur á að tjá sig um ákvörðun
                              skráningaryfirvalda.
 Teljist umsókn ekki uppfylla skilyrði skv. b-lið 1. mgr. skal umsækjanda gert
    viðvart og honum gefinn kostur á að tjá sig eða lagfæra umsóknina innan
     tilskilins frests. Ef umsækjandi tjáir sig ekki eða gerir nauðsynlegar
   ráðstafanir til að lagfæra umsóknina áður en fresturinn rennur út skal hún
                                   afskrifuð.
  Ef umsækjandi í framhaldi af ábendingu skv. 3. mgr. gerir þær lagfæringar á
   umsókn sinni sem skráningaryfirvöld telja að breyti umsókn efnislega skal
    upphafsdagur hennar teljast sá dagur er breytingarnar bárust yfirvöldum.
20. gr. Þegar umsókn er í samræmi við settar reglur skal hönnun sú, sem umsóknin
tekur til, skráð og umsækjanda látin í té staðfesting um að svo hafi verið gert.
 Skráning hönnunarverndar skal birt í sérstöku riti er skráningaryfirvöld gefa
                                      út.
21. gr. Umsókn um hönnunarvernd skal ávallt vera aðgengileg almenningi þegar sex
mánuðir eru liðnir frá umsóknardegi eða forgangsréttardegi ef forgangsréttar er
                                    krafist.
         Frá skráningu hönnunarverndar er umsókn aðgengileg almenningi.
    Samkvæmt beiðni umsækjanda má fresta skráningu í allt að sex mánuði frá
       umsóknardegi eða forgangsréttardegi ef forgangsréttar er krafist.

                      IV. kafli. Gildistími og endurnýjun.
22. gr. Hönnun, sem uppfyllir skilyrði 2. gr., nýtur verndar án skráningar í tvö
  ár frá upphafsdegi skv. 2. mgr. 6. gr. hafi hún komið fyrir almenningssjónir
  fyrir tilstilli hönnuðar eða þess sem öðlast hefur rétt hans. Sama á við ef
 þriðji aðili birtir hönnun á grundvelli upplýsinga frá hönnuði eða upplýsinga
                       sem raktar verða til gjörða hans.
 Um leið og hönnunarvernd er skráð fellur úr gildi vernd á sams konar eða líkri
                      hönnun sem sami aðili er eigandi að.
 Ef skráð hönnunarvernd fellur síðar úr gildi eða sætir ógildingu öðlast óskráð
                             vernd ekki gildi á ný.
 23. gr. Skráð hönnunarvernd gildir í fimm ár frá því umsókn var lögð inn, sbr.
  þó 4. mgr. 19. gr. Skráningu má endurnýja til fimm ára í senn þar til 25 ára
                              verndartíma er náð.
 24. gr. Umsókn um endurnýjun ásamt tilskildu endurnýjunargjaldi skal lögð inn
hjá skráningaryfirvöldum í fyrsta lagi þremur mánuðum áður en skráningartímabili
              lýkur og í síðasta lagi sex mánuðum eftir lok þess.
Berist skráningaryfirvöldum ekki umsókn um endunýjun á því tímabili sem um getur
                í 1. mgr. skal skráningin afmáð úr hönnunarskrá.
  Í riti skráningaryfirvalda skal birta tilkynningu um að skráning hafi verið
                                     afmáð.

             V. kafli. Ógilding skráningar og réttur til áfrýjunar.
                   25. gr. Ógilda má hönnunarvernd með dómi:
                 1. ef hún uppfyllir ekki skilyrði 1. eða 2. gr.,
                           2. ef ákvæði 3. gr. eiga við,
              3. ef hönnun brýtur í bága við eldri hugverkaréttindi.
26. gr. Skráningaryfirvöld geta lýst skráða hönnunarvernd ógilda samkvæmt kröfu
 sem grundvallast á ákvæðum 1.3. tölul. 25. gr. og berst skráningaryfirvöldum
                     innan tveggja ára frá skráningardegi.
 Krafa skv. 1. mgr. skal vera skrifleg og rökstudd. Greiða skal tilskilið gjald
                              vegna slíkrar kröfu.
    Komi fram krafa um ógildingu skal rétthafa hinnar skráðu hönnunarverndar
       tilkynnt um það og honum gefið tækifæri til að tjá sig um kröfuna.
 27. gr. Hverjum þeim, sem hefur lögmætra hagsmuna að gæta, er heimilt að höfða
           mál skv. 25. gr. eða gera kröfu um ógildingu skv. 26. gr.
     28. gr. Ef höfðað hefur verið mál þar sem gerð er krafa um að skráning
  hönnunarverndar verði færð á nafn annars aðila, sbr. 1. mgr. 11. gr., eða um
 ógildingu skráðrar hönnunar, sbr. 25. gr., verður skráning ekki afmáð fyrr en
      meðferð málsins fyrir dómstólum er lokið og afrit dóms hefur borist
                              Einkaleyfastofunni.
Komist skráningaryfirvöld að þeirri niðurstöðu að skráning skuli ógilt skal hún
   afmáð. Tilkynna skal málsaðilum um ógildingu hönnunarverndar þegar í stað.
     Tilkynni rétthafi skráðrar hönnunarverndar bréflega að hann afsali sér
                     hönnunarvernd ber að afmá skráninguna.
29. gr. Hönnunarvernd, sem er ógilt með dómi eða af skráningaryfirvöldum, telst
                               ógild frá upphafi.
  30. gr. Aðilar máls geta skotið endanlegri ákvörðun skráningaryfirvalda til
    áfrýjunarnefndar, sbr. 4. mgr. 13. gr. Tilkynning um áfrýjun skal berast
  áfrýjunarnefnd innan tveggja mánaða frá því að skráningaryfirvöld tilkynntu
       viðkomandi um ákvörðunina. Innan sama frests skal greiða tilskilið
         áfrýjunargjald. Sé gjaldið ekki greitt skal vísa áfrýjun frá.

                      VI. kafli. Framsal, nytjaleyfi o.fl.
  31. gr. Rétt til hönnunarverndar má framselja ásamt atvinnurekstri þeim sem
                       hönnunin er notuð í eða einan sér.
  Nú framselur einhver atvinnurekstur sinn og eignast framsalshafi þá rétt til
    hönnunarverndar sem rekstrinum tilheyrir nema um annað hafi verið samið.
32. gr. Hafi rétthafi hönnunarverndar veitt öðrum leyfi til að nota hönnun sína
í atvinnuskyni má nytjaleyfishafi ekki framselja rétt sinn nema sérstaklega hafi
                              verið um það samið.
  Sé nytjaleyfi veitt fyrirtæki má framselja leyfið ásamt fyrirtækinu nema um
                                annað sé samið.
33. gr. Nytjaleyfishafa er, að fengnu samþykki rétthafa verndarinnar, heimilt að
                     höfða mál vegna brota á hönnunarvernd.
   Nytjaleyfishafa er heimilt að gerast aðili að réttaraðgerðum sem rétthafi
  hönnunarverndar á frumkvæði að, enda eigi nytjaleyfishafi rétt á bótum vegna
       tjóns sem hann hefur orðið fyrir eða gæti orðið fyrir vegna brots.
34. gr. Hvers kyns aðilaskipti að skráðri hönnunarvernd skal færa í hönnunarskrá
              samkvæmt tilkynningu aðila og gegn tilskildu gjaldi.
       Framsal á skráðu nytjaleyfi skal því aðeins fært í hönnunarskrá að
 nytaleyfishafi sanni að hann hafi samþykki eiganda hönnunarverndarinnar fyrir
                                  framsalinu.
Ef færðar eru sönnur á að skráð nytjaleyfi sé fallið úr gildi skal það afmáð úr
                                 hönnunarskrá.
 Sé um samskráningu að ræða verða aðilaskipti ekki færð í hönnunarskrá nema þau
                    nái til hönnunarsamstæðu í heild sinni.
 Mál varðandi hönnunarvernd má jafnan höfða gegn þeim sem er skráður rétthafi í
hönnunarskrá og tilkynningar skráningaryfirvalda skal senda honum og málsaðilum.
  Breytingar í hönnunarskrá varðandi rétthafa eða nytjaleyfishafa skal birta í
                           riti skráningaryfirvalda.

                      VII. kafli. Refsing, viðurlög o.fl.
 35. gr. Unnt er að krefjast lögbanns við athöfn sem þegar hefur hafist eða er
      sannanlega yfirvofandi og brýtur eða mun brjóta gegn hönnunarrétti.
   36. gr. Sá sem af ásetningi brýtur gegn einkarétti þeim, er hönnunarvernd
veitir, skal sæta sektum. Eftir aðstæðum getur refsing verið ^1) fangelsi í allt
                                að þrjá mánuði.
 Sektir samkvæmt lögum þessum má gera jafnt lögaðila sem einstaklingi. Lögaðila
    má ákvarða sekt án tillits til þess hvort sök verður sönnuð á starfsmann
 lögaðilans. Hafi starfsmaður lögaðilans framið brot á lögum þessum eða reglum
       settum samkvæmt þeim má einnig gera lögaðilanum sekt og sviptingu
  starfsréttinda, enda sé brotið drýgt til hagsbóta fyrir lögaðilann eða hann
   hefur notið hagnaðar af brotinu. Lögaðili ber ábyrgð á greiðslu sektar sem
 starfsmaður hans er dæmdur til að greiða vegna brota á lögum þessum, enda séu
                       brot tengd starfi hjá lögaðilanum.
  Dæma má upptöku eigna samkvæmt ákvæðum almennra hegningarlaga í máli er rís
          vegna brota á lögum þessum eða reglum settum samkvæmt þeim.
Mál samkvæmt þessari grein skulu rekin í samræmi við reglur um meðferð opinberra
                                     mála.
                            ^1)[5]L. 82/1998, 208. gr.
 37. gr. Sá sem af ásetningi eða gáleysi brýtur gegn hönnunarrétti skal greiða
hæfilegt endurgjald fyrir hagnýtingu hönnunar og skaðabætur fyrir annað tjón sem
                      brot hans hefur haft í för með sér.
 Sá sem hagnast hefur af broti gegn hönnunarrétti án þess þó að um ásetning eða
 gáleysi sé að ræða skal greiða hæfilegt endurgjald. Bætur þessar skulu þó ekki
       vera hærri en ætla má að nemi hagnaði hins bótaskylda af brotinu.
     38. gr. Hafi hönnunarréttur verið skertur getur dómstóll mælt fyrir um
 ráðstafanir til að koma í veg fyrir frekari misnotkun hönnunarverndar. Unnt er
  að ákveða að vöru, sem hönnun einkennir, verði breytt á tiltekinn hátt, hún
ónýtt eða afhent rétthafa hönnunarverndar. Þetta á þó ekki við gagnvart þeim sem
 í góðri trú hefur eignast viðkomandi vöru eða öðlast umráðarétt yfir henni og
               ekki hefur sjálfur framið brot gegn hönnunarrétti.
 39. gr. Rétt til að höfða mál samkvæmt ákvæðum þessa kafla hefur sá sem telur
                             hagsmuni sína skerta.
 Mál skv. 37. og 38. gr. skulu rekin sem almenn einkamál en kröfur skv. 37. gr.
                er einnig heimilt að setja fram í opinberu máli.

                           VIII. kafli. Ýmis ákvæði.
  40. gr. Iðnaðarráðherra setur nánari reglur^1) um framkvæmd laga þessara og
  gjöld samkvæmt þeim. Gjöldin skulu taka mið af kostnaði við þá þjónustu sem
                                   veitt er.
     ^1)[6]Rg. 178/1994, sbr. [7]285/1996; [8]rg. 673/1996, sbr. [9]313/1997,
                 [10]603/1997 og [11]505/1999; [12]rg. 41/2000.
 41. gr. Lög þessi öðlast gildi þegar eitt ár er liðið frá staðfestingu þeirra

References

   Visible links
   1. http://www.althingi.is/dba-bin/lawformpr.pl?lnr=1993048
   2. file://2001046.html
   3. file:///altext/stjt/1996.036.html
   4. http://www.reglugerd.is/interpro/dkm/WebGuard.nsf/key2/041-2000
   5. file:///altext/stjt/1998.082.html
   6. http://www.reglugerd.is/interpro/dkm/WebGuard.nsf/key2/178-1994
   7. http://www.reglugerd.is/interpro/dkm/WebGuard.nsf/key2/285-1996
   8. http://www.reglugerd.is/interpro/dkm/WebGuard.nsf/key2/673-1996
   9. http://www.reglugerd.is/interpro/dkm/WebGuard.nsf/key2/313-1997
  10. http://www.reglugerd.is/interpro/dkm/WebGuard.nsf/key2/603-1997
  11. http://www.reglugerd.is/interpro/dkm/WebGuard.nsf/key2/505-1999
  12. http://www.reglugerd.is/interpro/dkm/WebGuard.nsf/key2/041-2000
