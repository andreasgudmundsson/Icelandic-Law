                                    dálkum.

   --------------------------------------------------------------------------

                                  Sóttvarnalög

                             1997 nr. 19 17. apríl

   --------------------------------------------------------------------------

                           I. kafli. Skilgreiningar.
   1. gr. Almennar sóttvarnir eru þær ráðstafanir sem lög þessi kveða á um að
                     ávallt skuli beita vegna smitsjúkdóma.
    Opinberar sóttvarnir eru þær ráðstafanir sem skal beita vegna hættulegra
                                 smitsjúkdóma:
           1. þegar hætta er á að farsóttir berist til eða frá Íslandi,
               2. þegar hætta er á útbreiðslu farsótta innan lands,
   3. þegar smitaður einstaklingur skapar hættu á útbreiðslu smits með framferði
                                     sínu.
   2. gr. Lög þessi fjalla um smitsjúkdóma sem valdið geta farsóttum og ógnað
almannaheill, svo og aðrar alvarlegar næmar sóttir. Með smitsjúkdómum er átt við
   sjúkdóma eða smitun sem smitefni, örverur og eiturefni (toxín) þeirra eða
                                sníkjudýr valda.
  3. gr. Ráðherra ákveður með reglugerð,^1) að fengnum tillögum sóttvarnaráðs,
        hvaða smitsjúkdómar eru skráningarskyldir og hvaða sjúkdómar eru
      tilkynningarskyldir, sbr. 1. og 2. mgr. 9. gr. Af skráningarskyldum
      smitsjúkdómum eru þeir sjúkdómar tilkynningarskyldir sem ógnað geta
                                 almannaheill.
       Með skráningarskyldu er átt við skyldu til að senda sóttvarnalækni
ópersónugreindar upplýsingar, en með tilkynningarskyldu er átt við skyldu til að
           senda honum persónugreindar upplýsingar um sjúkdómstilvik.
Sóttvarnalæknir er ábyrgur fyrir því að haldin sé smitsjúkdómaskrá. Skráin tekur
 til smitsjúkdóma og ónæmisaðgerða, sbr. 2. tölul. 5. gr., og er til stuðnings
 sóttvarnastarfi og faraldsfræðirannsóknum. Gæta skal fyllsta trúnaðar um allar
einkaupplýsingar sem fram koma í smitsjúkdómaskrá og gilda um skrána sömu reglur
                            og um aðrar sjúkraskrár.
                                 ^1)Rg. 129/1999.

                        II. kafli. Yfirstjórn sóttvarna.
  4. gr. Embætti landlæknis ber ábyrgð á framkvæmd sóttvarna undir yfirstjórn
                              heilbrigðisráðherra.
     Til embættis landlæknis skal ráða lækni, sóttvarnalækni, til að sinna
  sóttvörnum. Læknir þessi skal hafa þekkingu á smitsjúkdómum og faraldsfræði
                                    þeirra.
     Sóttvarnalæknir skal í starfi sínu hafa samvinnu við héraðslækna, aðra
     starfsmenn og stofnanir heilbrigðisþjónustunnar, heilbrigðisnefndir og
                       yfirdýralækni eftir því sem við á.
  Héraðslæknar eru ábyrgir fyrir sóttvörnum, hver í sínu héraði, undir stjórn
                                sóttvarnalæknis.
 Héraðslæknar og sóttvarnalæknir skulu hafa samstarf um framkvæmd nauðsynlegra
           sóttvarna og njóta aðstoðar lögregluyfirvalda ef með þarf.
           5. gr. Verksvið sóttvarnalæknis er aðallega eftirfarandi:
   1. Að skipuleggja og samræma sóttvarnir og ónæmisaðgerðir um land allt, m.a.
               með útgáfu leiðbeininga um viðbrögð við farsóttum.
   2. Að halda smitsjúkdómaskrá til að fylgjast með útbreiðslu smitsjúkdóma með
 öflun nákvæmra upplýsinga um greiningu þeirra frá rannsóknastofum, sjúkrahúsum
                                   og læknum.
   3. Að koma upplýsingum um útbreiðslu smitsjúkdóma, innan lands sem utan, með
reglubundnum hætti og eftir þörfum til lækna og annarra heilbrigðisstarfsmanna.
        4. Að vera læknum og öðrum, sem við sóttvarnir fást, til ráðgjafar.
      5. Að hafa umsjón með forvörnum gegn smitsjúkdómum, m.a. upplýsingum og
                     fræðslu til almennings um þessi efni.
6. gr. Ráðherra skal skipa sjö manna ráð, sóttvarnaráð, til fjögurra ára í senn.
 Þar skulu eiga sæti sérfræðingar á sviði smitsjúkdómalækninga, bakteríufræði,
 veirufræði, kynsjúkdóma og faraldsfræði/heilbrigðisfræði, heilsugæslulæknir og
hjúkrunarfræðingur með sérþekkingu á sviði sóttvarna. Ráðherra skipar formann úr
            hópi ráðsmanna. Varamenn skulu skipaðir með sama hætti.
       Þegar fjallað er um mál í sóttvarnaráði, sem tengjast starfssviði
  Hollustuverndar ríkisins eða embættis yfirdýralæknis, skulu fulltrúar þeirra
      stofnana sitja fundi ráðsins, eftir því sem við á, með málfrelsi og
                                 tillögurétti.
 Sóttvarnaráð mótar stefnu í sóttvörnum og skal vera heilbrigðisyfirvöldum til
           ráðgjafar um aðgerðir til varnar útbreiðslu smitsjúkdóma.
  Ráðið skal hafa aðsetur hjá embætti landlæknis og skal sóttvarnalæknir vera
                                  ritari þess.

                   III. kafli. Almennar sóttvarnaráðstafanir.
                            1. Skyldur einstaklinga.
7. gr. Það er almenn skylda að gjalda sem mesta varúð við smitsjúkdómum og gera
  sér allt far um að sýkja hvorki sjálfan sig né aðra, að svo miklu leyti sem
                               framkvæmanlegt er.
 Hver sá sem hefur ástæðu til að halda að hann hafi smitast af smitsjúkdómi sem
       ógnað geti öðrum mönnum er skyldur að leita læknis án tafar. Leiði
 læknisrannsókn í ljós að um slíkan sjúkdóm sé að ræða er viðkomandi skyldur að
 fylgja fyrirmælum læknis um meðferð og ráðstafanir til að fyrirbyggja smitun.
Ef læknir telur mikilvægt að rekja smit til að hefta frekari útbreiðslu þess ber
 sjúklingi skylda til að veita nauðsynlegar upplýsingar um það af hverjum hann
 gæti hafa smitast, svo og hverja hann kann að hafa smitað. Komi læknirinn því
  ekki við ber honum að vísa sjúklingi til stofnunar sem aðstöðu hefur til að
 rekja smit. Skylt er hlutaðeigendum að hlýða fyrirmælum læknis um nauðsynlegar
             rannsóknir til varnar útbreiðslu smits frá sjúklingi.
              2. Skyldur lækna og annarra heilbrigðisstarfsmanna.
 8. gr. Læknar og aðrir heilbrigðisstarfsmenn skulu í starfi sínu hafa vakandi
                  auga með smitsjúkdómum og útbreiðslu þeirra.
9. gr. Læknir, sem kemst að því í starfi sínu að einstaklingur hefur smitast af
    smitsjúkdómi sem samkvæmt lögum þessum er tilkynningarskyldur eða hefur
    rökstuddan grun um að svo sé, skal þegar í stað tilkynna það viðkomandi
                        héraðslækni eða sóttvarnalækni.
Hliðstæð skylda hvílir á forstöðumönnum rannsóknastofa, sjúkradeilda og annarra
   heilbrigðisstofnana. Rannsóknastofur, sem fást við rannsóknir á sýnum frá
   sjúklingum með smitsjúkdóma sem lög þessi taka til, skulu hafa starfsleyfi
                     heilbrigðis- og tryggingamálaráðherra.
       Hlutaðeigandi aðilum er skylt að aðstoða viðkomandi héraðslækni og
 sóttvarnalækni, m.a. með því að veita upplýsingar sem þeir telja nauðsynlegar
                                vegna sóttvarna.
      10. gr. Hafi læknir, sem hefur sjúkling til meðferðar sem haldinn er
   smitsjúkdómi, rökstuddan grun eða vitneskju um að sjúklingurinn fylgi ekki
  fyrirmælum sem honum voru sett um umgengni og meðferð skal hann tilkynna það
         þegar í stað til viðkomandi héraðslæknis eða sóttvarnalæknis.
       3. Skyldur heilbrigðisfulltrúa og heilbrigðisnefnda og dýralækna.
  11. gr. Heilbrigðisfulltrúar og formenn heilbrigðisnefnda, samkvæmt lögum um
 hollustuhætti og heilbrigðiseftirlit, og dýralæknar skulu tilkynna viðkomandi
     héraðslækni eða sóttvarnalækni jafnskjótt og þeir hafa orðið varir við
hugsanlega smithættu. Héraðslæknir eða sóttvarnalæknir skal á sama hátt tilkynna
 viðkomandi heilbrigðisnefnd eða dýralækni, eftir því sem við á, strax og þeim
   verður kunnugt um smithættu. Sóttvarnalæknir skal gefa heilbrigðisnefndum
   nauðsynlegar upplýsingar og ráð og hafa eftirlit með því að til viðeigandi
                             ráðstafana sé gripið.
    Heilbrigðisnefndir, heilbrigðisfulltrúar og dýralæknar skulu aðstoða við
sóttvarnir og gefa nauðsynleg fyrirmæli um viðeigandi ráðstafanir ef hætta er á
 að dýr, matvæli, vatn, skolplagnir, loftræsting eða annað í umhverfinu dreifi
                      eða geti dreift smitnæmum sjúkdómum.

                   IV. kafli. Opinberar sóttvarnaráðstafanir.
          1. Sóttvarnaráðstafanir vegna hættu á farsóttum innan lands.
12. gr. Ef tilkynningar til sóttvarnalæknis um smitsjúkdóma benda til að farsótt
    sé yfirvofandi skal hann þegar í stað gera heilbrigðisráðherra viðvart.
   Ráðherra ákveður að tillögu sóttvarnaráðs hvort grípa skuli til opinberra
       sóttvarnaráðstafana, svo sem ónæmisaðgerða, einangrunar smitaðra,
   sótthreinsunar, afkvíunar byggðarlaga eða landsins alls, lokunar skóla eða
  samkomubanns. Sóttvarnalæknir eða héraðslæknar geta beitt slíkum vörnum til
 bráðabirgða án þess að leita heimildar fyrir fram ef þeir telja að hvers konar
   töf sé hættuleg, en gera skulu þeir ráðherra jafnskjótt kunnar ráðstafanir
                                     sínar.
      2. Sóttvarnaráðstafanir vegna hættu á farsóttum til eða frá Íslandi.
 13. gr. Um sóttvarnaráðstafanir, sem grípa má til vegna hættu á farsóttum frá
 útlöndum eða frá Íslandi til útlanda, skal setja reglugerð í samræmi við efni
þeirra alþjóðasamninga Alþjóðaheilbrigðismálastofnunarinnar sem Ísland er aðili
                                      að.
         3. Aðgerðir vegna hættu á útbreiðslu smits frá einstaklingum.
  14. gr. Nú telur sóttvarnalæknir er honum berst tilkynning um smitsjúkdóm að
   grípa þurfi til frekari ráðstafana en læknir hefur þegar gert til þess að
  fyrirbyggja eða hefta útbreiðslu smitunar sem ógnað getur almannaheill. Skal
hann þá í samráði við héraðslækni sjá til þess að til slíkra aðgerða sé gripið.
  Takist ekki samstarf við viðkomandi aðila getur hann, ef þurfa þykir, leitað
 aðstoðar lögregluyfirvalda vegna aðgerða til varnar smiti. Héraðslæknir getur
         einnig gripið til slíkra aðgerða í forföllum sóttvarnalæknis.
 Með aðgerðum er átt við læknisrannsókn, einangrun hins smitaða á sjúkrahúsi og
aðrar nauðsynlegar ráðstafanir. Áður en gripið er til þvingunaraðgerða skal ætíð
                      reynt að leysa mál með öðrum hætti.
Ákvörðun sóttvarnalæknis eða héraðslæknis um aðgerðir af þessu tagi má kæra til
     heilbrigðis- og tryggingamálaráðuneytis. Kæra frestar ekki framkvæmd.
   15. gr. Ef maður, haldinn smitsjúkdómi, fellst ekki á að fylgja reglum um
  umgengni við aðra eða rökstuddur grunur er um að hann hafi ekki fylgt slíkum
  reglum getur sóttvarnalæknir ákveðið að hann skuli lagður inn á sjúkrahús í
            einangrun eða að hann skuli einangraður með öðrum hætti.
 Telji sóttvarnalæknir nauðsynlegt að einstaklingur sé settur í einangrun skv.
   14. gr. eða 1. mgr. þessarar greinar og framkvæmdin er í andstöðu við hinn
smitaða skal sóttvarnalæknir svo fljótt sem verða má bera ákvörðunina skriflega
 undir héraðsdóm í því umdæmi þar sem hinn smitaði dvelst þegar einangrunar er
 krafist. Í kröfu sóttvarnalæknis skal koma fram ítarleg lýsing á málavöxtum og
  nauðsyn einangrunar og tiltekinn sá tími sem einangrun er ætlað að vara, auk
annarra gagna sem málið kunna að varða. Dómari skal taka málið fyrir án tafar og
  skipa þeim er sætir einangrun talsmann, ef hann óskar þess, samkvæmt ákvæðum
 laga um meðferð opinberra mála um verjendur og skal gefa honum kost á að bera
fram ósk um hver verði skipaður. Dómari getur aflað gagna af sjálfsdáðum. Dómari
   kveður síðan upp úrskurð um hvort einangrun skuli haldast eða falla niður.
 Einangrun má ekki vara lengur en 15 sólarhringa í senn, en ef sóttvarnalæknir
telur nauðsynlegt að hún vari lengur skal hann að nýju bera kröfu um slíkt undir
     héraðsdóm. Málsmeðferð fyrir dómi frestar ekki framkvæmd einangrunar.
Dómsathöfnum þeim, sem um ræðir í 2. mgr., má skjóta til Hæstaréttar með kæru og
fer um hana eftir almennum reglum um kæru í einkamálum eftir því sem við á. Kæra
                      frestar ekki framkvæmd einangrunar.

                             V. kafli. Ýmis ákvæði.
16. gr. Starfrækja skal göngudeildir vegna tilkynningarskyldra smitsjúkdóma sem
                       veita meðferð og rekja smitleiðir.
     Á sjúkrahúsum, sem heilbrigðisráðherra ákveður, skal vera aðstaða til
 einangrunar þeirra sem eru til rannsóknar eða meðferðar vegna smitsjúkdóma eða
                             gruns um smitsjúkdóm.
Heilbrigðisráðherra getur falið ákveðnum rannsóknastofum að ábyrgjast greiningu
 örvera eða sníkjudýra úr sýnum frá sjúklingum með smitsjúkdóma og fylgjast með
      ónæmisástandi einstaklinga gegn þýðingarmiklum smitnæmum sjúkdómum.
17. gr. Allur kostnaður, sem hlýst af framkvæmd laga þessara, skal greiðast eins
  og annar sjúkra- og lækniskostnaður. Greiðsluhlutdeild sjúklinga skal fylgja
  almennum reglum um það efni. Heimilt er þó að undanþiggja greiðsluhlutdeild
sjúklinga sem leita til sérdeilda sem stunda forvarnir og sjúklinga sem boðaðir
                  eru til skoðunar vegna leitar að smitberum.
   18. gr. Ráðherra skal með reglugerð^1) setja nánari ákvæði um fyrirkomulag
  skráninga og tilkynninga skv. 3. gr., starfsemi rannsóknastofa sem fást við
 rannsóknir á sýnum frá sjúklingum með smitsjúkdóma sem lögin taka til skv. 9.
gr., opinberar sóttvarnaráðstafanir skv. 12. gr., starfsemi göngudeilda skv. 16.
gr. og hvaða deildir geti veitt þjónustu, sjúklingum að kostnaðarlausu, skv. 17.
     gr. Þá er ráðherra heimilt að setja reglur ef grípa þarf til sérstakra
 ráðstafana vegna sóttvarna við náttúruhamfarir og að setja í reglugerð nánari
                       ákvæði um framkvæmd laga þessara.
                          ^1)Rg. 129/1999. Rg. 131/1999.
 19. gr. Með mál sem rísa kunna út af brotum á lögum þessum skal farið að hætti
                                opinberra mála.
Brot gegn lögum þessum eða reglum settum samkvæmt þeim varða sektum eða fangelsi
                            allt að þremur mánuðum.
                 20. gr. Lög þessi öðlast gildi 1. janúar 1998.

References

   Visible links
   1. http://www.althingi.is/dba-bin/lawformpr.pl?lnr=1997019
