
   --------------------------------------------------------------------------

                                         Lög um Heyrnar- og talmeinastöð Íslands

                             1980, nr. 35, 23. maí

   --------------------------------------------------------------------------

                                     1. gr.
           Ríkið starfrækir stofnun, sem nefnist Heyrnar- og talmeinastöð
   Íslands. Stofnunin skal skipuð yfirlækni, sérmenntuðum í heyrnarfræði, í
   fullu starfi og skal hann annast faglega stjórn stofnunarinnar. Honum til
   aðstoðar skal vera yfirheyrnar- og taluppeldisfræðingur. Aðrir starfsmenn
   stofnunarinnar skulu vera heyrnar- og taluppeldisfræðingar,
   heyrnarritarar, tæknimenn, hlustarstykkjasmiðir ásamt aðstoðarfólki.

                                     2. gr.
           [Ráðherra skipar framkvæmdastjóra stofnunarinnar til fimm ára að
   fengnum tillögum stjórnar. Framkvæmdastjóri ræður yfirlækni, að fengnum
   tillögum stöðunefndar samkvæmt lögum um heilbrigðisþjónustu, og aðra
   starfsmenn stofnunarinnar.]^1)

   ^1)[2]L. 83/1997, 54. gr.

                                     3. gr.
           Stofnunin heyrir undir heilbrigðis- og tryggingamálaráðherra, sem
   skipar henni sérstaka stjórn. Skal stjórnin skipuð 7 mönnum til fjögurra
   ára í senn. Ráðherra skipar einn án tilnefningar og skal hann vera
   formaður. Menntamálaráðuneytið tilnefnir einn, Foreldra- og styrktarfélag
   heyrnardaufra einn, Félagið Heyrnarhjálp einn, Talkennarafélag Íslands
   einn, Félag háls-, nef- og eyrnalækna einn og Heyrnleysingjaskóli Íslands
   einn.

                                     4. gr.
           Stofnunin skal annast hvers konar þjónustu við heyrnarskerta, t.d.
   prófun heyrnar og úthlutun heyrnartækja. Stofnunin skal annast
   sjúkdómsgreiningu málhaltra, bæði barna og fullorðinna. Stofnunin skal
   halda skrá yfir alla þá landsmenn, sem eru heyrnarskertir og/eða
   málhaltir. Stofnunin skal annast heyrnarmælingar á fólki í fyrirbyggjandi
   tilgangi, t.d. vegna hávaða við vinnu eða notkunar lyfja. Skal stofnunin
   hafa fullt samráð við þá aðila opinbera, sem annast málefni á þessum
   vettvangi. Stofnunin skal hafa yfirumsjón með þjálfun og endurhæfingu
   heyrnarskertra og málhaltra, heyrnartækjameðferð og heyrnarrannsóknum, í
   samráði við aðra aðila, sem starfa á þessum vettvangi.

                                     5. gr.
           Stofnunin skal annast útvegun á hvers konar hjálpartækjum fyrir
   heyrnarskerta og málhalta, sem yfirlæknir hennar úrskurðar nauðsynleg.
           Ráðherra setur að fengnum tillögum stjórnar stofnunarinnar
   reglur^1) um þátttöku ríkisins í kostnaði vegna slíkra tækja í samræmi við
   hliðstæðar greiðslur almannatryggingalaganna.

   ^1)[3]Rg. 160/1986, sbr. [4]452/1988, [5]303/1991 og [6]368/1997.

                                     6. gr.
           Að fengnum tillögum stjórnar stofnunarinnar er ráðherra heimilt að
   setja með reglugerð gjaldskrá fyrir veitta þjónustu stöðvarinnar og skal
   sú gjaldskrá vera í samræmi við gjöld fyrir aðra veitta sérfræðiþjónustu.

                                     7. gr.
           Stofnunin skipuleggur ferðir starfsmanna sinna og annarra
   sérfræðinga til aðstoðar heyrnardaufum og málhöltum úti á landi. Skulu
   slíkar ferðir farnar a.m.k. árlega. Stofnunin skal hafa náið samstarf við
   Háls-, nef- og eyrnadeild Borgarspítalans í Reykjavík, enda sé henni ætluð
   framtíðarstaðsetning í þegar hönnuðum húsakynnum göngudeildar H.N.E. í
   Borgarspítalanum.

                                     8. gr.
           Stofnunin hefur í samráði við skólastjóra og kennara
   Heyrnleysingjaskólans sérfræðilega umsjón með heyrnaruppeldis- og
   læknisfræðilegri meðferð og rannsókn nemenda skólans.
           Sama gildir um sérdeildir heyrnardaufra í almennum skólum og um
   stofnanir og sérdeildir fyrir þroskaheft fólk og um samráð við skólastjóra
   og kennara þeirra.

                                     9. gr.
           Heilsugæslustöðvar skulu hafa samráð við stofnunina um alla
   þjónustu við heyrnardaufa og málhalta, sem veitt er á heilsugæslustöðvum.

                                    10. gr.
           Ráðherra setur stofnuninni og stjórn hennar starfsreglur.

References

   Visible links
   1. http://www.althingi.is/dba-bin/lawformpr.pl?lnr=1980035
   2. file://ekkitil/ekkitil.html?1997083#g54
   3. file://ekkitil/ekkitil.html?REGL/1986160
   4. file://ekkitil/ekkitil.html?REGL/1988452
   5. file://ekkitil/ekkitil.html?REGL/1991303
   6. file://ekkitil/ekkitil.html?REGL/1997368
