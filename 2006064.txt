
   --------------------------------------------------------------------------

          Lög um aðgerðir gegn peningaþvætti og fjármögnun hryðjuverka

                              2006 nr. 64 14. júní

   --------------------------------------------------------------------------

                 Ferill málsins á Alþingi.   Frumvarp til laga.

      Tóku gildi 23. júní 2006 nema 12. gr. sem tók gildi 1. janúar 2007.
 EES-samningurinn: tilskipun 2005/60/EB. Breytt með l. 77/2008 (tóku gildi 19.
                                  júní 2008).

                            I. kafli. Almenn ákvæði.
                               1. gr. Tilgangur.
   Tilgangur laga þessara er að koma í veg fyrir peningaþvætti og fjármögnun
hryðjuverka með því að skylda aðila sem stunda starfsemi er kann að verða notuð
      til peningaþvættis og fjármögnunar hryðjuverka til að þekkja deili á
viðskiptamönnum sínum og starfsemi þeirra og tilkynna um það til bærra yfirvalda
                 verði þeir varir við slíka ólögmæta starfsemi.
                               2. gr. Gildissvið.
                   Undir lög þessi falla eftirtaldir aðilar:
      a. Fjármálafyrirtæki samkvæmt skilgreiningu laga um fjármálafyrirtæki.
                      b. Líftryggingafélög og lífeyrissjóðir.
     c. Vátryggingamiðlarar og vátryggingaumboðsmenn samkvæmt lögum um miðlun
vátrygginga þegar þeir miðla líftryggingum eða öðrum söfnunartengdum tryggingum
           skv. [1]23. gr. laga um vátryggingastarfsemi, nr. 60/1994.
      d. Útibú erlendra fyrirtækja sem staðsett eru á Íslandi og falla undir
                                    ac-lið.
   e. Einstaklingar eða lögaðilar sem í atvinnuskyni stunda gjaldeyrisviðskipti
                  eða yfirfærslu peninga og annarra verðmæta.
             f. Lögmenn og aðrir lögfræðingar í eftirfarandi tilvikum:
    i. þegar þeir sjá um eða koma fram fyrir hönd umbjóðanda síns í hvers kyns
                       fjármála- eða fasteignaviðskiptum;
      ii. þegar þeir aðstoða við skipulagningu eða framkvæmd viðskipta fyrir
   umbjóðanda sinn hvað varðar kaup og sölu fasteigna eða fyrirtækja, sjá um
  umsýslu peninga, verðbréfa eða annarra eigna umbjóðanda síns, opna eða hafa
 umsjón með banka-, spari- eða verðbréfareikningum, útvega nauðsynlegt fjármagn
      til að stofna, reka eða stýra fyrirtækjum eða stofna, reka eða stýra
                fjárvörslusjóðum, fyrirtækjum og áþekkum aðilum.
                                g. Endurskoðendur.
    h. Aðrir einstaklingar og lögaðilar þegar þeir í starfi sínu inna af hendi
     sömu þjónustu og talin er upp í f-lið, t.d. skattaráðgjafar eða aðrir
                            utanaðkomandi ráðgjafar.
                     i. Fasteigna-, fyrirtækja- og skipasalar.
    j. Einstaklingar eða lögaðilar sem í atvinnuskyni selja hluti sem greitt er
 fyrir með reiðufé, hvort sem viðskiptin fara fram í einni greiðslu eða fleiri
 sem virðast tengjast hver annarri, að fjárhæð 15.000 evrur eða meira miðað við
          opinbert viðmiðunargengi eins og það er skráð hverju sinni.
         k. Þjónustuaðilar á sviði fjárvörslu og fyrirtækjaþjónustu, sbr.
                             skilgreiningu í 3. gr.
   l. Einstaklingar eða lögaðilar sem hlotið hafa starfsleyfi á grundvelli laga
 um happdrætti, eða til reksturs fjársafnana og happdrætta á grundvelli sérlaga
                        þegar greiddir eru út vinningar.
Fjármálaeftirlitið getur ákveðið að aðilar sem falla undir [ae-lið 1. mgr.]^1)
  og taka þátt í fjármálastarfsemi aðeins stöku sinnum eða að mjög takmörkuðu
   leyti og starfsemin felur í sér litla hættu á peningaþvætti eða fjármögnun
               hryðjuverka séu undanþegnir ákvæðum laga þessara.
  Skylt er þeim sem falla undir ákvæði þessara laga að veita alla nauðsynlega
                 aðstoð til að ákvæðum laganna verði framfylgt.
                               ^1)L. 77/2008, 1. gr.
                              3. gr. Orðskýringar.
                             Í lögum þessum merkir:
    1. [Peningaþvætti: Þegar einstaklingur eða lögaðili tekur við eða aflar sér
eða öðrum ávinnings með broti sem er refsivert samkvæmt almennum hegningarlögum
  eða öðrum lögum. Hér er einnig átt við það þegar einstaklingur eða lögaðili
umbreytir slíkum ávinningi, flytur hann, sendir, geymir, aðstoðar við afhendingu
    hans, leynir honum eða upplýsingum um uppruna hans, eðli, staðsetningu,
 ráðstöfun eða flutningi ávinnings eða stuðlar á annan sambærilegan hátt að því
          að tryggja öðrum ávinning af slíkum refsiverðum brotum.]^1)
   2. Fjármögnun hryðjuverka: Öflun fjár í þeim tilgangi eða með vitneskju um að
 nota eigi það til að fremja brot sem er refsivert [skv. 100. gr. a  100. gr.
                         c]^1) almennra hegningarlaga.
   3. Ávinningur: Hvers kyns hagnaður og eignir hverju nafni sem nefnast, þ.m.t.
skjöl sem ætlað er að tryggja rétthafa aðgang að eignum eða öðrum réttindum sem
                               meta má til fjár.
    4. Raunverulegur eigandi: Einstaklingur, einn eða fleiri, sem í raun á eða
  stýrir þeim einstaklingi og/eða lögaðila sem skráður er fyrir eða framkvæmir
               viðskiptin. Raunverulegur eigandi telst m.a. vera:
     a. Einstaklingur eða einstaklingar sem í raun eiga eða stjórna lögaðila í
  gegnum beina eða óbeina eignaraðild að meira en 25% hlut í lögaðilanum, ráða
  yfir meira en 25% atkvæðisréttar eða teljast á annan hátt hafa yfirráð yfir
lögaðila. Ákvæðið á þó ekki við um lögaðila sem skráðir eru á skipulegum markaði
                samkvæmt skilgreiningu [laga um kauphallir].^1)
   b. Einstaklingur eða einstaklingar sem eru framtíðareigendur að 25% eða meira
 af eignum fjárvörslusjóðs eða svipaðs löglegs fyrirkomulags, eða hafa yfirráð
   yfir 25% eða meira af eignum hans. Í tilvikum þar sem ekki hefur enn verið
 ákveðið hverjir munu njóta góðs af slíkum fjárvörslusjóði telst raunverulegur
  eigandi vera sá eða þeir sem sjóðurinn er stofnaður fyrir eða starfar fyrir.
     5. Tilkynningarskyldir aðilar: Aðilar sem taldir eru upp í 1. mgr. 2. gr.
   6. Þjónustuaðili á sviði fjárvörslu og fyrirtækjaþjónustu: Einstaklingur eða
             lögaðili sem veitir eftirfarandi þjónustu gegn gjaldi:
                    a. stofnun fyrirtækja eða annarra lögaðila,
        b. gegnir eða útvegar annan aðila til að gegna stöðu forstjóra eða
 framkvæmdastjóra fyrirtækis, stöðu meðeiganda í félagi eða sambærilegri stöðu
                          hjá annarri tegund lögaðila,
     c. útvegar lögheimili eða annað skráð heimilisfang sem á svipaðan hátt er
      notað til að hafa samband við fyrirtækið, eða aðra tengda þjónustu,
          d. starfar sem eða útvegar annan einstakling til að starfa sem
            fjárvörsluaðili sjóðs eða annars löglegs fyrirkomulags,
       e. starfar sem eða fær annan einstakling til að starfa sem tilnefndur
   hluthafi fyrir annan aðila en fyrirtæki sem skráð er á skipulegum markaði.
    [7. Gjaldeyrisskiptastöð: Starfsemi þar sem í atvinnuskyni fer fram kaup og
                      sala innlends og erlends gjaldeyris.
   8. Peninga- og verðmætasendingarþjónusta: Starfsemi þar sem í atvinnuskyni er
á einum stað tekið við reiðufé, tékkum eða annars konar verðmætum sem eru ígildi
  peninga og andvirði þess er á öðrum stað greitt til viðtakanda í reiðufé eða
    ígildi peninga með aðstoð hvers kyns skilaboða, millifærslu eða í gegnum
greiðslukerfi sem hlutaðeigandi peninga- og verðmætasendingarþjónusta á aðild að
    og sérstök lög gilda ekki um. Yfirfærsla sem framkvæmd er af peninga- og
verðmætasendingarþjónustu getur farið um hendur eins eða fleiri milligönguaðila
              áður en lokagreiðsla á sér stað til móttakanda.]^1)
                               ^1)L. 77/2008, 2. gr.

                II. kafli. Könnun á áreiðanleika viðskiptamanna.
            4. gr. [Tilvik er áreiðanleikakönnun skal fara fram.]^1)
   Tilkynningarskyldir aðilar samkvæmt lögum þessum skulu kanna áreiðanleika
 viðskiptamanna sinna í samræmi við ákvæði þessa kafla í eftirfarandi tilvikum:
                    a. Við upphaf viðvarandi samningssambands.
     b. Vegna einstakra viðskipta að fjárhæð 15.000 evrur eða meira miðað við
opinbert viðmiðunargengi eins og það er skráð hverju sinni, hvort sem viðskiptin
    fara fram í einni færslu eða fleirum sem virðast tengjast hver annarri.
      c. Vegna gjaldeyrisviðskipta að fjárhæð 1.000 evrur eða meira miðað við
opinbert viðmiðunargengi eins og það er skráð hverju sinni, hvort sem viðskiptin
    fara fram í einni færslu eða fleirum sem virðast tengjast hver annarri.
     d. Þegar grunur leikur á um peningaþvætti eða fjármögnun hryðjuverka, án
              tillits til undanþágna eða takmarkana af neinu tagi.
   e. Þegar vafi leikur á því að fyrirliggjandi upplýsingar um viðskiptamann séu
                       réttar eða nægilega áreiðanlegar.
                               ^1)L. 77/2008, 3. gr.
         5. gr. [Könnun á áreiðanleika upplýsinga um viðskiptamenn.]^1)
 [Áður en samningssambandi er komið á eða áður en viðskipti eiga sér stað skal
tilkynningarskyldur aðili gera kröfu um að nýr viðskiptamaður sanni á sér deili
                            með eftirfarandi hætti:
    a. Einstaklingar: Með framvísun gildra persónuskilríkja sem gefin eru út af
                stjórnvöldum eða eru viðurkennd af stjórnvöldum.
    b. Lögaðilar: Með framlagningu vottorðs úr fyrirtækjaskrá ríkisskattstjóra
   eða sambærilegri opinberri skrá með heiti, heimilisfangi og kennitölu eða
 sambærilegum upplýsingum. Prókúruhafar og aðrir þeir sem hafa sérstaka heimild
 til að koma fram fyrir hönd viðskiptavinar gagnvart fjármálafyrirtæki, þar með
  taldir framkvæmdastjórar og stjórnarmenn, skulu sanna á sér deili. Jafnframt
skulu aðilar sýna fram á að þeir séu réttilega að prókúru eða sérstakri heimild
                                    komnir.
Tilkynningarskyldir aðilar skulu afla upplýsinga um raunverulegan eiganda, sbr.
  4. tölul. 3. gr. Í tilvikum þar sem ekki er ljóst af framlögðum gögnum hver
   endanlegur móttakandi fjár verður skal krefjast frekari upplýsinga um það
                                  atriði.]^1)
  Afla skal upplýsinga um tilganginn með fyrirhuguðum viðskiptum hjá verðandi
                                viðskiptamanni.
 [Tilkynningarskyldur aðili skal gera kröfu um að viðskiptamaður sem þegar er í
 viðskiptum sanni á sér deili skv. 1. mgr., hafi hann ekki þegar gert það.]^1)
  Hafi einstaklingur eða starfsmaður tilkynningarskylds aðila vitneskju um eða
  ástæðu til að ætla að tiltekin viðskipti fari fram í þágu þriðja manns skal
 viðskiptamaður í samræmi við a- og b-lið 1. mgr. krafinn upplýsinga um hver sá
                                þriðji maður er.
 Tilkynningarskyldir aðilar skulu [varðveita afrit]^1) af persónuskilríkjum og
öðrum gögnum sem krafist er, eða fullnægjandi upplýsingar úr þeim, í a.m.k. fimm
   ár frá því að [viðskiptasambandi lýkur eða einstök viðskipti hafa átt sér
                                   stað].^1)
                               ^1)L. 77/2008, 4. gr.
             6. gr. Reglubundið eftirlit tilkynningarskyldra aðila.
         Tilkynningarskyldir aðilar skulu hafa reglubundið eftirlit með
samningssambandinu við viðskiptamenn sína til að tryggja að viðskipti þeirra séu
 í samræmi við fyrirliggjandi upplýsingar um þá, t.d. með athugun á viðskiptum
     sem eiga sér stað á meðan á samningssambandinu stendur. Upplýsingar um
  viðskiptamenn skulu uppfærðar og frekari upplýsinga aflað í samræmi við lög
                        þessi eftir því sem þörf krefur.
                               7. gr. Áhættumat.
 Tilkynningarskyldum aðilum er heimilt að beita ákvæðum 5. og 6. gr. og ákvæðum
 III. og IV. kafla á grundvelli áhættumats þar sem umfang upplýsingaöflunar og
annarra ráðstafana samkvæmt lögum þessum gagnvart hverjum viðskiptamanni byggist
 á mati á hættu á peningaþvætti og fjármögnun hryðjuverka. Nýti þeir sér slíka
 heimild er þeim skylt að setja sér reglur um framkvæmd þess og ber aðilum sem
     tilgreindir eru í ad-lið 1. mgr. 2. gr. að fá reglurnar samþykktar af
Fjármálaeftirlitinu og aðilum sem tilgreindir eru í el-lið 1. mgr. 2. gr. að fá
                       reglurnar samþykktar af lögreglu.
      8. gr. [Tímabundin frestun á að sannreyna áreiðanleika upplýsinga um
                               viðskiptamenn.]^1)
     Nýr viðskiptamaður skal sanna á sér deili í samræmi við 5. gr. áður en
samningssambandi er komið á. Til að trufla ekki eðlilegan framgang viðskipta má
  þó fresta því þar til samningssamband hefur stofnast í þeim tilvikum þar sem
lítil hætta er talin á peningaþvætti eða fjármögnun hryðjuverka. Viðskiptamaður
 skal í slíkum tilvikum sanna á sér deili eins fljótt og því verður komið við.
Heimilt er að opna bankareikning fyrir viðskiptamann þrátt fyrir að skilyrðum 1.
mgr. sé ekki fullnægt að því tilskildu að tryggt sé að færslur á hann verði ekki
         framkvæmdar fyrr en hann hefur sannað á sér deili skv. 5. gr.
Þrátt fyrir ákvæði 1. mgr. er heimilt þegar um viðskipti með líftryggingar er að
   ræða að rétthafi samkvæmt líftryggingarsamningnum sanni á sér deili þegar
 samningssambandi við viðskiptamann hefur verið komið á. Í slíkum tilvikum skal
rétthafi sanna deili á sér eigi síðar en þegar líftrygging er greidd út eða áður
        en rétthafi hyggst nýta sér rétt þann sem felst í tryggingunni.
                               ^1)L. 77/2008, 5. gr.
       9. gr. Skilyrði könnunar á áreiðanleika upplýsinga ekki uppfyllt.
    Hafi ekki reynst mögulegt að fullnægja skilyrðum 1. og 2. mgr. 5. gr. er
óheimilt að framkvæma viðskipti eða stofna til samningssambands við viðkomandi.
   [Hafi þegar verið stofnað til viðskiptasambands skal þá þegar binda enda á
það.]^1) Skal jafnframt metið hvort ástæða sé til að senda lögreglu tilkynningu
                                  skv. 17. gr.
   1. mgr. gildir ekki um störf lögmanna við athugun þeirra á lagalegri stöðu
  umbjóðenda sinna eða þegar þeir koma fram fyrir hönd þeirra í dómsmáli eða í
   tengslum við dómsmál, þ.m.t. þegar þeir veita ráðgjöf um hvort höfða eigi
                        dómsmál eða komast hjá dómsmáli.
                               ^1)L. 77/2008, 6. gr.

      III. kafli. Auknar kröfur til könnunar á áreiðanleika upplýsinga um
                                 viðskiptamann.
                               10. gr. Fjarsala.
Við upphaf viðskipta með fjarsölu, stofnun samninga með notkun fjarskiptaaðferða
eða á annan sambærilegan hátt þar sem viðskiptamaðurinn er ekki á staðnum til að
sanna á sér deili ber að afla viðbótargagna um viðskiptamann ^1) svo og krefjast
 þess að fyrsta greiðsla skuli gerð í nafni viðskiptamanns og af reikningi sem
               hann hefur stofnað í starfandi fjármálafyrirtæki.
  Í reglum sem tilkynningarskyldum aðilum er skylt að setja um innra eftirlit
 fyrir starfsemina, sbr. 1. mgr. 23. gr., skal þegar það á við kveða nánar á um
 viðskipti með notkun fjarskiptaaðferða og varðveislu gagna um slík viðskipti.
                               ^1)L. 77/2008, 7. gr.
                          11. gr. Millibankaviðskipti.
   Í millibankaviðskiptum yfir landamæri, við aðila frá löndum utan Evrópska
   efnahagssvæðisins, skulu fjármálafyrirtæki sem lög þessi gilda um uppfylla
                              eftirtalin skilyrði:
    a. afla upplýsinga um starfsemi gagnaðilans og meta út frá opinberum gögnum
         orðstír viðkomandi og [staðreyna]^1) gæði eftirlits hjá honum,
    b. leggja mat á eftirlit gagnaðilans [og fullvissa sig]^1) með því að ekki
               fari fram peningaþvætti og fjármögnun hryðjuverka,
     c. afla samþykkis frá yfirstjórn áður en millibankaviðskiptum er komið á,
       d. skrásetja skyldur hvors aðila fyrir sig samkvæmt lögum þessum, og
   e. fá staðfest, þegar um greiðslustreymisreikninga er að ræða, að gagnaðilinn
[hafi fullnægt skilyrðum 1. og 2. mgr. 5. gr. um áreiðanleikakönnun]^1) og meti
reglulega upplýsingar um viðskiptamenn sem hafa beinan aðgang að reikningum hjá
 fjármálafyrirtæki sem lög þessi gilda um, og geti veitt viðeigandi upplýsingar
                        um viðskiptamann sé þess óskað.
                               ^1)L. 77/2008, 8. gr.
     12. gr. [Einstaklingar í áhættuhópi vegna stjórnmálalegra tengsla.]^1)
    Ef samningssamband eða viðskipti eru við einstaklinga sem teljast vera í
  áhættuhópi vegna stjórnmálalegra tengsla sinna og eru búsettir í öðru landi
  skulu tilkynningarskyldir aðilar samkvæmt lögum þessum fullnægja eftirtöldum
                       skilyrðum, auk skilyrða II. kafla:
    a. meta hvort viðskiptamaður telst vera í áhættuhópi vegna stjórnmálalegra
tengsla sinna, en til þess hóps teljast þeir sem eru eða hafa verið háttsettir í
 opinberri þjónustu og nánasta fjölskylda þeirra eða einstaklingar sem vitað er
                       að eru nánir samstarfsmenn þeirra,
     b. afla samþykkis frá yfirstjórn áður en stofnað er til viðskipta við þá,
     c. grípa til viðeigandi ráðstafana til að sannreyna uppruna fjármuna sem
               notaðir eru í samningssambandinu eða viðskiptunum,
            d. hafa reglubundið aukið eftirlit með samningssambandinu.
  [Breytist staða viðskiptamanns eftir að samningssambandi hefur verið komið á
þannig að hann teljist einstaklingur í áhættuhópi vegna stjórnmálalegra tengsla
sinna á 1. mgr. jafnframt við. Skal þá þegar afla samþykkis frá yfirstjórn, sbr.
         b-lið 1. mgr., áður en viðskiptasambandi er haldið áfram.]^1)
                               ^1)L. 77/2008, 9. gr.
    13. gr. Millibankaviðskipti við lánastofnun án raunverulegrar starfsemi.
 Lánastofnunum sem lög þessi gilda um er óheimilt að stofna til eða halda áfram
 millibankaviðskiptum við lánastofnun eða annan aðila með sambærilega starfsemi
 sem stofnaður er innan lögsögu þar sem hann hefur enga raunverulega starfsemi
 eða stjórn og er ótengdur eftirlitsskyldri fjármálasamstæðu. Þeim er jafnframt
     óheimilt að eiga í millibankaviðskiptum við banka sem heimilar slíkri
                      lánastofnun að nota reikninga sína.
                        14. gr. Nafnleynd í viðskiptum.
 Tilkynningarskyldir aðilar skulu sýna sérstaka varúð þegar um er að ræða [nýja
tækni],^1) vöru eða viðskipti þar sem hvatt er til nafnleyndar og skulu ^1) gera
      ráðstafanir til að koma í veg fyrir að slík viðskipti séu notuð til
                  peningaþvættis eða fjármögnunar hryðjuverka.
                              ^1)L. 77/2008, 10. gr.

        IV. kafli. [Einfölduð könnun á áreiðanleika viðskiptamanna.]^1)
                              ^1)L. 77/2008, 14. gr.
       15. gr. [Viðskiptamenn sem lúta einfaldaðri könnun á áreiðanleika.
   Þegar tilkynningarskyldur aðili hefur aflað fullnægjandi upplýsinga um að
    viðskiptamaður falli undir eftirfarandi er heimilt að beita einfaldaðri
                              áreiðanleikakönnun:
    a. Lögaðilar sem taldir eru upp í a- og b-lið 1. mgr. 2. gr. og samsvarandi
lögaðilar sem hlotið hafa starfsleyfi á Evrópska efnahagssvæðinu. Sama gildir um
eftirlitsskyld fjármálafyrirtæki frá löndum utan Evrópska efnahagssvæðisins sem
          til eru gerðar kröfur sambærilegar við kröfur laga þessara.
    b. Félög sem skráð eru á skipulegum verðbréfamarkaði samkvæmt skilgreiningu
                              laga um kauphallir.
                              c. Íslensk stjórnvöld.
Við einfaldaða áreiðanleikakönnun gilda ekki ákvæði 5. og 6. gr. Ávallt skal þó
      skrá nafn einstaklings eða lögaðila, kennitölu og heimilisfang.]^1)
                              ^1)L. 77/2008, 11. gr.
     [15. gr. a. Tilvik þar sem beita má einfaldaðri könnun á áreiðanleika
                                viðskiptamanna.
 Í eftirfarandi tilvikum er heimilt að beita einfaldaðri könnun á áreiðanleika
                     viðskiptamanna, sbr. 2. mgr. 15. gr.:
     1. Þegar staðfest er að greiðsla fyrir viðskipti verði færð til skuldar á
  viðskiptareikningi á nafni viðskiptamanns í starfandi fjármálafyrirtæki eða
 samsvarandi lögaðila sem hlotið hefur starfsleyfi á Evrópska efnahagssvæðinu,
     nema grunur leiki á að viðskiptin tengist peningaþvætti eða fjármögnun
                                  hryðjuverka.
      2. Við gerð líftryggingarsamnings hjá fjármálastofnun, sem hlotið hefur
  starfsleyfi á Evrópska efnahagssvæðinu, ef árlegt iðgjald viðskiptamanns frá
      Evrópska efnahagssvæðinu er lægra en 1.000 evrur, miðað við opinbert
    viðmiðunargengi eins og það er skráð hverju sinni, eða ef um er að ræða
      eingreiðslu iðgjalds sem er lægri en 2.500 evrur, miðað við opinbert
viðmiðunargengi eins og það er skráð hverju sinni. Ef árlegt iðgjald er hækkað,
  þannig að það verði hærra en 1.000 evrur, miðað við opinbert viðmiðunargengi
eins og það er skráð hverju sinni, skal krefjast framvísunar skilríkja, sbr. 5.
                                    gr.]^1)
                              ^1)L. 77/2008, 12. gr.
                     16. gr. Upplýsingar frá þriðja aðila.
  Tilkynningarskyldur aðili þarf ekki [áður en viðskipti hefjast]^1) að kanna
áreiðanleika viðskiptamanns skv. 1.3. mgr. 5. gr. ef samsvarandi upplýsingar um
áreiðanleika hans koma fram fyrir tilstilli fjármálafyrirtækis sem hlotið hefur
 starfsleyfi á Íslandi eða samsvarandi lögaðila sem hlotið hefur starfsleyfi á
    Evrópska efnahagssvæðinu. Sama gildir um upplýsingar sem koma fram fyrir
tilstilli eftirlitsskyldrar lána- eða fjármálastofnunar frá löndum utan Evrópska
  efnahagssvæðisins sem gerðar eru sambærilegar kröfur til og í lögum þessum.
 Endanleg ábyrgð á könnun á áreiðanleika viðskiptamanns skv. 1.3. mgr. 5. gr.
    hvílir á viðtakanda upplýsinganna. [Áður en upplýsingar eru fengnar skal
tilkynningarskyldur aðili leitast við að tryggja að þriðji aðili fullnægi kröfum
sambærilegum við þær sem gerðar eru í lögum þessum og lúti eftirliti sambærilegu
              við eftirlit með íslenskum fjármálafyrirtækjum.]^1)
      Þriðji aðili sem veitir upplýsingar skv. 1. mgr. skal, ef viðtakandi
  upplýsinganna óskar eftir því, án tafar gera upplýsingarnar aðgengilegar eða
áframsenda afrit af viðeigandi persónuupplýsingum og öðrum viðeigandi gögnum sem
  sanna hver viðskiptamaður eða raunverulegur eigandi er. [Tilkynningarskyldur
  aðili skal tryggja að þriðji aðili uppfylli þessa skyldu sína og gera um það
           skriflegan samning þar sem kveðið er nánar á um framkvæmd
                           upplýsingagjafarinnar.]^1)
                              ^1)L. 77/2008, 13. gr.

              V. kafli. Tilkynningarskylda og aðrar skyldur aðila.
                       17. gr. Almenn tilkynningarskylda.
 Tilkynningarskyldum aðilum er skylt að láta athuga gaumgæfilega öll viðskipti
       [og fyrirhuguð viðskipti]^1) sem grunur leikur á að rekja megi til
 peningaþvættis eða fjármögnunar hryðjuverka og tilkynna lögreglu um viðskipti
þar sem slík tengsl eru talin vera fyrir hendi. Gildir þetta einkum um viðskipti
  sem eru óvenjuleg, mikil eða flókin, með hliðsjón af venjubundinni starfsemi
  viðskiptamannsins eða virðast ekki hafa fjárhagslegan eða lögmætan tilgang.
 [Kanna skal bakgrunn og tilgang slíkra viðskipta að því marki sem unnt er.]^1)
   Samkvæmt [skriflegri]^1) beiðni lögreglu, sem rannsakar peningaþvætti eða
    fjármögnun hryðjuverka, skulu tilkynningarskyldir aðilar láta í té allar
upplýsingar sem nauðsynlegar eru taldar vegna tilkynningarinnar. [Ekki er þörf á
         dómsúrskurði vegna upplýsingagjafar samkvæmt ákvæði þessu.]^1)
 1. mgr. gildir ekki um upplýsingar sem lögmenn öðlast við athugun á lagalegri
stöðu skjólstæðings, þ.m.t. þegar þeir veita ráðgjöf um hvort höfða eigi dómsmál
  eða komast hjá dómsmáli, eða upplýsingar sem þeir öðlast fyrir, á meðan eða
   eftir lok dómsmáls, ef upplýsingarnar hafa bein tengsl við dómsmálið. Sama
 gildir um upplýsingar sem aðilar skv. gi-lið 1. mgr. 2. gr. öðlast þegar þeir
     veita lögmanni sérfræðiráðgjöf fyrir, á meðan eða eftir lok dómsmáls.
                              ^1)L. 77/2008, 15. gr.
                    18. gr. Skylda til að forðast viðskipti.
  Forðast skal viðskipti þegar fyrir hendi er vitneskja eða grunur um að rekja
 megi þau til peningaþvættis eða fjármögnunar hryðjuverka. Skal tilkynna um þau
         til lögreglu og taka fram í tilkynningunni innan hvaða frests
tilkynningarskyldum aðilum er skylt að framkvæma viðskiptin. Ef ekki er unnt að
  koma í veg fyrir viðskiptin eða stöðvun þeirra gæti hindrað lögsókn á hendur
  þeim sem hafa hagnað af viðskiptunum skal lögreglu tilkynnt um viðskiptin um
                          leið og þau hafa farið fram.
                       19. gr. Meðferð tilkynninga o.fl.
  Lögreglu ber að staðfesta skriflega móttöku tilkynningar skv. 17. og 18. gr.
 Lögreglu er heimilt ef brýn nauðsyn krefur að óska eftir því að viðskipti sem
  tilkynnt hefur verið um skv. 17. og 18. gr. verði ekki framkvæmd fyrr en að
loknum þeim fresti sem tilgreindur er í tilkynningunni. Lögregla skal tafarlaust
       gera tilkynnanda viðvart telji hún ekki þörf á hindrun viðskipta.
Nánar skal mælt fyrir um móttöku tilkynninga, greiningu og miðlun upplýsinga um
      hugsanlegt peningaþvætti í reglugerð^1) sem dómsmálaráðherra setur.
                          ^1)Rg. 626/2006, sbr. 814/2008.
                        20. gr. Bann við upplýsingagjöf.
  Tilkynningarskyldum aðilum og stjórnendum, starfsmönnum og öðrum sem vinna í
 þágu þeirra er skylt að sjá til þess að viðskiptamaður eða annar utanaðkomandi
 aðili fái ekki vitneskju um að lögreglu hafi verið sendar upplýsingar skv. 17.
 og 18. gr. um að rannsókn sé hafin vegna gruns um peningaþvætti eða fjármögnun
       hryðjuverka eða að slíkri rannsókn kunni að verða hrundið af stað.
   Þrátt fyrir ákvæði 1. mgr. er miðlun framangreindra upplýsinga heimil til
                              eftirtalinna aðila:
                           a. til Fjármálaeftirlitsins,
       b. innan samstæðu eins og hún er skilgreind í lögum um ársreikninga,
    c. milli aðila sem nefndir eru í f- og g-lið 1. mgr. 2. gr. og sinna starfi
                sínu hjá sama lögaðila eða sama neti fyrirtækja,
    d. milli aðila sem nefndir eru í ag-lið 1. mgr. 2. gr. að því tilskildu að
                    öllum eftirtöldum skilyrðum sé fullnægt:
                   1. að báðir aðilar tilheyri sömu starfsgrein,
    2. að málið varði einstakling eða lögaðila sem er viðskiptavinur hjá báðum
                                    aðilum,
            3. að upplýsingarnar varði viðskipti sem snerta báða aðila,
     4. að báðir aðilar hafi sambærilegar skyldur hvað varðar þagnarskyldu og
                          vernd persónuupplýsinga, og
        5. að upplýsingarnar séu eingöngu notaðar í þeim tilgangi að hindra
                    peningaþvætti og fjármögnun hryðjuverka.
   Eingöngu er heimilt að miðla upplýsingum skv. 2. mgr. til einstaklings eða
lögaðila með heimili í ríki utan Evrópska efnahagssvæðisins ef einstaklingurinn
eða lögaðilinn er bundinn af sambærilegum reglum um aðgerðir gegn peningaþvætti
             og fjármögnun hryðjuverka og lög þessi mæla fyrir um.
 Aðilar nefndir í f- og g-lið 1. mgr. 2. gr. sem ráða viðskiptavinum sínum frá
því að taka þátt í ólöglegu athæfi teljast ekki hafa brotið 1. mgr. um bann við
                                upplýsingagjöf.
                     21. gr. Undantekning frá þagnarskyldu.
Þegar tilkynningarskyldur aðili veitir lögreglu upplýsingar í góðri trú samkvæmt
   lögum þessum telst það ekki brot á þagnarskyldu sem hann er bundinn lögum
   samkvæmt eða með öðrum hætti. Slík upplýsingagjöf leggur hvorki refsi- né
skaðabótaábyrgð á herðar hlutaðeigandi einstaklingum, lögaðilum eða starfsmönnum
                                    þeirra.
                       22. gr. Tilnefning ábyrgðarmanns.
    Tilkynningarskyldir aðilar bera ábyrgð á því að ákvæðum laga þessara og
    reglugerða og reglna settra samkvæmt þeim sé framfylgt. Þeim er skylt að
   tilnefna einn úr hópi stjórnenda sem sérstakan ábyrgðarmann sem að jafnaði
       annast tilkynningar í samræmi við ákvæði 17. og 18. gr. og [hefur
  skilyrðislausan aðgang að áreiðanleikakönnun viðskiptamanna, viðskiptum eða
     beiðnum um viðskipti ásamt öllum þeim gögnum er skipt geta máli vegna
     tilkynningar].^1) Lögreglu skal tilkynnt um tilnefningu ábyrgðarmanns.
  [Ábyrgðarmaður skal sjá til þess að mótaðar séu samræmdar starfsaðferðir er
                     stuðli að góðri framkvæmd laganna.]^1)
                              ^1)L. 77/2008, 16. gr.
                          23. gr. Innra eftirlit o.fl.
  Tilkynningarskyldum aðilum ber skylda til þess að setja sér skriflegar innri
reglur og hafa innra eftirlit sem miðar að því að koma í veg fyrir að starfsemi
 þeirra sé notuð til peningaþvættis og fjármögnunar hryðjuverka. [Þar skal m.a.
  fjallað um áreiðanleikakönnun viðskiptamanna, tilkynningarskyldu, varðveislu
            gagna og viðskipti sem krefjast sérstakrar varúðar.]^1)
  [Tilkynningarskyldir aðilar skulu sjá til þess að starfsmenn hljóti sérstaka
þjálfun í aðgerðum gegn peningaþvætti og fjármögnun hryðjuverka. Þjálfunin skal
  fara fram við upphaf starfs og reglulega á starfstímanum, til að tryggja að
   starfsmenn þekki skyldur tilkynningarskyldra aðila samkvæmt lögum þessum,
 áreiðanleikakönnun viðskiptamanna og tilkynningarskyldu ásamt því sem þeir fái
 upplýsingar um þróun innan málaflokksins og nýjustu aðferðir við peningaþvætti
                         og fjármögnun hryðjuverka.]^1)
 Tilkynningarskyldum aðilum ber skylda til þess að gera skriflegar skýrslur um
 allar grunsamlegar og óvenjulegar færslur sem verða við framkvæmd viðskipta í
starfsemi þeirra. Um varðveislu slíkra gagna fer samkvæmt ákvæðum 4. mgr. 5. gr.
 Lögaðilar sem nefndir eru í 1. mgr. 2. gr. skulu búa yfir kerfi sem gerir þeim
   kleift að bregðast skjótt við fyrirspurnum frá lögreglu eða öðrum lögbærum
 yfirvöldum. Um varðveislu slíkra gagna, þ.m.t. upplýsinga um einstök viðskipti
              viðskiptamanna, fer samkvæmt ákvæðum 4. mgr. 5. gr.
Lögaðilum sem nefndir eru í 1. mgr. 2. gr. ber við ráðningu starfsfólks að setja
 sérstakar reglur um hvaða athuganir skuli gerðar á ferli umsækjenda um stöður
  hjá fyrirtækjunum og í hvaða tilvikum skuli krafist sakavottorðs eða annarra
                sambærilegra skilríkja um feril og fyrri störf.
                              ^1)L. 77/2008, 17. gr.
     24. gr. Útibú og dótturfélög í ríkjum utan Evrópska efnahagssvæðisins.
   Aðilar sem tilgreindir eru í ac-lið 1. mgr. 2. gr. skulu tryggja að útibú
      þeirra og dótturfélög í ríkjum utan Evrópska efnahagssvæðisins kanni
áreiðanleika upplýsinga um viðskiptamenn sína með sambærilegum hætti og mælt er
  fyrir um í lögum þessum eða eins sambærilegum hætti og lög viðkomandi ríkis
                                    heimila.
 Ef löggjöf ríkis utan Evrópska efnahagssvæðisins þar sem útibú eða dótturfélag
   er staðsett heimilar ekki sambærilega könnun á áreiðanleika upplýsinga um
  viðskiptamenn og mælt er fyrir um í lögum þessum skal viðkomandi aðili senda
Fjármálaeftirlitinu tilkynningu um það. Jafnframt skal viðkomandi aðili tryggja
að hlutaðeigandi útibú eða dótturfélag bregðist við hættunni á peningaþvætti eða
 fjármögnun hryðjuverka eftir öðrum leiðum. [Séu lög og reglur sem beinast gegn
 peningaþvætti og fjármögnun hryðjuverka strangari í hinu erlenda ríki, þar sem
            útibú eða dótturfélag er staðsett, skal þeim fylgt.]^1)
Aðilar sem tilgreindir eru í ac-lið 1. mgr. 2. gr. skulu sjá til þess að útibú
    þeirra og dótturfélög í ríkjum utan Evrópska efnahagssvæðisins setji sér
 skriflegar innri reglur sambærilegar þeim sem krafist er í 1. mgr. 23. gr. eða
           eins sambærilegar reglur og lög viðkomandi ríkis heimila.
                              ^1)L. 77/2008, 18. gr.

                VI. kafli. [Eftirlit, skráningarskylda o.fl.]^1)
                              ^1)L. 77/2008, 21. gr.
               25. gr. [Fjármálaeftirlitið og Neytendastofa.]^1)
   Fjármálaeftirlitið hefur eftirlit með því að aðilar sem tilgreindir eru í
[ae-lið 1. mgr. 2. gr.]^1) fari að ákvæðum laga þessara og reglugerða og reglna
settra samkvæmt þeim. Um eftirlitið fer samkvæmt lögum um opinbert eftirlit með
   fjármálastarfsemi og þeim sérlögum sem um starfsemi eftirlitsskyldra aðila
                                     gilda.
 Fjármálaeftirlitinu er heimilt að beita eftirlitsúrræðum sem kveðið er á um í
  lögum um opinbert eftirlit með fjármálastarfsemi við eftirlit samkvæmt lögum
                                    þessum.
 [Neytendastofa hefur eftirlit með því að þeir sem falla undir j-lið 1. mgr. 2.
 gr. fari að ákvæðum laga þessara, reglugerða og reglna settra samkvæmt þeim og
               setur nánari reglur um framkvæmd eftirlitsins.]^1)
                              ^1)L. 77/2008, 19. gr.
           [25. gr. a. Skráning gjaldeyrisskiptastöðva og peninga- og
                           verðmætasendingarþjónustu.
 Einstaklingar og lögaðilar sem starfrækja gjaldeyrisskiptastöð eða peninga- og
    verðmætasendingarþjónustu eru skráningarskyldir hjá Fjármálaeftirlitinu.
Undanþegin skráningarskyldu eru fjármálafyrirtæki samkvæmt skilgreiningu laga um
                  fjármálafyrirtæki, sbr. a-lið 1. mgr. 2. gr.
 Fjármálaeftirlitið setur nánari reglur um framkvæmd og skilyrði skráningar og
                            framkvæmd viðskipta.]^1)
                              ^1)L. 77/2008, 20. gr.
    [25. gr. b. Fjármálaeftirlitið skal neita um skráningu skv. 25. gr. a ef
      skráningarskyldir aðilar eða stjórnendur eða raunverulegir eigendur
 starfseminnar hafa á síðustu fimm árum verið úrskurðaðir gjaldþrota eða hlotið
 dóm fyrir refsiverðan verknað samkvæmt almennum hegningarlögum, lögum þessum,
   löggjöf um hlutafélög, einkahlutafélög, bókhald, ársreikninga, gjaldþrot,
 opinber gjöld eða þeim sérlögum sem gilda um aðila sem lúta opinberu eftirliti
                             með fjármálastarfsemi.
    Fjármálaeftirlitið skal fella skráðan aðila af skrá skv. 25. gr. a ef um
 skráningarskylda aðila eða stjórnendur eða raunverulega eigendur starfseminnar
                     háttar svo sem um getur í 1. mgr.]^1)
                              ^1)L. 77/2008, 20. gr.
                      26. gr. Tilkynningar eftirlitsaðila.
 Fái Fjármálaeftirlitið, önnur stjórnvöld eða aðrir fagaðilar sem hafa eftirlit
 með starfsemi tilkynningarskyldra aðila í störfum sínum vitneskju um viðskipti
    sem tengjast peningaþvætti eða fjármögnun hryðjuverka eða upplýsingar um
     viðskipti sem grunur leikur á að tengist peningaþvætti eða fjármögnun
                  hryðjuverka skal það tilkynnt til lögreglu.
Fjármálaeftirlitið gefur út tilkynningar og leiðbeiningar ef þörf er á sérstakri
varúð í viðskiptum við ríki eða ríkjasvæði sem ekki fylgja alþjóðlegum tilmælum
    og reglum um aðgerðir gegn peningaþvætti. Tilkynningarskyldum aðilum ber
   jafnframt að gefa sérstakan gaum að ríkjum eða ríkjasvæðum sem ekki fylgja
         alþjóðlegum tilmælum og reglum um aðgerðir gegn peningaþvætti.

                             VII. kafli. Viðurlög.
                               27. gr. Viðurlög.
 Vanræki tilkynningarskyldur aðili af ásetningi eða stórkostlegu hirðuleysi að
  kanna áreiðanleika upplýsinga um viðskiptamenn sína skv. II. og III. kafla,
  tilkynningarskyldu eða aðrar skyldur skv. V. kafla eða vanræki hann að veita
  upplýsingar eða láta í té aðstoð, skýrslur eða gögn svo sem kveðið er á um í
      lögum þessum eða reglum settum samkvæmt þeim skal hann sæta sektum.
[Vanræki aðili skráningarskyldu skv. 25. gr. a, haldi hann starfsemi sinni áfram
 þrátt fyrir að hafa verið felldur út af skrá Fjármálaeftirlitsins eða vanræki
 hann að veita upplýsingar eða láta í té aðstoð svo sem kveðið er á um í lögum
                       þessum skal hann sæta sektum.]^1)
  Þegar brot á lögum þessum er framið í starfsemi lögaðila, og í þágu hans, má
      gera lögaðilanum sekt án tillits til þess hvort sök verður sönnuð á
  fyrirsvarsmann eða starfsmann lögaðila. Hafi fyrirsvarsmaður eða starfsmaður
gerst sekur um brot á lögum þessum má einnig gera lögaðilanum sekt ef brotið var
                                  í þágu hans.
                              ^1)L. 77/2008, 22. gr.

                           VIII. kafli. Ýmis ákvæði.
                          28. gr. Reglugerðarheimild.
Viðskiptaráðherra er heimilt að setja í reglugerð^1) nánari ákvæði um framkvæmd
                           laga þessara, þar á meðal:
   1. frekari ákvæði um undanþágur frá kröfum um könnun á áreiðanleika skv. 15.
                                      gr.,
          2. nánari ákvæði um framkvæmd tilkynningarskyldu skv. 17. gr.,
   3. nánari ákvæði um hvaða upplýsingar um sendanda skuli fylgja millifærslum,
         4. sérstakar reglur um tilkynningar á millifærslum til eða í þágu
 einstaklinga eða lögaðila sem hafa tengsl við ríki eða ríkjasvæði sem ekki er
 með viðunandi reglur um aðgerðir gegn peningaþvætti og fjármögnun hryðjuverka,
    5. sérstakar reglur um bann eða takmarkanir á heimildum tilkynningarskyldra
    aðila til að stofna til samningssambands eða framkvæma millifærslur til
 einstaklinga eða lögaðila sem hafa tengsl við ríki eða ríkjasvæði sem ekki er
 með viðunandi reglur um aðgerðir gegn peningaþvætti og fjármögnun hryðjuverka.
                          ^1)Rg. 811/2008, rg. 386/2009.
                              29. gr. Innleiðing.
       Með lögum þessum eru tekin upp í innlendan rétt ákvæði tilskipunar
Evrópuþingsins og ráðsins 2005/60/EB, um ráðstafanir gegn því að fjármálakerfið
          sé notað til peningaþvættis og til fjármögnunar hryðjuverka.
                              30. gr. Gildistaka.
   Lög þessi öðlast þegar gildi. Ákvæði 12. gr. öðlast gildi 1. janúar 2007.

References

   Visible links
   1. file://1994060.html#g23
