
   --------------------------------------------------------------------------

Lög um stofnun opinbers hlutafélags um byggingu nýs Landspítala við Hringbraut í
                                   Reykjavík

                              2010 nr. 64 22. júní

   --------------------------------------------------------------------------

                 Ferill málsins á Alþingi.   Frumvarp til laga.

 Tóku gildi 24. júní 2010. Breytt með l. 126/2011 (tóku gildi 30. sept. 2011).

 1. gr. [Ráðherra]^1) er heimilt að stofna opinbert hlutafélag sem hefur það að
 markmiði að standa að nauðsynlegum undirbúningi og láta bjóða út byggingu nýs
  Landspítala, háskólasjúkrahúss við Hringbraut í Reykjavík, og að semja um að
ríkið taki bygginguna á langtímaleigu að loknu útboði. Fyrir undirritun samninga
       að loknu útboði skal leita samþykkis Alþingis með almennum lögum.
   [Ráðherra]^1) er heimilt í þessu skyni að leggja félaginu til hluta þeirra
lóðarréttinda sem spítalinn hefur yfir að ráða við Hringbraut undir bygginguna.
Ákvæði laga um hlutafélög gilda um félagið ef ekki er kveðið á um annað í lögum
                                    þessum.
                             ^1)L. 126/2011, 529. gr.
2. gr. Tilgangur félagsins er að standa að undirbúningi og útboði á byggingu nýs
 Landspítala, háskólasjúkrahúss við Hringbraut í Reykjavík, með það að markmiði
  að ríkið taki bygginguna á langtímaleigu þegar byggingaverktaki hefur lokið
                                 umsömdu verki.
Félaginu skal vera heimilt að gera hvers konar samninga við aðra aðila til að ná
  tilgangi sínum á sem hagkvæmastan hátt. Tilgangi félagsins skal nánar lýst í
                                samþykktum þess.
Stjórn félagsins skal eins og unnt er vinna að verkefnum skv. 1. mgr. í samráði
               og samvinnu við helstu hagsmunaaðila verkefnisins.
 3. gr. Stjórn félagsins skal skipuð þremur mönnum og jafnmörgum til vara. Þeir
                       skulu kosnir á aðalfundi ár hvert.
    Framkvæmdastjóri skal hafa haldgóða menntun eða reynslu af sambærilegum
                                   verkefnum.
 Stjórnarmenn og framkvæmdastjóri skulu vera lögráða. Þeir mega ekki á síðustu
   fimm árum hafa verið úrskurðaðir gjaldþrota eða hlotið dóm í tengslum við
   atvinnurekstur samkvæmt almennum hegningarlögum, samkeppnislögum, lögum um
   fjármálafyrirtæki, hlutafélög, einkahlutafélög, bókhald, ársreikninga eða
                             gjaldþrotaskipti o.fl.
 Stjórnarmenn og framkvæmdastjóri skulu hvorki taka þátt í meðferð mála þar sem
þeir eiga verulegra hagsmuna að gæta né mála er varða aðila sem eru þeim tengdir
                         persónulega eða fjárhagslega.
   4. gr. Hlutafé félagsins við stofnun þess skal vera 20 milljónir króna og
                            greiðast úr ríkissjóði.
 5. gr. Félagið skal hefja rekstur 1. júlí 2010. [1]Upplýsingalög, nr. 50/1996,
                         gilda um starfsemi félagsins.
                      6. gr. Lög þessi öðlast þegar gildi.

References

   Visible links
   1. file://1996050.html
