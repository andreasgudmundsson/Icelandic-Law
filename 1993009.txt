
   --------------------------------------------------------------------------

                                                       Lög um verðbréfaviðskipti

                               1993 nr. 9 5. mars

   --------------------------------------------------------------------------

                                   I. kafli.
                                 Almenn ákvæði.
                                     1. gr.
                                                       Í lögum þessum merkir:

   1.
           Verðbréf:

                a.
                        Hvers konar framseljanleg kröfuréttindi til
                        peningagreiðslu eða ígildis hennar, svo og
                        framseljanleg skilríki fyrir eignarréttindum að öðru
                        en fasteign eða einstökum lausafjármunum.
                b.
                        Skilyrt skilríki til peningagreiðslu á grundvelli
                        tiltekins verðbréfs eða verðbréfa skv. a-lið.

   2.
           Verðbréfamiðlun: Milliganga sem veitt er gegn endurgjaldi, um kaup
           eða sölu verðbréfa og sérfræðiráðgjöf um slík viðskipti.
   3.
           Verðbréfamiðlari: Einstaklingur sem fengið hefur leyfi til
           verðbréfamiðlunar, sbr. 2. gr., og þeir sem vinna að
           verðbréfamiðlun undir stjórn og á ábyrgð hans.
   4.
           Verðbréfafyrirtæki: Fyrirtæki sem fengið hefur starfsleyfi
           viðskiptaráðherra, sbr. 7. gr., og annast starfsemi skv. V. kafla
           laga þessara.
   5.
           Fjárvarsla: Þjónusta, veitt samkvæmt sérstökum samningi gegn
           endurgjaldi sem felur í sér að taka við fjármunum til
           fjárfestingar í verðbréfum eða öðrum verðmætum fyrir eigin
           reikning viðskiptamanns.
   6.
           Almennt útboð: Útboð samkynja verðbréfa sem boðin eru almenningi
           til kaups með almennri og opinberri auglýsingu eða kynningu með
           öðrum hætti sem jafna má til opinberrar auglýsingar.
   7.
           Viðskiptavaki: Verðbréfafyrirtæki eða annar aðili sem hefur
           skuldbundið sig formlega til að kaupa og selja fyrir eigin
           reikning tiltekin verðbréf, í því skyni að greiða fyrir því að
           markaðsverð skapist á verðbréfunum, og tilkynnt það opinberlega.
   8.
           Sölutrygging: Samningur milli verðbréfafyrirtækis og útgefanda
           verðbréfa þar sem verðbréfafyrirtækið skuldbindur sig til þess að
           kaupa ákveðinn hluta eða öll verðbréf í tilteknu útboði innan
           fyrir fram ákveðinna tímamarka og á fyrir fram ákveðnu verði.
   9.
           Opinber verðbréfamarkaður: Verðbréfaþing Íslands og hliðstæðar
           kauphallir erlendis.

                                   II. kafli.
                          Leyfi til verðbréfamiðlunar.
                                     2. gr.
           Viðskiptaráðherra veitir leyfi til verðbréfamiðlunar. Leyfi verður
           einungis veitt einstaklingum sem fullnægja eftirfarandi skilyrðum:

   1.
           Eru búsettir hér á landi.
   2.
           Hafa náð tuttugu ára aldri.
   3.
           Hafa óflekkað mannorð og hafa aldrei verið sviptir forræði á búi
           sínu.
   4.
           Hafa sótt námskeið í verðbréfamiðlun og lokið þar prófi samkvæmt
           prófkröfum sem settar eru í reglugerð sem ráðherra setur. Ráðherra
           er heimilt að veita undanþágu frá þessu ákvæði mæli sérstakar
           ástæður með því.
   5.
           Hafa lagt fram skírteini því til sönnunar að þeir hafi tekið
           ábyrgðartryggingu hjá viðurkenndu vátryggingafélagi, aflað sér
           bankatryggingar eða leggja fram aðrar tryggingar sem ráðherra
           metur gildar og bæta viðskiptavinum tjón er þeir kunna að baka
           þeim með störfum sínum við verðbréfamiðlun. Nánari skilyrði um
           fjárhæð tryggingar og lágmarksskilmála skulu ákveðin með
           reglugerð.^1)

            Umsókn skal vera skrifleg. Henni skulu fylgja þær upplýsingar sem
                ráðherra ákveður. Áður en leyfi er veitt skal leitað umsagnar
                                           bankaeftirlits Seðlabanka Íslands.

   ^1)Rg. 361/1993, sbr. 466/1993.

                                     3. gr.
        Þeim einum, sem hlotið hafa leyfi skv. 2. gr., er heimilt að stunda
   verðbréfamiðlun og nefna sig verðbréfamiðlara, sbr. þó 2. og 3. mgr. 35.
   gr.
        Héraðsdóms- og hæstaréttarlögmönnum og löggiltum endurskoðendum er
   þrátt fyrir ákvæði 1. mgr. heimilt í einstökum tilvikum að veita
   viðskiptamönnum sínum þjónustu sem samkvæmt lögum þessum telst til
   verðbréfamiðlunar, enda sé hún veitt sem eðlilegur þáttur í víðtækara
   viðfangsefni, svo sem búskiptum eða félagsslitum.

                                     4. gr.
        Löggiltur endurskoðandi eða endurskoðunarstofa skal annast
   endurskoðun hjá verðbréfamiðlara og skulu ákvæði VII. kafla laga þessara
   gilda um störf hans eftir því sem við getur átt.

                                     5. gr.
        Verðbréfamiðlara er óheimilt að kaupa verðbréf sem honum eru falin
   til sölu eða að selja eigin verðbréf í rekstri sínum nema um sé að ræða
   verðbréf skráð á opinberum verðbréfamarkaði eða sem ganga kaupum og sölum
   á öðrum skipulegum markaði innan Evrópska efnahagssvæðisins sem starfar
   reglulega, er opinn almenningi og viðurkenndur með þeim hætti sem
   bankaeftirlitið metur gildan. Sé markaðurinn staðsettur utan Evrópska
   efnahagssvæðisins skal bankaeftirlitið hafa viðurkennt hann.

                                     6. gr.
        Ákvæði V. kafla taka einnig til verðbréfamiðlara eftir því sem við
   getur átt.

                                  III. kafli.
                      Starfsleyfi verðbréfafyrirtækja.^1)

   ^1)Rg. 361/1993, sbr. 466/1993.

                                     7. gr.
        Verðbréfafyrirtæki er óheimilt að hefja starfsemi nema það uppfylli
   skilyrði laga þessara og hafi fengið starfsleyfi ráðherra. Skilyrði fyrir
   leyfi til rekstrar verðbréfafyrirtækis eru sem hér segir:

   1.
           Fyrirtækið sé hlutafélag með innborguðu hlutafé að fjárhæð að
           minnsta kosti 40 millj. kr. og eigið fé nemi aldrei lægri fjárhæð
           en 40 millj. kr. Fjárhæðir þessar skulu bundnar gengi evrópsku
           mynteiningarinnar ECU miðað við opinbert kaupgengi hennar á
           útgáfudegi laga þessara.
   2.
           Stjórnarmenn skulu vera a.m.k. þrír og fullnægja skilyrðum 1.3.
           tölul. 2. gr. Þó eru stjórnarmenn, sem búsettir eru í
           aðildarríkjum Evrópska efnahagssvæðisins, undanþegnir
           búsetuskilyrði 1. tölul. Ráðherra getur veitt ríkisborgurum
           annarra ríkja sömu undanþágu.
   3.
           Framkvæmdastjóri fyrirtækisins fullnægi skilyrðum 1.4. tölul. 2.
           gr.
   4.
           Endurskoðun á reikningum fyrirtækisins skal framkvæmd af löggiltum
           endurskoðanda eða endurskoðunarstofu.
   5.
           Fyrirtækið setji tryggingu fyrir tjóni sem það kann að baka
           viðskiptavinum sínum í starfsemi sinni. Nánari ákvæði um fjárhæð
           tryggingar og lágmarksskilmála að öðru leyti skulu sett með
           reglugerð.

        Umsókn um starfsleyfi skal vera skrifleg. Henni skulu fylgja
   samþykktir verðbréfafyrirtækisins, staðfesting á fjárhæð innborgaðs
   hlutafjár og aðrar þær upplýsingar sem ráðherra ákveður. Áður en leyfi er
   veitt skal leitað umsagnar bankaeftirlitsins.

                                   IV. kafli.
                                 Synjun leyfa.
                                     8. gr.
        Uppfylli umsækjandi um leyfi til verðbréfamiðlunar skv. 2. gr. eða
   starfsleyfi verðbréfafyrirtækis skv. 7. gr. ekki skilyrði laga þessara
   skal umsókn hlutaðeigandi synjað.
        Ráðherra getur synjað umsókn hafi umsækjandi um leyfi til
   verðbréfamiðlunar eða stjórnarmaður eða framkvæmdastjóri
   verðbréfafyrirtækis, að mati ráðherra,

   1.
           verið dæmdur fyrir refsiverðan verknað sem ætla má að skapi hættu
           á að viðkomandi misnoti aðstöðu sína,
   2.
           sýnt af sér háttsemi sem gefur tilefni til að ætla að hann muni
           ekki sinna starfi sínu á forsvaranlegan hátt.

        Áður en ákvörðun er tekin um synjun skv. 2. mgr. skal leitað umsagnar
   bankaeftirlitsins.

                                     9. gr.
        Synjun ráðherra á leyfi skv. 8. gr. skal rökstudd skriflega og send
   umsækjanda, að jafnaði eigi síðar en þremur mánuðum eftir að fullbúin
   umsókn barst ráðherra. Ákvörðun ráðherra skal þó ávallt liggja fyrir innan
   sex mánaða.

                                   V. kafli.
                    Réttindi og skyldur verðbréfafyrirtækja.
                                    10. gr.
        Verðbréfafyrirtækjum er einum heimilt og rétt eftir því sem við
   verður komið, nema lög ákveði annað, að nota í firma sínu eða til nánari
   skýringar á starfsemi sinni orðið verðbréfafyrirtæki eitt sér eða
   samtengt öðrum orðum.

                                    11. gr.
        Verðbréfafyrirtæki skv. 7. gr. er, ásamt verðbréfamiðlurum, heimilt
   að stunda verðbréfamiðlun gegn þóknun. Því er jafnframt heimilt að annast
   útboð verðbréfa, veita sölutryggingu á verðbréfum, gerast viðskiptavaki,
   annast fjárvörslu fyrir einstaklinga og lögaðila og tengda
   fjármálaþjónustu, þó ekki innlána- og útlánastarfsemi. Þá er
   verðbréfafyrirtæki heimilt að annast umsjá og vörslu verðbréfa
   verðbréfasjóða að fenginni viðurkenningu bankaeftirlitsins samkvæmt lögum
   um verðbréfasjóði. Öðrum aðila en verðbréfafyrirtæki er óheimilt að annast
   þá starfsemi sem að framan greinir nema lög ákveði annað, sbr. þó 35. gr.
        Verðbréfafyrirtæki er jafnframt heimilt að eiga viðskipti með
   verðbréf fyrir eigin reikning.
        Verðbréfafyrirtæki er óheimilt að annast aðra starfsemi en um getur í
   1. og 2. mgr.

                                    12. gr.
        Heimilt er verðbréfafyrirtæki að starfrækja útibú enda uppfylli
   daglegur stjórnandi þess skilyrði 1.4. tölul. 1. mgr. 2. gr. Tilkynna
   skal bankaeftirlitinu fyrir fram um stofnun útibús.

                                    13. gr.
        Verðbréfafyrirtæki skal kappkosta að gæta fyllstu óhlutdrægni
   gagnvart viðskiptamönnum sínum í starfsemi sinni og ber ávallt að haga
   störfum sínum þannig að viðskiptamenn fyrirtækisins njóti jafnræðis um
   upplýsingar, verð og önnur viðskiptakjör í verðbréfaviðskiptum. Skal
   verðbréfafyrirtækið, að teknu tilliti til þekkingar viðskiptamanna, veita
   þeim greinargóðar upplýsingar um þá kosti sem þeim standa til boða.
        Í auglýsingum og annarri kynningarstarfsemi verðbréfafyrirtækja skal
   þess gætt að fram komi réttar og nákvæmar upplýsingar um starfsemi og
   þjónustu fyrirtækjanna.

                                    14. gr.
        Verðbréfafyrirtæki skal kunngera viðskiptamönnum sínum fyrir fram
   hvaða þóknun það muni áskilja sér fyrir þjónustu sína. Breytingar á þóknun
   skal tilkynna viðskiptamönnum með nægum fyrirvara.

                                    15. gr.
        Taki verðbréfafyrirtæki að sér þjónustu sem því er heimil samkvæmt
   lögum þessum, sbr. 11. gr., skal, eftir því sem við á, gerður um það
   sérstakur samningur milli fyrirtækisins og viðskiptamanns þess þar sem
   meðal annars skal kveðið á um réttindi og skyldur samningsaðila.
        Verðbréfafyrirtæki er óheimilt að annast milligöngu um
   verðbréfaviðskipti hafi starfsmenn þess vitneskju um eða ástæðu til að
   ætla að viðskiptin grundvallist á trúnaðarupplýsingum skv. 2. mgr. 22.
   gr., sbr. þó 2. tölul. 1. mgr. og 2. mgr. 23. gr.

                                    16. gr.
        Verðbréfafyrirtæki skal halda fjármunum viðskiptamanns tryggilega
   aðgreindum frá eignum fyrirtækisins. Skulu fjármunir viðskiptamanns
   varðveittir á sérstökum nafnskráðum reikningi og verðbréf í hans eigu
   varðveitt með tryggilegum hætti.
        Verðbréfafyrirtæki er heimilt að framselja verðbréf í nafni
   viðskiptamanns síns hafi fyrirtækið fengið til þess skriflegt umboð. Í
   framsalsáritun ber að geta þess að verðbréf sé framselt samkvæmt
   varðveittu umboði og ber verðbréfafyrirtæki að varðveita umboð svo lengi
   sem réttindi eru byggð á verðbréfi sem framselt hefur verið með þessum
   hætti. Skylt er að láta kaupanda verðbréfs í té samrit umboðsins krefjist
   hann þess.
        Sá sem veitt hefur verðbréfafyrirtæki umboð skv. 2. mgr. getur ekki
   beint kröfum að framsalshafa með stoð í heimildarskorti fyrirtækisins nema
   umboð þess til framsals hafi sýnilega verið ófullnægjandi.
        Framsalsáritun verðbréfafyrirtækis skv. 3. mgr. telst ekki slíta
   framsalsröð þótt umboð til fyrirtækisins fylgi ekki verðbréfinu.

                                    17. gr.
        Almennt útboð verðbréfa, annarra en ríkisskuldabréfa, skuldabréfa með
   ríkisábyrgð og ríkisvíxla, skal fara fram fyrir milligöngu
   verðbréfafyrirtækis, sbr. þó 1. mgr. 11. gr. Útboð verðbréfa skal tilkynna
   til Verðbréfaþings Íslands eigi síðar en viku fyrir upphaf sölu ásamt
   upplýsingum um öll helstu einkenni útboðsins í samræmi við reglur sem
   stjórn Verðbréfaþingsins setur um gerð útboðsgagna og aðdraganda útboðs.
        Seðlabanki Íslands getur sett nánari reglur^1) um fyrsta söludag
   einstakra útboða í því skyni að koma í veg fyrir sveiflur í framboði nýrra
   verðbréfa á verðbréfamarkaðnum.
        Við lok sölu eða í lok hvers ársfjórðungs, sé hann fyrr, skal
   verðbréfafyrirtæki eða annar aðili, sem hefur milligöngu um almennt útboð,
   sbr. 1. mgr. 11. gr., tilkynna Verðbréfaþinginu um heildarsölu verðbréfa í
   útboði á nafnverði og markaðsverði samkvæmt bestu fáanlegum upplýsingum og
   í lok hvers árs skal enn fremur tilkynna um útistandandi eftirstöðvar
   útboðs. Verðbréfaþingið skal birta reglulega upplýsingar um verðbréf
   samkvæmt þessari grein.

   ^1)Rg. 360/1994.

                                    18. gr.
        Verðbréfafyrirtæki skal vegna eigin viðskipta með verðbréf sem því
   eru falin til sölu og vegna viðskipta eigenda þess, stjórnenda,
   starfsmanna og maka þeirra gæta eftirtalinna atriða:

   1.
           Að ýtrustu hagsmuna ótengdra viðskiptavina sé gætt.
   2.
           Að fullur trúnaður ríki gagnvart ótengdum viðskiptavinum.
   3.
           Að viðskiptin séu sérstaklega skráð.
   4.
           Að stjórn verðbréfafyrirtækisins fái kerfisbundnar upplýsingar um
           viðskiptin og staðfesti þau.

        Verðbréfafyrirtæki skal setja sér verklagsreglur um viðskipti skv. 1.
   mgr. og skulu þær staðfestar af bankaeftirlitinu.

                                    19. gr.
        Verðbréfafyrirtæki getur veitt viðskiptaaðila lán og gengið í
   ábyrgðir vegna verðbréfaviðskipta, sem því er heimilt að annast samkvæmt
   lögum þessum, eftir eigin verklagsreglum sem bankaeftirlitið staðfestir.
        Verðbréfafyrirtæki er heimilt að veita sölutryggingu á verðbréfum,
   sbr. 11. gr., þó ekki fyrir hærri fjárhæð en sem nemur tuttuguföldu eigin
   fé fyrirtækisins.

                                    20. gr.
        Verðbréfafyrirtæki er því aðeins heimilt að vera meðeigandi eða
   þátttakandi í annarri atvinnustarfsemi að slík þátttaka sé í eðlilegum
   tengslum við starfsemi verðbréfafyrirtækisins og hafi ekki áhrif á
   óhlutdrægni þess, sbr. 1. mgr. 13. gr.

                                    21. gr.
        Framkvæmdastjóra verðbréfafyrirtækis er óheimilt að sitja í stjórn
   atvinnufyrirtækja eða taka þátt í atvinnurekstri að öðru leyti nema að
   fengnu leyfi stjórnar þess. Eignarhlutur í fyrirtæki telst þátttaka í
   atvinnurekstri nema um sé að ræða óverulegan hlut sem ekki veitir bein
   áhrif á stjórnun þess. Bankaeftirlitið sker úr um hvort eignarhlutur
   brjóti í bága við grein þessa og getur veitt undanþágu frá henni mæli
   sérstakar ástæður með því.
        Um heimildir annarra starfsmanna verðbréfafyrirtækis varðandi þau
   atriði, sem í 1. mgr. greinir, fer eftir reglum sem stjórn
   verðbréfafyrirtækis setur og bankaeftirlitið staðfestir.

                                   VI. kafli.
                          Meðferð trúnaðarupplýsinga.
                                    22. gr.
        Ákvæði þessa kafla taka til verðbréfa sem eru skráð á opinberum
   verðbréfamarkaði eða ganga kaupum og sölum á öðrum skipulegum markaði
   innan Evrópska efnahagssvæðisins sem starfar reglulega, er opinn
   almenningi og er viðurkenndur með þeim hætti sem bankaeftirlitið metur
   gildan. Sé markaðurinn staðsettur utan Evrópska efnahagssvæðisins skal
   hann hafa hlotið viðurkenningu bankaeftirlitsins.
        Með trúnaðarupplýsingum er átt við upplýsingar um útgefanda
   verðbréfa, verðbréfin sjálf eða önnur atriði sem ekki hafa verið gerð
   opinber en eru líkleg til að hafa áhrif á markaðsverð verðbréfanna ef
   opinber væru. Upplýsingar teljast opinberar þegar þeim hefur verið miðlað
   á verðbréfamarkaðnum með almennum og viðurkenndum hætti. Tilkynningar til
   Verðbréfaþings Íslands teljast opinberar þegar þeim hefur verið miðlað
   þaðan.

                                    23. gr.
        Aðila, sem býr yfir eða hefur aðgang að trúnaðarupplýsingum skv. 2.
   mgr. 22. gr. vegna eignaraðildar, aðildar að stjórn, rekstri eða eftirliti
   á vegum útgefanda verðbréfa eða vegna starfs síns, stöðu eða skyldna, er
   óheimilt að

   1.
           nýta sér upplýsingarnar, beint eða óbeint, til öflunar eða
           ráðstöfunar verðbréfanna sjálfum sér eða öðrum til hagsbóta,
   2.
           láta þriðja aðila upplýsingarnar í té nema það sé gert í eðlilegu
           sambandi við starf, stöðu eða skyldur þess sem upplýsingarnar
           veitir,
   3.
           ráðleggja þriðja aðila á grundvelli upplýsinganna að afla
           verðbréfa eða ráðstafa þeim eða hvetja að öðru leyti til viðskipta
           með verðbréfin.

        Ákvæði 1. mgr. á ekki við um viðskipti fullvalda ríkis, seðlabanka
   þess eða aðila sem annast viðskipti fyrir þeirra hönd, enda séu viðskiptin
   liður í stefnu hlutaðeigandi ríkis í peningamálum, gengismálum eða
   lánasýslu.

                                    24. gr.
        Öðrum aðilum en um getur í 1. mgr. 23. gr., sem hlotið hafa vitneskju
   um trúnaðarupplýsingar, er óheimilt að nýta þær með þeim hætti sem þar
   segir, enda hafi þeir vitað eða mátt vita hvers eðlis upplýsingarnar voru.

                                    25. gr.
        Ákvæði 23. og 24. gr. ná einnig til lögaðila og taka til þeirra
   einstaklinga sem taka þátt í ákvörðun um að fara með viðskipti fyrir
   reikning lögaðilans.

                                    26. gr.
        Útgefendur verðbréfa skulu setja eigin reglur í því skyni að hindra
   að trúnaðarupplýsingar berist til annarra en þeirra sem þarfnast þeirra
   vegna starfa sinna.
        Stjórnvöld og aðrir aðilar, sem fá reglulega trúnaðarupplýsingar í
   starfsemi sinni, skulu setja sér reglur skv. 1. mgr.

                                  VII. kafli.
                         Ársreikningar og endurskoðun.
                                    27. gr.
        Stjórn og framkvæmdastjóri verðbréfafyrirtækis skulu semja
   ársreikning fyrir hvert reikningsár í samræmi við ákvæði laga og
   samþykkta. Ársreikningur skal hafa að geyma rekstrarreikning,
   efnahagsreikning og skýringar. Enn fremur skal semja ársskýrslu.
   Ársreikningur og ársskýrsla mynda eina heild. Reikningsár
   verðbréfafyrirtækis er almanaksárið.
        Ársreikningur og ársskýrsla skulu undirrituð af stjórn og
   framkvæmdastjóra. Hafi stjórnarmaður eða framkvæmdastjóri mótbárur fram að
   færa gegn ársreikningi skal hann undirrita með fyrirvara og gera skal
   grein fyrir því í ársskýrslu hvers eðlis fyrirvarinn er.
        Framsetning ársreiknings skal vera með skýrum hætti og í samræmi við
   ákvæði laga þessara og reglna settra samkvæmt þeim. Ársreikningur skal
   gefa glögga mynd af eignum, skuldum, fjárhagsstöðu og rekstrarafkomu
   verðbréfafyrirtækis.
        Í ársskýrslu skal koma fram yfirlit yfir starfsemi hlutaðeigandi
   verðbréfafyrirtækis á árinu, svo og upplýsingar um atriði sem mikilvæg eru
   við mat á fjárhagslegri stöðu fyrirtækisins og afkomu þess á
   reikningsárinu og ekki koma fram annars staðar í ársreikningnum.
        Bankaeftirlitinu er heimilt að setja nánari reglur um gerð
   ársreiknings.

                                    28. gr.
        Endurskoðun skal framkvæmd af löggiltum endurskoðanda eða
   endurskoðunarstofu. Endurskoðandi verðbréfafyrirtækis má ekki sitja í
   stjórn þess eða starfa að öðru leyti í þess þágu en að endurskoðun.
        Skylt er að veita endurskoðanda aðgang að öllum eigum, bókum og
   fylgiskjölum og öðrum gögnum verðbréfafyrirtækis og jafnframt skulu stjórn
   og starfsmenn þess veita honum allar umbeðnar upplýsingar sem unnt er að
   láta í té.

                                    29. gr.
        Endurskoðandi skal árita ársreikning og greina frá niðurstöðum
   endurskoðunarinnar. Hann skal gefa yfirlýsingu um að ársreikningurinn hafi
   verið endurskoðaður og að hann hafi verið saminn í samræmi við ákvæði
   laga, reglna og samþykkta. Endurskoðandi skal láta í ljós álit sitt á
   ársreikningnum og greina frá niðurstöðum að öðru leyti.
        Telji endurskoðandi að í ársreikningi séu ekki þær upplýsingar sem
   þar eiga að koma fram skal hann geta þess í áritun sinni og veita
   viðbótarupplýsingar ef þess er kostur. Ef ársskýrsla hefur ekki að geyma
   þær upplýsingar sem ber að veita eða er ekki í samræmi við ársreikning
   skal endurskoðandi vekja athygli á því í áritun sinni. Að öðru leyti getur
   endurskoðandi greint frá þeim atriðum í áritun sinni sem hann telur
   eðlilegt að fram komi í ársreikningi.
        Leiði endurskoðun í ljós verulega ágalla á rekstri
   verðbréfafyrirtækis eða atriði sem geta veikt fjárhagsstöðu fyrirtækisins
   skal endurskoðandi þegar gera stjórn fyrirtækisins viðvart, svo og
   bankaeftirlitinu, hafi hann ástæðu til að ætla að stjórnendur fyrirtækis
   hafi ekki rækt upplýsingaskyldu sína í þessu sambandi.

                                    30. gr.
        Endurskoðaður ársreikningur verðbréfafyrirtækis ásamt ársskýrslu skal
   sendur bankaeftirlitinu innan tíu daga frá undirritun stjórnar og
   framkvæmdastjóra en eigi síðar en þremur mánuðum eftir lok reikningsárs.
   Jafnframt er verðbréfafyrirtækjum skylt að láta Seðlabanka Íslands í té
   þær upplýsingar sem hann þarf á að halda vegna hagskýrslugerðar, sbr.
   ákvæði laga um Seðlabanka Íslands.

                                  VIII. kafli.
                                   Eftirlit.
                                    31. gr.
        Bankaeftirlit Seðlabanka Íslands hefur eftirlit með starfsemi
   verðbréfamiðlara og verðbréfafyrirtækja. Skal bankaeftirlitið eiga aðgang
   að öllum gögnum og upplýsingum hjá þessum aðilum sem, að mati þess, eru
   nauðsynleg vegna eftirlitsins. Að öðru leyti skulu gilda um eftirlitið
   ákvæði laga um Seðlabanka Íslands eftir því sem við getur átt.
        Telji bankaeftirlitið að starfsemi verðbréfamiðlara eða
   verðbréfafyrirtækis brjóti gegn ákvæðum laga þessara, reglugerða eða
   reglna settra samkvæmt þeim eða sé að öðru leyti óeðlileg, óheilbrigð eða
   ótraust getur það veitt viðkomandi hæfilegan frest til úrbóta nema brot
   séu alvarleg.
        Hafi bankaeftirlitið rökstudda ástæðu til að ætla að brotið hafi
   verið gegn ákvæðum VI. kafla laga þessara skal því heimilt að krefja
   einstaklinga og lögðaðila, þar á meðal opinberar stofnanir, um allar
   upplýsingar og gögn sem það telur nauðsynleg til rannsóknar málsins.

                                   IX. kafli.
                               Afturköllun leyfa.
                                    32. gr.
        Skylt er ráðherra að afturkalla leyfi til verðbréfamiðlunar eða
   starfsleyfi verðbréfafyrirtækis

   1.
           uppfylli leyfishafi ekki lengur skilyrði laga þessara fyrir
           leyfisveitingu,
   2.
           sé bú leyfishafa tekið til gjaldþrotaskipta eða starfsemi hans
           slitið.

                                    33. gr.
        Hafi verðbréfamiðlari eða verðbréfafyrirtæki ítrekað eða með
   alvarlegum hætti brotið gegn ákvæðum laga þessara, reglugerða eða reglna
   settra samkvæmt þeim og ekki sinnt kröfum bankaeftirlitsins skv. 2. mgr.
   31. gr. er ráðherra heimilt að afturkalla leyfi til verðbréfamiðlunar eða
   starfsleyfi, að fengnum tillögum bankaeftirlitsins.
        Standi yfir opinber rannsókn vegna meints brots verðbréfamiðlara eða
   verðbréfafyrirtækis á ákvæðum laga þessara er ráðherra heimilt að svipta
   hlutaðeigandi leyfi til verðbréfamiðlunar eða starfsleyfi um stundarsakir.
   Skal ráðherra þá skipa hlutaðeigandi umsjónaraðila til bráðabirgða sem
   gera skal ráðstafanir sem miða að því að tryggja hag viðskiptamanna.

                                    34. gr.
        Afturköllun á starfsleyfi verðbréfafyrirtækis eða leyfi til
   verðbréfamiðlunar skal rökstudd og tilkynnt hlutaðeigandi skriflega.
   Jafnframt skal birta tilkynningu um afturköllun í Lögbirtingablaði og
   auglýsa hana í fjölmiðlum.
        Afturkalli ráðherra starfsleyfi verðbréfafyrirtækis endanlega skal
   hann skipa skilanefnd þriggja manna sem sér um slit á fyrirtækinu eða
   flutning á starfsemi þess til annars verðbréfafyrirtækis.

                                   X. kafli.
                                  Ýmis ákvæði.
                                    35. gr.
        Hyggist verðbréfamiðlari eða verðbréfafyrirtæki hefja starfsemi í
   öðru ríki innan Evrópska efnahagssvæðisins skal tilkynna það
   bankaeftirlitinu og eftirlitsaðila í hlutaðeigandi ríki.
        Leyfi til starfsemi, sem lög þessi taka til, sem veitt hefur verið af
   lögbærum yfirvöldum í öðru ríki innan Evrópska efnahagssvæðisins, gildir
   einnig hér á landi. Um starfsemi slíkra leyfishafa hér á landi fer
   samkvæmt nánari reglum sem ráðherra setur.
        Um gildi leyfa til starfsemi er lög þessi taka til, sem veitt eru af
   lögbærum yfirvöldum í ríkjum utan Evrópska efnahagssvæðisins, svo og um
   starfsemi slíkra leyfishafa hér á landi, fer eftir reglum sem ráðherra
   setur.

                                    36. gr.
        Verðbréfamiðlarar og starfsmenn þeirra, svo og stjórnendur,
   framkvæmdastjórar og aðrir starfsmenn verðbréfafyrirtækja, eru bundnir
   þagnarskyldu um öll viðskipti sem þeir hafa milligöngu um og allt það er
   varðar hagi viðskiptamanna og þeir öðlast vitneskju um í starfi sínu og
   leynt skal fara samkvæmt lögum eða eðli máls nema dómari úrskurði að skylt
   sé að veita upplýsingar fyrir dómi eða lögreglu eða skylda sé til að veita
   upplýsingar lögum samkvæmt. Þagnarskyldan helst þótt látið sé af starfi.

                                    37. gr.
        Kostnaður við birtingar tilkynninga samkvæmt lögum þessum skal
   greiddur af viðkomandi verðbréfamiðlara eða verðbréfafyrirtæki.

                                    38. gr.
        Viðskiptaráðherra fer með framkvæmd laga þessara. Honum er heimilt að
   kveða nánar á um framkvæmd þeirra með reglugerð,^1) þar á meðal um
   viðurlög í formi dagsekta.

   ^1)Rg. 505/1993.

                                   XI. kafli.
                                   Viðurlög.
                                    39. gr.
        Brot á lögum þessum varða sektum eða fangelsi allt að einu ári nema
   þyngri refsing liggi við broti samkvæmt almennum hegningarlögum. Sé brot
   framið í þágu lögaðila er heimilt að beita stjórnendur lögaðilans
   framangreindum viðurlögum og einnig er heimilt að gera lögaðilanum sekt og
   sviptingu starfsréttinda.
        Brot gegn ákvæðum VI. kafla varða sektum eða fangelsi allt að tveimur
   árum. Jafnframt er heimilt að gera upptækan með dómi beinan eða óbeinan
   hagnað sem hlotist hefur með broti gegn ákvæðinu.
        Tilraun og hlutdeild í brotum á lögum þessum eru refsiverðar eftir
   því sem segir í almennum hegningarlögum.

                                  XII. kafli.
                         Gildistaka og brottfallin lög.
                                    40. gr.
        Lög þessi öðlast gildi 1. júlí 1993. ...

                            Ákvæði til bráðabirgða.
        Verðbréfafyrirtæki og verðbréfamiðlarar samkvæmt [2]lögum nr.
   20/1989, sem eru starfandi við gildistöku laga þessara, skulu hafa lagað
   starfsemi sína að ákvæðum laganna eigi síðar en einu ári frá gildistöku
   þeirra. Ráðherra getur þó veitt verðbréfafyrirtækjum lengri frest, þó
   aldrei lengur en í sex mánuði.
        Þeim sem fengið hafa leyfi til verðbréfamiðlunar samkvæmt [3]lögum
   nr. 20/1989 við gildistöku laga þessara er eigi skylt að sækja námskeið
   skv. 4. tölul. 2. gr.

References

   Visible links
   1. http://www.althingi.is/dba-bin/lawformpr.pl?lnr=1993009
   2. file:///altext/stjt/1989.020.html
   3. file:///altext/stjt/1989.020.html
