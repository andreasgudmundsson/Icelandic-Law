
   --------------------------------------------------------------------------

                         Lög um Lánasjóð landbúnaðarins

                              1997 nr. 68 26. maí

   --------------------------------------------------------------------------

 Tóku gildi 30. maí 1997, komu til framkvæmda 1. janúar 1998, sjá nánar 13. gr.
 Breytt með [2]l. 52/1998 (tóku gildi 18. júní 1998), [3]l. 84/1998 (tóku gildi
 1. jan. 1999), [4]l. 53/1999 (tóku gildi 30. mars 1999) og [5]l. 89/2000 (tóku
                              gildi 2. júní 2000).

  1. gr. Lánasjóður landbúnaðarins er stofnun í eigu ríkisins og heyrir undir
     landbúnaðarráðherra. [Aðsetur hans er á Selfossi.]^1) Sjóðurinn telst
    lánastofnun í skilningi [6]laga nr. 123/1993, um lánastofnanir aðrar en
 viðskiptabanka og sparisjóði, og gilda þau lög um starfsemi hans nema annað sé
  boðið í lögum þessum. Honum verður ekki gert að starfa í formi hlutafélags.
                             ^1)[7]L. 53/1999, 1. gr.
 2. gr. Hlutverk Lánasjóðs landbúnaðarins er að tryggja landbúnaðinum aðgang að
 lánsfé til fjárfestinga á hagstæðum kjörum og stuðla þannig að æskilegri þróun
     atvinnuvegarins. Sjóðurinn veitir lán til bænda og þjónustufyrirtækja
  landbúnaðarins, svo sem nánar er kveðið á um í lögum þessum. Í því skyni er
  sjóðnum heimilt að afla sér fjár með útgáfu og sölu á skuldabréfum og öðrum
             endurgreiðanlegum skuldaviðurkenningum til almennings.
 3. gr. Landbúnaðarráðherra skipar fimm menn í stjórn Lánasjóðs landbúnaðarins
til fjögurra ára í senn. Bændasamtök Íslands skulu tilnefna tvo menn í stjórnina
         en þrír skulu skipaðir af landbúnaðarráðherra án tilnefningar.
 Landbúnaðarráðherra skipar formann og varaformann. Varamenn skulu skipaðir með
                 sama hætti. Ráðherra ákveður þóknun stjórnar.
   4. gr. Verkefni stjórnar Lánasjóðs landbúnaðarins eru meðal annars þessi:
                           a. að ráða framkvæmdastjóra,
             b. að setja almennar reglur um lánveitingar og lánakjör,
                 c. að ákveða rekstrar- og starfsáætlun sjóðsins,
          d. að undirrita ársreikninga sem staðfestir skulu af ráðherra,
     e. að taka ákvörðun um lántöku samkvæmt heimild í lánsfjárlögum ár hvert,
       f. að semja við aðrar stofnanir um einstaka rekstrarþætti í starfsemi
                          sjóðsins þyki það hagkvæmt.
   5. gr. Verkefni framkvæmdastjóra Lánasjóðs landbúnaðarins eru meðal annars
                                     þessi:
                 a. að stjórna og bera ábyrgð á daglegum rekstri,
                b. að gera tillögur til stjórnar um starfsskipulag,
                  c. að gera tillögur um rekstur og starfsáætlun,
                        d. að gera tillögur um lánareglur,
                     e. að gera tillögur að lántökum sjóðsins,
                f. að gera tillögu um framlag á afskriftareikning,
                              g. að ráða starfsmenn,
    h. að taka ákvörðun um einstakar lánveitingar á grundvelli almennra reglna
                     sem stjórnin setur, sbr. b-lið 4. gr.
6. gr. Tekjur Lánasjóðs landbúnaðarins eru vaxtatekjur, þjónustugjöld og tekjur
                               af búnaðargjaldi.
             7. gr. Sjóðurinn veitir lán til eftirtalinna verkefna:
                                a. til jarðakaupa,
   b. til ræktunar, útihúsa og hvers konar annarra bygginga er varða landbúnað,
                       þar með talið lax- og silungseldi,
                           c. til vatns- og varmaveitna,
                          d. til bústofns- og vélakaupa,
         e. til verkefna er leiða til hagræðingar og framleiðniaukningar,
                    f. til annarrar atvinnustarfsemi í sveitum,
     [g. til endurfjármögnunar á rekstrar- og fjárfestingarskuldum bænda],^1)
                   [h.] ^1) til vinnslustöðva landbúnaðarafurða.
                             ^1)[8]L. 89/2000, 1. gr.
 8. gr. Um ákvörðun útlána skal hafa hliðsjón af því hverjar rekstrarforsendur
viðkomandi búgreina eru og hversu há veðlán hvíla á eigninni og skal eigi veita
  lán ef ástæða er til að ætla að búrekstur á jörðinni geti ekki staðið undir
                                 auknum lánum.
     [Upphæð lána má vera allt að 65% kostnaðarverðs eins og meðalkostnaður
 sambærilegra framkvæmda er talinn ár hvert. Upphæð lána til kaupa á jörðum má
  vera allt að 70% af matsverði eignar. Lán er heimilt að veita í áföngum.]^1)
                             ^1)[9]L. 89/2000, 2. gr.
                  9. gr. Lán má veita gegn þessum tryggingum:
       a. veði í fasteign, enda hvíli eigi veðskuldir á henni til annarra en
 Lánasjóðs landbúnaðarins eða annarra opinberra sjóða á undan veðrétti þeim sem
                                 sjóðurinn fær,
          b. veði í þeim húsum sem lánað er til, ásamt tilheyrandi lóð og
          lóðarréttindum, ef þau eru byggð fyrir sjálfstæðan rekstur,
                       c. veði í þeim vélum sem keyptar eru,
                  d. ábyrgð sveitarsjóðs vegna eigin framkvæmda.
  10. gr. Lán til nýrra bygginga, jarðakaupa og ræktunar mega vera til allt að
  [40]^1) ára, svo og til þeirra framkvæmda sem varanlegar teljast, en lán til
vélakaupa, bústofnskaupa og annars þess sem hefur skemmri endingu til allt að 12
 ára. Skal nánar kveðið á um í lánareglum hve langur lánstími má vera í hverjum
                                  lánaflokki.
 Heimilt er að lán til jarðakaupa og húsbygginga séu afborgunarlaus fyrstu tvö
                                     árin.
                             ^1)[10]L. 52/1998, 1. gr.
11. gr. Lánasjóður landbúnaðarins skal leitast við að varðveita raungildi eigin
 fjár síns. Arð af eigin fé skal einungis heimilt að nota til að lækka vexti á
 útlánum sjóðsins, sbr. ákvæði í 4. gr., nema raungildi eigin fjár hafi rýrnað.
 Ríkissjóður ábyrgist allar skuldbindingar Lánasjóðs landbúnaðarins og greiðir
               þær ef eignir og tekjur sjóðsins hrökkva ekki til.
 12. gr. [Fjármálaeftirlitið]^1) skal hafa eftirlit með að starfsemi Lánasjóðs
 landbúnaðarins sé í samræmi við ákvæði laga þessara og reglna settra samkvæmt
 þeim. Um eftirlitið gilda ákvæði [11]VI. kafla laga nr. 123/1993 eftir því sem
                                 við getur átt.
                             ^1)[12]L. 84/1998, 9. gr.
  13. gr. Lög þessi öðlast þegar gildi og koma til framkvæmda 1. janúar 1998.
  Lánasjóður landbúnaðarins tekur frá og með 1. janúar 1998 við öllum eignum,
réttindum, skuldum og skuldbindingum Stofnlánadeildar landbúnaðarins. Ekki skal
    gefin út innköllun til lánardrottna Stofnlánadeildar landbúnaðarins við
 yfirtökuna. Allir starfsmenn Stofnlánadeildar landbúnaðarins skulu eiga rétt á
       sambærilegu starfi hjá Lánasjóði landbúnaðarins við stofnun hans.

References

   Visible links
   1. http://www.althingi.is/dba-bin/lawformpr.pl?lnr=1997068
   2. file:///altext/stjt/1998.052.html
   3. file:///altext/stjt/1998.084.html
   4. file:///altext/stjt/1999.053.html
   5. file:///altext/stjt/2000.089.html
   6. file://1993123.html
   7. file:///altext/stjt/1999.053.html
   8. file:///altext/stjt/2000.089.html
   9. file:///altext/stjt/2000.089.html
  10. file:///altext/stjt/1998.052.html
  11. file://1993123.html
  12. file:///altext/stjt/1998.084.html
