
   --------------------------------------------------------------------------

                                                 Lög um Viðlagatryggingu Íslands

                              1992 nr. 55 2. júní

   --------------------------------------------------------------------------

                              Hlutverk og stjórn.
                                     1. gr.
             Hlutverk Viðlagatryggingar Íslands er að vátryggja gegn tjóni af
                 völdum náttúruhamfara sem nefndar eru í 4. gr. laga þessara.
                                               Heimili hennar er í Reykjavík.

                                     2. gr.
         Stjórn stofnunarinnar skipa fimm menn. Skulu þrír kosnir af Alþingi,
   einn valinn af þeim vátryggingafélögum sem innheimta iðgjöld, sbr. 3. mgr.
       [10. gr.],^1) en [ráðherra]^2) skipar einn og skal hann vera formaður.
           Varamenn skulu valdir á sama hátt. Stjórnarmenn skulu skipaðir til
                                                         fjögurra ára í senn.

   ^1)[2]L. 35/1995, 1. gr.^2)[3]L. 10/1995, 2. gr.

                         Ávöxtun fjár og ársreikningar.
                                     3. gr.
        Stjórn stofnunarinnar skal annast vörslu og ávöxtun fjár eða bókhald
   hennar eða gera samkomulag við aðila á vátryggingarsviði um vörslu og
   ávöxtun fjár og/eða bókhald stofnunarinnar. Við ávöxtun skal stjórnin
   leitast við að tryggja verðgildi fjárins og áhættudreifingu svo sem unnt
   er á hverjum tíma.
        Ársreikningar skulu endurskoðaðir af tveimur skoðunarmönnum. Annar
   þeirra skal tilnefndur af ráðherra, en hinn valinn af stjórn
   stofnunarinnar. Skal hinn síðarnefndi vera löggiltur endurskoðandi.
   Reikningsár stofnunarinnar er almanaksárið og skulu reikningar hennar
   birtir árlega í Lögbirtingablaði.

                          Áhætta sem vátryggt er gegn.
                                     4. gr.
        Viðlagatrygging Íslands skal vátryggja gegn beinu tjóni af völdum
   eftirtalinna náttúruhamfara: eldgosa, jarðskjálfta, skriðufalla, snjóflóða
   og vatnsflóða. Í reglugerð skal skilgreint nánar hvað felist í 1. málsl.

                       Eignir sem skylt er að vátryggja.
                                     5. gr.
        Skylt er að vátryggja allar húseignir og lausafé sem er brunatryggt
   hjá vátryggingafélagi sem starfsleyfi hefur hér á landi.
   Vátryggingarskyldan nær einnig til lausafjár sem vátryggt er almennri
   samsettri vátryggingu er innifelur brunatryggingu, enda flokkist slík
   vátrygging undir eignatryggingar samkvæmt skilgreiningu
   Tryggingaeftirlitsins. Sé brunatrygging á lausafé innifalin í
   aláhættutryggingu (all risks vátryggingu) eða sértryggingu, t.d.
   fiskeldistryggingu, skal lausaféð ekki viðlagatryggt, nema með sérstöku
   samþykki stjórnar stofnunarinnar.
        Einnig er skylt að vátryggja neðangreind mannvirki þótt þau séu ekki
   brunatryggð:

   1.
           Hitaveitur, vatnsveitur og skolpveitur í eigu sveitarfélaga eða
           ríkissjóðs.
   2.
           Hafnarmannvirki í eigu sveitarfélaga eða ríkissjóðs.
   3.
           Brýr sem eru 50 m eða lengri.
   4.
           Raforkuvirki, þar á meðal dreifikerfi, stíflur og veitumannvirki,
           í eigu hins opinbera.
   5.
           Síma- og fjarskiptamannvirki í eigu hins opinbera.
   [6.
           Skíðalyftur.]^1)

        Vátryggja má eignir, sem nefndar eru í 2. mgr., annars staðar en hjá
   Viðlagatryggingu Íslands.
        Ráðherra skal með reglugerð kveða nánar á um vátryggingarskyldu eftir
   2. mgr., þar á meðal skal tilgreina hvaða flokkar muna teljist til
   greindra mannvirkja.

   ^1)[4]L. 35/1995, 2. gr.

                      Eignir sem heimilt er að vátryggja.
                                     6. gr.
        ...^1)

   ^1)[5]L. 35/1995, 3. gr.

                                     7. gr.
        Nú berst vátryggingafélagi beiðni um brunatryggingu á fasteign eða
   lausafé sem almennt er ekki venja að brunatryggja eða hætta á brunatjóni
   er mjög óveruleg og skal félagið þá leita samþykkis stofnunarinnar áður en
   viðlagaiðgjald er reiknað af vátryggingunni. Sé ákvæðis þessa ekki gætt
   telst hinn brunatryggði hlutur ekki viðlagatryggður.

                                     8. gr.
        Mannvirki, sem reist er gegn banni yfirvalda eða andstætt ákvæðum í
   settum rétti þannig að ætla má að mannvirkinu sé af þeirri ástæðu hættara
   við skemmdum af náttúruhamförum en ella, er óheimilt að viðlagatryggja
   hvort sem það er brunatryggt eða ekki.

                              Vátryggingarfjárhæð.
                                     9. gr.
        Vátryggingarfjárhæðir skulu ákveðnar þannig:

   1.
           Allir munir, sem brunatryggðir eru, skulu viðlagatryggðir fyrir
           sömu fjárhæð og brunatryggingin nemur á hverjum tíma.
   2.
           Ráðherra setur að fengnum tillögum stjórnar stofnunarinnar reglur
           um ákvörðun vátryggingarfjárhæðar fyrir aðra muni, sbr. 2. mgr. 5.
           gr. ...^1)

   ^1)[6]L. 35/1995, 4. gr.

                            Eigin áhætta vátryggðs.
                                    10. gr.
        Eigin áhætta vátryggðs skal vera 5% af hverju tjóni, þó eigi lægri
   fjárhæð en hér segir:

   1.
           Lágmark eigin áhættu vegna muna, sem vátryggðir eru skv. 1. mgr.
           5. gr., er 40.000 kr.
   2.
           Lágmark eigin áhættu vegna muna, sem vátryggðir eru skv. 2. mgr.
           5. gr., er 400.000 kr.
   3.
           ...^1)

        Ofangreindar lágmarksfjárhæðir skulu umreiknast til samræmis við
   gildandi vísitölu byggingarkostnaðar á hverjum tíma.

   ^1)[7]L. 35/1995, 5. gr.

                                    Iðgjöld.
                                    11. gr.
        Árleg iðgjöld skal reikna sem hér segir:

   1.
           Af munum, sem vátryggðir eru skv. 1. mgr. 5. gr., 0,250/00.
   2.
           [Af munum sem vátryggðir eru skv. 1.5. tölul. 2. mgr. 5. gr.,
           0,200/00.]^1)
   3.
           [Af munum, sem vátryggðir eru skv. 6. tölul. 2. mgr. 5. gr.,
           reiknast iðgjald eftir reglum sem stjórn stofnunarinnar setur.]^1)

        Fari hrein eign niður fyrir 10/00 af áætluðum vátryggingarfjárhæðum í
   lok almanaksárs er stjórn stofnunarinnar heimilt að innheimta iðgjöld skv.
   1. og 2. mgr. 5. gr. með 50% álagi þar til 20/00-markinu er náð.
        Vátryggingafélög þau, er brunatryggja muni sem vátryggðir eru hjá
   stofnuninni, sbr. 1. mgr. 5. gr., skulu innheimta iðgjöld til hennar ásamt
   brunatryggingariðgjöldum, enda skulu þau hafa sama gjalddaga. Í reglugerð
   skal kveðið á um bókhald og skil á iðgjöldum frá félögunum. Um aðgang
   stofnunarinnar að gögnum vátryggingafélaga fer eftir ákvæðum 24. gr.
        Iðgjöld af viðlagatryggingu annarra muna, sbr. 2. mgr. 5. gr. ...,^1)
   skulu reiknuð út og innheimt á vegum stofnunarinnar.
        Iðgjöld af viðlagatryggingum njóta lögtaksréttar. Þau njóta einnig
   lögveðréttar í vátryggðri eign. Heimilt er að krefjast nauðungarsölu
   eignarinnar án undangengins dóms, sáttar eða fjárnáms til fullnustu
   iðgjalds sem er í vanskilum.

   ^1)[8]L. 35/1995, 6. gr.

                              Tilkynning um tjón.
                                    12. gr.
        Þegar vátryggingaratburður hefur gerst skal vátryggður þegar í stað
   tilkynna það stofnuninni eða vátryggingafélagi því sem selt hefur honum
   vátrygginguna.
        Vátryggingafélag, sem fær slíka tilkynningu, skal tafarlaust tilkynna
   stofnuninni um vátryggingaratburðinn. Þegar stofnunin fær vitneskju um
   tjón sem ætla má að viðlagatrygging taki til skal svo fljótt sem unnt er
   gera ráðstafanir til að fá úr því skorið hvort bæta skuli tjónið og eftir
   atvikum láta meta það.

                       Ráðstafanir til að afstýra tjóni.
                                    13. gr.
        Hafi vátryggingaratburð borið að höndum tekur stofnunin afstöðu til
   þess hvort gera þurfi sérstakar ráðstafanir til björgunar vátryggðra muna
   eða til að hindra frekara tjón. Slíkar ráðstafanir skulu, svo sem kostur
   er, gerðar í samvinnu við almannavarnir.
        Ákvæði 1. mgr. leysa vátryggðan ekki undan skyldum til að gera
   ráðstafanir til að varna tjóni eftir lögum um vátryggingarsamninga.

                              Vátryggingarstaður.
                                    14. gr.
        Sé vátryggður hlutur annars staðar en greint var er vátrygging á
   honum var tekin þegar vátryggingaratburð ber að höndum skal réttur til
   bóta fara eftir ákvæðum [9]83. gr. laga nr. 20/1954, um
   vátryggingarsamninga, eftir því sem við á. Ákvæði 83. gr. um 10.000 kr.
   hámark bóta skal þó ekki beita.
        Reglur 1. mgr. eiga við án tillits til ákvæða í
   brunatryggingarsamningi um bætur fyrir skemmdir á munum sem eru utan
   vátryggingarstaðar.

            Greiðsluskylda Viðlagatryggingar og afgreiðsla bótamála.
                                    15. gr.
        Stjórn stofnunarinnar skal setja reglur um meðferð og afgreiðslu
   bótamála. Heimilt er stjórninni að fela vátryggingafélögum uppgjör
   bótakrafna.
        Setja skal með reglugerð ákvæði um matsmenn og meginreglur um
   ákvörðun vátryggingabóta.

                                    16. gr.
        Heimilt er að lækka bætur eða synja alveg bótakröfu:

   1.
           Þegar hús eða annað mannvirki, sem skemmist, er reist á stað sem
           almennt var vitað fyrir fram að var hættulegur með tilliti til
           náttúruhamfara, t.d. ef mannvirki á sama stað hefur oftar en einu
           sinni orðið fyrir sams konar tjóni. Sama á við um lausafé sem
           geymt er í húsi eða öðru mannvirki við þær aðstæður sem hér
           greinir.
   2.
           Þegar gerð eða viðhald húss eða annars vátryggðs hlutar er
           óforsvaranlegt eða andstætt fyrirmælum í settum rétti og ljóst er
           að tjón hefur hlotist af eða orðið víðtækara af þessum sökum.

                                    17. gr.
        Vátryggingabætur skulu inntar af hendi svo fljótt sem unnt er, sbr.
   1. og 2. mgr. [10]24. gr. laga nr. 20/1954, um vátryggingarsamninga.

                                    18. gr.
        Heildargreiðsluskylda Viðlagatryggingar Íslands vegna hvers
   vátryggingaratburðar takmarkast við 7,50/00 af samanlögðum
   vátryggingarfjárhæðum sem í gildi eru við upphaf vátryggingaratburðarins.
   Frá 1. janúar 1994 takmarkast greiðsluskylda við 100/00 af samanlögðum
   vátryggingarfjárhæðum.
        Nemi bætur vegna sama vátryggingaratburðar hærri fjárhæð en í 1. mgr.
   segir skal hlutur allra vátryggðra, sem tjón bíða, skerðast í sama
   hlutfalli.

                                    19. gr.
        Svo fljótt sem auðið er skal stjórn stofnunarinnar taka afstöðu til
   ágreinings um greiðsluskyldu sína og fjárhæð vátryggingabóta. Stjórn
   stofnunarinnar skal úrskurða um ágreiningsefni og vilji tjónþoli ekki
   sætta sig við úrskurð stofnunarinnar getur hann, innan 30 daga frá því að
   honum barst tilkynning stjórnarinnar, skotið ágreiningnum til
   úrskurðarnefndar. Nefndin skal skipuð af ráðherra. Fjórir menn skulu eiga
   sæti í nefndinni. Einn skal skipaður samkvæmt tilnefningu Hæstaréttar og
   skal hann vera formaður. Annar skal skipaður eftir tilnefningu Veðurstofu
   Íslands, hinn þriðji af Háskóla Íslands og hinn fjórði án tilnefningar.
   Varamenn skulu skipaðir á sama hátt. Nefndinni er heimilt að leita
   aðstoðar sérfræðinga ef ástæða þykir.

                        Endurtrygging og lántökuheimild.
                                    20. gr.
        Heimilt er stofnuninni að endurtryggja áhættu sína innan lands eða
   erlendis.
        Nú hrökkva eignir stofnunarinnar að viðbættu fé frá endurtryggjendum
   ekki til þess að greiða bætur samkvæmt lögum þessum og er stjórn
   stofnunarinnar þá heimilt með samþykki ráðherra að taka lán til þess að
   geta fullnægt skuldbindingum stofnunarinnar. Ríkissjóður ber
   sjálfskuldarábyrgð á slíkum lánum.

                                  Ýmis ákvæði.
                                    21. gr.
        Stjórn stofnunarinnar er heimilt að veita fé til rannsókna og til að
   styrkja framkvæmdir sem ætlað er að varna eða draga úr tjóni af völdum
   náttúruhamfara. [Enn fremur er stjórninni heimilt að veita styrki til
   fræðslu- og þjálfunarmála þeirra landssamtaka sem hafa samstarfssamning
   við Almannavarnir ríkisins um skipun hjálparliðs.]^1) Árleg
   heildarfjárveiting í þessu skyni má þó ekki vera meiri en 5% af bókfærðum
   iðgjöldum síðasta árs.

   ^1)[11]L. 35/1995, 7. gr.

                                    22. gr.
        Viðlagatrygging Íslands er undanþegin greiðslu tekjuskatts og
   eignarskatts, svo og útsvars og aðstöðugjalds. Eigi skal greiða
   stimpilgjald af skjölum stofnunarinnar.

                                    23. gr.
        Stjórnin semur við vátryggingafélög og aðra sem annast störf fyrir
   stofnunina samkvæmt lögum þessum.
        Verði ágreiningur um þóknun vátryggingafélags skal leyst úr honum með
   gerðardómi þriggja manna. Hvor aðili tilnefnir einn mann í dóminn. Þessir
   gerðarmenn velja síðan oddamann sem verður formaður dómsins. Formaður skal
   fullnægja sérstökum hæfisskilyrðum héraðsdómara til meðferðar einstaks
   máls. Nú er gerðarmaður ekki tilnefndur innan 15 daga frá því að þess var
   krafist eða gerðarmenn koma sér ekki saman um oddamann og skal þá fara
   eftir lögum um samningsbundna gerðardóma. Ákvæðum þeirra laga skal og
   beita um önnur atriði eftir því sem við getur átt.

                                    24. gr.
        Viðlagatrygging Íslands getur krafið vátryggingafélög um hvers konar
   gögn og upplýsingar er varða störf þeirra fyrir stofnunina. Stofnunin á
   einnig rétt á að fá á venjulegum skrifstofutíma óhindraðan og tafarlausan
   aðgang að bókhaldi félaganna og öðrum gögnum varðandi iðgjöld af
   viðlagatryggingu.

                                    25. gr.
        Ef eigi leiðir annað af lögum þessum skal beita reglum laga um
   vátryggingarsamninga eftir því sem við getur átt.

                                    26. gr.
        [Ráðherra]^1) skal að fengnum tillögum stjórnar Viðlagatryggingar
   Íslands setja reglugerð^2) með nánari ákvæðum um framkvæmd laga þessara.

   ^1)[12]L. 10/1995, 2. gr.^2)Rg. 83/1993.

                                    27. gr.
        Lög þessi öðlast gildi 1. janúar 1993 ...

                            [Ákvæði til bráðabirgða.
                                       I.
        Á árinu 1995 skal stjórn Viðlagatryggingar Íslands greiða
   Ísafjarðarkaupstað 90 milljónir króna í bætur vegna tjóns sem varð á
   skíðalyftum á Ísafirði í snjóflóðum veturinn 1994.]^1)

   ^1)[13]L. 35/1995, 8. gr.

                                      [II.
        Á árunum 199599 skal innheimta 10% álag á iðgjöld skv. 10. gr.
   Tekjur af þessu álagi á iðgjöld skulu renna í ofanflóðasjóð, sbr. [14]10.
   gr. laga um varnir gegn snjóflóðum og skriðuföllum, nr. 28/1985. Um
   innheimtu þessa gjalds fer skv. 10. gr.]^1)

   ^1)[15]L. 36/1995, 1. gr.

References

   Visible links
   1. http://www.althingi.is/dba-bin/lawformpr.pl?lnr=1992055
   2. file:///altext/stjt/1995.035.html
   3. file:///altext/stjt/1995.010.html
   4. file:///altext/stjt/1995.035.html
   5. file:///altext/stjt/1995.035.html
   6. file:///altext/stjt/1995.035.html
   7. file:///altext/stjt/1995.035.html
   8. file:///altext/stjt/1995.035.html
   9. file://1954020.html#g83
  10. file://1954020.html#g24
  11. file:///altext/stjt/1995.035.html
  12. file:///altext/stjt/1995.010.html
  13. file:///altext/stjt/1995.035.html
  14. file://1985028.html#g10
  15. file:///altext/stjt/1995.036.html
