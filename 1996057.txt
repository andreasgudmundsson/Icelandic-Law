
   --------------------------------------------------------------------------

                     Lög um umgengni um nytjastofna sjávar

                              1996 nr. 57 3. júní

   --------------------------------------------------------------------------

                            I. kafli. Almenn ákvæði.
1. gr. Markmið laga þessara er að bæta umgengni um nytjastofna sjávar og stuðla
   að því að þeir verði nýttir með sjálfbærum hætti er tryggi til langs tíma
                    hámarksafrakstur fyrir íslensku þjóðina.

                               II. kafli. Veiðar.
  2. gr. Skylt er að hirða og koma með að landi allan afla. Þó getur ráðherra
  ákveðið með reglugerð að sleppa skuli lifandi fiski sem er undir tiltekinni
                      lengd og fæst í ákveðin veiðarfæri.
 Þrátt fyrir ákvæði 1. mgr. er heimilt að varpa fyrir borð afla sem sýktur er,
 selbitinn eða skemmdur á annan hátt sem ekki hefði verið unnt að komast hjá á
 þeim veiðum sem um er að ræða. Þá er heimilt að varpa fyrir borð fisktegundum
sem ekki sæta takmörkunum á leyfilegum heildarafla, enda hafi viðkomandi tegund
ekki verðgildi. Einnig getur ráðherra með reglugerð^1) ákveðið að heimilt sé að
varpa fyrir borð innyflum, hausum og öðru sem til fellur við verkun eða vinnslu,
         enda verði þessi fiskúrgangur ekki nýttur með arðbærum hætti.
                                 ^1)Rg. 350/1996.
3. gr. Fiskistofa skal fylgjast með aflasamsetningu fiskiskipaflotans þannig að
  jafnan liggi fyrir sem gleggstar upplýsingar um aflasamsetningu skipa eftir
  stærð og gerð skips, gerð og búnaði veiðarfæra, veiðislóð og veiðitíma. Skal
       Fiskistofa taka saman og birta árlega yfirlit yfir aflasamsetningu
                    fiskiskipaflotans á liðnu fiskveiðiári.
 Óheimilt er að hefja veiðiferð skips sem leyfi hefur til veiða í atvinnuskyni
    nema skipið hafi aflaheimildir sem telja má líklegt að dugi fyrir afla í
            ferðinni með hliðsjón af þeim veiðarfærum sem notuð eru.
  4. gr. Net og önnur veiðarfæri, sem skilin eru eftir í sjó, skulu dregin með
         eðlilegum og reglubundnum hætti eftir því sem aðstæður leyfa.
Fiskistofu er heimilt að taka eða láta taka upp veiðarfæri sem ekki hefur verið
 vitjað með eðlilegum hætti. Sama á við um veiðarfæri sem liggja í sjó eftir að
veiðitímabili lýkur, svo og veiðarfæri sem eru ólögleg eða eru á svæðum þar sem
                           notkun þeirra er óheimil.
   Fiskistofa skal krefja eigendur veiðarfæra, sem dregin eru úr sjó samkvæmt
   heimild í 2. mgr., um kostnað sem af því hlýst. Verði ekki upplýst hver er
eigandi veiðarfæra er Fiskistofu heimilt að selja veiðarfærin og rennur andvirði
         þeirra að frádregnum kostnaði til Hafrannsóknastofnunarinnar.

                         III. kafli. Vigtun sjávarafla.
5. gr. Öllum afla, sem íslensk skip veiða úr stofnum sem að hluta eða öllu leyti
 halda sig í efnahagslögsögu Íslands, skal landað innan lands og hann veginn í
  innlendri höfn. Ráðherra getur með reglugerð heimilað að ísfiski sé landað í
     erlendum höfnum, enda sé hann seldur á opinberum fiskmörkuðum þar sem
  vigtunaraðferðir og eftirlit er viðurkennt af Fiskistofu. Þá getur ráðherra
    heimilað með reglugerð að bræðslufiski sé landað í fiskimjölsverksmiðjur
 erlendis, enda sé eftirlit með löndun og vigtun afla talið fullnægjandi. Þegar
  sérstaklega stendur á, t.d. vegna alvarlegrar vélarbilunar, getur Fiskistofa
heimilað að skip sem vinna afla um borð landi erlendis. Skal slíkt leyfi bundið
 því skilyrði að útgerð skipsins greiði kostnað vegna ferðar eftirlitsmanns til
      að fylgjast með löndun úr skipinu erlendis eða kostnað vegna annarra
        sambærilegra eftirlitsaðgerða sem Fiskistofa telur nauðsynlegar.
   6. gr. Allur afli skal veginn á hafnarvog í löndunarhöfn þegar við löndun
     aflans. Skal við vigtunina nota löggilta vog. Vigtun skal framkvæmd af
 starfsmanni hafnar sem hlotið hefur til þess löggildingu. Sé hafnarvog ekki í
  verstöð eða ef sérstakar ástæður eru fyrir hendi getur Fiskistofa tímabundið
                         leyft vigtun með öðrum hætti.
  Þrátt fyrir ákvæði 1. mgr. getur Fiskistofa veitt einstökum aðilum leyfi til
       vigtunar án þess að afli sé veginn á hafnarvog að fenginni umsögn
  hafnaryfirvalda á löndunarstað. Slíkt leyfi skal því aðeins veitt að veruleg
 vandkvæði séu á því að vega aflann á hafnarvog, eftirlit hafnar sé nægilegt og
 innra eftirlit þess aðila sem í hlut á sé traust, auk þess sem vigtunarbúnaður
           sé löggiltur og vigtun framkvæmd af löggiltum vigtarmanni.
Hafnir skulu uppfylla kröfur um aðstöðu til vigtunar sjávarafla og eftirlit sem
kveðið er á um í reglugerð. Sjávarútvegsráðuneyti getur bannað löndun sjávarafla
    í einstökum höfnum sem ekki fullnægja kröfum samkvæmt þessari málsgrein.
Þrátt fyrir ákvæði 3. mgr. getur sjávarútvegsráðuneytið við sérstakar aðstæður,
    svo sem vegna róðra frá afskekktum stöðum, veitt undanþágu frá löndun í
    viðurkenndri höfn. Skilyrði fyrir þessari undanþágu er að vigtun afla og
                         skýrsluskil séu fullnægjandi.
  7. gr. Löggiltir vigtarmenn, er vigta sjávarafla, skulu gæta þess að fara í
  hvívetna eftir reglum um framkvæmd vigtunar, skráningu upplýsinga og skil á
                                     þeim.
  8. gr. Eftirlitsmönnum Fiskistofu og starfsmönnum hafnaryfirvalda er heimill
  aðgangur að fiskiskipum, flutningstækjum, fiskverkunum og birgðageymslum sem
   nauðsynlegur er til að vigta sjávarafla eða hafa eftirlit með vigtun hans.
Hafnaryfirvöld skulu senda Fiskistofu jafnharðan upplýsingar um landaðan afla í
                 því formi sem ráðherra ákveður með reglugerð.
    Ráðuneytið skal að höfðu samráði við samgönguráðuneytið og Hafnasamband
  sveitarfélaga kveða nánar á um það í reglugerð hvernig afli skuli veginn og
                     upplýsingum um landað aflamagn safnað.
    9. gr. Skipstjóra fiskiskips er skylt að halda afla um borð í skipi sínu
aðgreindum eftir tegundum. Verði því ekki komið við vegna smæðar báts skal afli
  aðgreindur eftir tegundum við löndun. Skipstjóra fiskiskips er skylt að láta
  vigta hverja tegund sérstaklega. Ákveði ráðherra á grundvelli laga um stjórn
    fiskveiða að fiskur undir tiltekinni stærð teljist aðeins að hluta með í
 aflamarki skal undirmálsfiski haldið aðgreindum frá öðrum afla um borð og hann
    veginn sérstaklega. Skipstjóra ber að tryggja að réttar og fullnægjandi
                 upplýsingar um aflann berist til vigtarmanns.
  Skipstjórar fiskiskipa skulu halda sérstaka afladagbók sem Fiskistofa leggur
 til. Þá er skipstjórum skipa sem vinna afla um borð skylt að halda um vinnslu
            aflans sérstaka vinnsludagbók sem Fiskistofa leggur til.
 10. gr. Ökumaður, sem flytur óveginn afla, skal aka rakleiðis frá skipshlið að
 hafnarvog, að undanteknum þeim tilvikum þegar Fiskistofa hefur veitt undanþágu
     frá vigtun á hafnarvog, sbr. 2. mgr. 6. gr. Ökumaðurinn skal kynna sér
samsetningu farmsins eins og kostur er og gefa vigtarmanni upplýsingar um hann.
11. gr. Starfsmenn hafnarvoga skulu sannreyna að uppgefin tegund vigtaðs afla sé
  rétt, m.a. með beinni skoðun úrtaks úr lönduðum afla eftir því sem við getur
 átt. Sama á við varðandi afla sem gefinn er upp sem undirmálsafli. Skulu þeir
 með reglubundnum hætti gefa Fiskistofu yfirlit yfir framkvæmdar úrtaksskoðanir
                             og niðurstöður þeirra.
 12. gr. Kaupandi afla skal ganga úr skugga um að afli sem hann tekur við hafi
          verið veginn samkvæmt gildandi reglum um vigtun sjávarafla.
 Kaupandi afla skal fylla út og skila skýrslum um ráðstöfun afla í því formi og
                     með þeim hætti er ráðuneytið ákveður.

                       IV. kafli. Framkvæmd og viðurlög.
   13. gr. Fiskistofa og eftirlitsmenn í hennar þjónustu annast eftirlit með
framkvæmd laga þessara. Getur Fiskistofa enn fremur leitað aðstoðar lögreglu og
                        Landhelgisgæslunnar í því skyni.
      [Telji Fiskistofa að afli tiltekins skips sé að stærðarsamsetningu,
aflasamsetningu eða gæðum frábrugðinn afla annarra skipa sem stunda sambærilegar
veiðar skal Fiskistofa setja veiðieftirlitsmann um borð í skipið til að fylgjast
  sérstaklega með veiðum þess. Hafi veiðieftirlitsmaður í þessu skyni verið um
borð í veiðiskipi sjö daga eða sjö veiðiferðir samtals á sama fiskveiðiári skal
    Fiskistofa ákveða hvort ástæða sé til að fylgjast sérstaklega með veiðum
    skipsins áfram. Skal útgerð skipsins tilkynnt ákvörðun Fiskistofu. Hafi
    veiðieftirlitsmaður á sama fiskveiðiári verið fleiri en sjö daga eða sjö
  veiðiferðir um borð í veiðiskipi samkvæmt þessari grein skal útgerð skipsins
 greiða allan kostnað, þar með talinn launakostnað, af veru hans um borð frá og
                með áttunda degi [eða áttundu veiðiferð].^1)]^2)
Heimildir Fiskistofu og eftirlitsmanna samkvæmt lögum um stjórn fiskveiða gilda
                       um eftirlit samkvæmt lögum þessum.
                ^1)[2]L. 162/2000, 1. gr. ^2)[3]L. 161/2000, 1. gr.
14. gr. Fiskistofa skal svipta hvert það skip leyfi til veiða í atvinnuskyni sem
      veitt hefur umfram aflaheimildir. Veita skal skipi leyfi að nýju ef
    aflaheimildir þess á fiskveiðiárinu eru auknar þannig að afli skipsins á
                      fiskveiðiárinu rúmist innan þeirra.
   Nú veiðir skip ítrekað umfram aflaheimildir á sama fiskveiðiári og skal þá
svipta það leyfi til veiða í atvinnuskyni, til viðbótar því sem segir í 1. mgr.,
í tvær vikur er slíkt gerist í annað sinn, í sex vikur ef slíkt gerist í þriðja
 sinn en til loka fiskveiðiárs gerist slíkt í fjórða sinn, þó aldrei skemur en
                                  tólf vikur.
Áður en skip er svipt leyfi skv. 1. og 2. mgr. skal Fiskistofa, að jafnaði þegar
 veitt hefur verið eða aflaheimildum ráðstafað þannig að einungis standi eftir
 einn tíundi hluti eða minna af aflaheimildum af einhverri tegund sem skipi var
 úthlutað í upphafi fiskveiðiárs, tilkynna útgerð skips að til leyfissviptingar
  kunni að koma. Skal útgerð þá jafnframt gefinn kostur á að kynna sér gögn er
               málið varða og koma athugasemdum sínum á framfæri.
15. gr. Fiskistofa skal svipta skip leyfi til veiða í atvinnuskyni ef útgerð eða
 áhöfn skips eða aðrir þeir sem í þágu útgerðar starfa hafa brotið gegn ákvæðum
                                 laga þessara.
  Við fyrsta brot skal leyfissvipting ekki standa skemur en tvær vikur og ekki
lengur en tólf vikur eftir eðli og umfangi brots. Við ítrekuð brot skal svipting
           ekki standa skemur en sex vikur og ekki lengur en eitt ár.
16. gr. Hafi skip ítrekað verið svipt leyfi til veiða í atvinnuskyni skv. 14. og
15. gr. laga þessara getur Fiskistofa ákveðið að veiðieftirlitsmaður skuli vera
   um borð á kostnað útgerðar í tiltekinn tíma, allt að tveimur mánuðum. Skal
 útgerð skips þá greiða allan kostnað sem hlýst af veru eftirlitsmanns um borð,
                          þar með talinn launakostnað.
  17. gr. Fiskistofa skal afturkalla leyfi til vigtunar skv. 2. mgr. 6. gr. ef
 hlutaðeigandi aðili, fyrirsvarsmenn hans, starfsmenn eða aðrir þeir sem í þágu
hans starfa hafa brotið gegn III. kafla laga þessara eða reglum settum samkvæmt
                                  þeim kafla.
     18. gr. Ákvörðunum Fiskistofu samkvæmt þessum kafla verður skotið til
sjávarútvegsráðuneytis, enda sé það gert innan eins mánaðar frá því að aðila var
  tilkynnt um ákvörðun. Kæra samkvæmt þessari grein frestar ekki réttaráhrifum
                                  ákvörðunar.
 19. gr. Sjávarútvegsráðuneytinu er heimilt, að fengnum tillögum Fiskistofu, að
 svipta uppboðsmarkað fyrir sjávarafla rekstrarleyfi samkvæmt lögum um það efni
ef markaður eða þeir sem í þágu hans starfa hafa brotið gegn ákvæðum III. kafla
                 laga þessara eða reglum settum samkvæmt honum.
  20. gr. Ákvarðanir stjórnvalda samkvæmt þessum kafla má bera undir dómstóla.
              Slíkt málskot frestar ekki réttaráhrifum ákvörðunar.
  21. gr. Fiskistofa skal reglulega birta opinberlega upplýsingar um sviptingu
      veiðiheimilda samkvæmt þessum kafla. Skal þar tilgreina heiti skips,
 skipaskrárnúmer, útgerð skips, tilefni leyfissviptingar og til hvaða tímabils
  svipting nái. Þá skulu birtar opinberlega ákvarðanir um afturköllun heimilda
                       skv. 17. og 19. gr. laga þessara.
  22. gr. Upplýsingar um aflahlutdeild einstakra skipa, úthlutun aflamarks til
þeirra, afla einstakra skipa og ráðstöfun aflaheimilda eru opinberar upplýsingar
sem öllum er heimill aðgangur að. Fiskistofa skal reglulega birta upplýsingar um
 þau skip sem veitt hafa umfram aflaheimildir. Þá skal Fiskistofa árlega birta
upplýsingar um álagningu gjalds vegna ólögmæts sjávarafla á liðnu fiskveiðiári.
  23. gr. Brot gegn ákvæðum laga þessara og reglum settum samkvæmt þeim varða
 sektum hvort sem þau eru framin af ásetningi eða gáleysi. Sé um stórfelld eða
 ítrekuð ásetningsbrot að ræða skulu þau að auki varða ^1) fangelsi allt að sex
                                     árum.
 Við fyrsta brot skal sekt eigi nema lægri fjárhæð en 400.000 kr. og eigi hærri
fjárhæð en 4.000.000 kr. eftir eðli og umfangi brots. Við ítrekað brot skal sekt
 eigi nema lægri fjárhæð en 800.000 kr. og eigi hærri fjárhæð en 8.000.000 kr.,
                    sömuleiðis eftir eðli og umfangi brots.
Beita skal ákvæðum laga um sérstakt gjald vegna ólögmæts sjávarafla vegna brota
                     gegn lögum þessum eftir því sem við á.
                            ^1)[4]L. 82/1998, 225. gr.
 24. gr. Sektir má jafnt gera lögaðila sem einstaklingi. Þrátt fyrir ákvæði 1.
       mgr. 23. gr. má ákvarða lögaðila sekt þótt sök verði ekki sönnuð á
  fyrirsvarsmenn eða starfsmenn hans eða aðra þá einstaklinga sem í þágu hans
 starfa, enda hafi brotið orðið eða getað orðið til hagsbóta fyrir lögaðilann.
Með sama skilorði má einnig gera lögaðila sekt ef fyrirsvarsmenn eða starfsmenn
 hans eða aðrir einstaklingar sem í þágu hans starfa hafa gerst sekir um brot.
Tilraun og hlutdeild í brotum á lögum þessum er refsiverð eftir því sem segir í
                            almennum hegningarlögum.
 25. gr. Mál út af brotum gegn lögum þessum skulu sæta meðferð opinberra mála.

                                   V. kafli.
                            VI. kafli. Ýmis ákvæði.
    30. gr. Ráðherra getur með reglugerð^1) kveðið nánar á um framkvæmd laga
                                    þessara.
     ^1)Rg. 409/1997, rg. 601/1997, rg. 511/1998, sbr. 448/1999, rg. 522/1998,
             sbr. 749/1999 og 214/2000; rg. 303/1999, rg. 552/2000.
                     31. gr. Lög þessi öðlast þegar gildi.

References

   Visible links
   1. http://www.althingi.is/dba-bin/lawformpr.pl?lnr=1996057
   2. file:///altext/stjt/2000.162.html
   3. file:///altext/stjt/2000.161.html
   4. file:///altext/stjt/1998.082.html
