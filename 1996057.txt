
   --------------------------------------------------------------------------

                     Lög um umgengni um nytjastofna sjávar

                              1996 nr. 57 3. júní

   --------------------------------------------------------------------------

                 Ferill málsins á Alþingi.   Frumvarp til laga.

 Tóku gildi 11. júní 1996. Breytt með l. 82/1998 (tóku gildi 1. okt. 1998), l.
161/2000 (tóku gildi 29. des. 2000), l. 162/2000 (tóku gildi 29. des. 2000), l.
  24/2001 (tóku gildi 16. maí 2001), l. 13/2002 (tóku gildi 3. apríl 2002), l.
  65/2004 (tóku gildi 18. júní 2004), l. 22/2005 (tóku gildi 25. maí 2005), l.
61/2005 (tóku gildi 30. maí 2005), l. 163/2006 (tóku gildi 30. des. 2006), [1]l.
 88/2008 (tóku gildi 1. jan. 2009 nema brbákv. VII sem tók gildi 21. júní 2008)
                   og l. 144/2008 (tóku gildi 1. febr. 2009).

                            I. kafli. Almenn ákvæði.
1. gr. Markmið laga þessara er að bæta umgengni um nytjastofna sjávar og stuðla
   að því að þeir verði nýttir með sjálfbærum hætti er tryggi til langs tíma
                    hámarksafrakstur fyrir íslensku þjóðina.

                               II. kafli. Veiðar.
 2. gr. [Veiðum skal hagað þannig að afli skemmist ekki í veiðarfærum. Ráðherra
    er heimilt í reglugerð að kveða nánar á um notkun einstakra veiðarfæra.
    Skylt er að hirða og landa öllum afla sem kemur í veiðarfæri fiskiskipa.
 Ráðherra getur með reglugerð ákveðið að sleppa skuli lifandi afla sem er undir
tiltekinni lengd eða þyngd eða fæst í ákveðin veiðarfæri. Þá getur ráðherra með
   reglugerð^1) ákveðið að heimilt sé að varpa fyrir borð verðlausum fiski og
  innyflum, hausum og öðru því sem til fellur við verkun eða vinnslu um borð í
                                  veiðiskipum.
Komi afli í veiðarfæri fiskiskips sem er selbitinn eða skemmdur á annan hátt og
ekki er unnt að komast hjá við tilteknar veiðar er ráðherra heimilt að ákveða að
hann reiknist ekki til aflamarks skipsins. Þeim afla skal haldið aðgreindum frá
öðrum afla skipsins, hann veginn og skráður sérstaklega. Ráðherra setur frekari
reglur um framkvæmd þessarar málsgreinar, þar á meðal um leyfilega nýtingu þessa
                                   afla.]^2)
               ^1)Rg. 601/2003, sbr. 909/2009. ^2)L. 13/2002, 1. gr.
3. gr. Fiskistofa skal fylgjast með aflasamsetningu fiskiskipaflotans þannig að
  jafnan liggi fyrir sem gleggstar upplýsingar um aflasamsetningu skipa eftir
  stærð og gerð skips, gerð og búnaði veiðarfæra, veiðislóð og veiðitíma. Skal
       Fiskistofa taka saman og birta árlega yfirlit yfir aflasamsetningu
                    fiskiskipaflotans á liðnu fiskveiðiári.
 Óheimilt er að hefja veiðiferð skips sem leyfi hefur til veiða í atvinnuskyni
    nema skipið hafi aflaheimildir sem telja má líklegt að dugi fyrir afla í
            ferðinni með hliðsjón af þeim veiðarfærum sem notuð eru.
  4. gr. Net og önnur veiðarfæri, sem skilin eru eftir í sjó, skulu dregin með
         eðlilegum og reglubundnum hætti eftir því sem aðstæður leyfa.
Fiskistofu er heimilt að taka eða láta taka upp veiðarfæri sem ekki hefur verið
 vitjað með eðlilegum hætti. Sama á við um veiðarfæri sem liggja í sjó eftir að
veiðitímabili lýkur, svo og veiðarfæri sem eru ólögleg eða eru á svæðum þar sem
                           notkun þeirra er óheimil.
   Fiskistofa skal krefja eigendur veiðarfæra, sem dregin eru úr sjó samkvæmt
   heimild í 2. mgr., um kostnað sem af því hlýst. Verði ekki upplýst hver er
eigandi veiðarfæra er Fiskistofu heimilt að selja veiðarfærin og rennur andvirði
         þeirra að frádregnum kostnaði til Hafrannsóknastofnunarinnar.

                         III. kafli. Vigtun sjávarafla.
  5. gr. [Öllum afla, sem íslensk skip veiða úr stofnum sem að hluta eða öllu
   leyti halda sig í efnahagslögsögu Íslands, skal landað innan lands og hann
                            veginn í innlendri höfn.
Ráðherra getur með reglugerð heimilað að ísfiski sé landað í erlendum höfnum eða
hann fluttur úr landi án þess að hafa verið endanlega veginn, enda sé fiskurinn
seldur á opinberum fiskmarkaði sem hlotið hefur leyfi Fiskistofu. Sé fyrirhugað
 að flytja út óunninn afla til sölu á fiskmarkaði erlendis sem ekki hefur verið
 endanlega vigtaður og skráður í aflaskráningarkerfi Fiskistofu skal útgerð og
  skipstjóri fiskiskips tryggja að Fiskistofu séu sendar upplýsingar um aflann
  eigi síðar en 24 klukkustundum áður en aflinn fer um borð í flutningsfar eða
 skip fer af miðum, sigli fiskiskip með eigin afla. Útgerð skal einnig upplýsa
  hvaða lágmarksverðs er krafist fyrir afla. Upplýsingar þessar skulu birtar á
  opnum uppboðsvef uppboðsmarkaðar fyrir sjávarafla þar sem aflinn skal boðinn
upp. Ráðherra skal kveða á um uppboðsskilmála og framkvæmd uppboðs í reglugerð.
  Þá getur ráðherra heimilað með reglugerð að afla sem veiddur er úr íslenskum
deilistofnum sé landað erlendis, enda sé eftirlit með löndun afla og vigtun hans
                              talið fullnægjandi.
    Þegar sérstaklega stendur á, t.d. vegna alvarlegrar vélarbilunar, getur
       Fiskistofa heimilað að skip sem vinna afla um borð landi erlendis.
  Fiskistofa skal innheimta af fiskmarkaði erlendis kostnað sem til fellur við
 upphaflega úttekt á fiskmarkaði í kjölfar umsóknar, vegna launa eftirlitsmanna
 erlendis og við sérstakar eftirlitsúttektir af hálfu Fiskistofu. Enn fremur er
Fiskistofu heimilt að innheimta af útgerð skips sem landar afla sínum erlendis,
  sbr. 3. og 4. mgr., kostnað vegna ferðar eftirlitsmanns til að fylgjast með
 löndun úr skipinu erlendis. Ráðherra setur nánari reglur um greiðslu kostnaðar
                           samkvæmt ákvæði þessu.]^1)
                              ^1)L. 144/2008, 1. gr.
   6. gr. Allur afli skal veginn á hafnarvog í löndunarhöfn þegar við löndun
     aflans. Skal við vigtunina nota löggilta vog. Vigtun skal framkvæmd af
 starfsmanni hafnar sem hlotið hefur til þess löggildingu. Sé hafnarvog ekki í
  verstöð eða ef sérstakar ástæður eru fyrir hendi getur Fiskistofa tímabundið
                         leyft vigtun með öðrum hætti.
  Þrátt fyrir ákvæði 1. mgr. getur Fiskistofa veitt einstökum aðilum leyfi til
       vigtunar án þess að afli sé veginn á hafnarvog að fenginni umsögn
  hafnaryfirvalda á löndunarstað. Slíkt leyfi skal því aðeins veitt að veruleg
 vandkvæði séu á því að vega aflann á hafnarvog, eftirlit hafnar sé nægilegt og
 innra eftirlit þess aðila sem í hlut á sé traust, auk þess sem vigtunarbúnaður
  sé löggiltur og vigtun framkvæmd af löggiltum vigtarmanni. [Þá er Fiskistofu
 heimilt, að fenginni umsögn hafnaryfirvalda á löndunarstað, að veita einstökum
       aðilum leyfi til að vigta afla, enda hafi hann áður verið veginn á
                                 hafnarvog.]^1)
Hafnir skulu uppfylla kröfur um aðstöðu til vigtunar sjávarafla og eftirlit sem
kveðið er á um í reglugerð. Sjávarútvegsráðuneyti getur bannað löndun sjávarafla
    í einstökum höfnum sem ekki fullnægja kröfum samkvæmt þessari málsgrein.
Þrátt fyrir ákvæði 3. mgr. getur sjávarútvegsráðuneytið við sérstakar aðstæður,
    svo sem vegna róðra frá afskekktum stöðum, veitt undanþágu frá löndun í
    viðurkenndri höfn. Skilyrði fyrir þessari undanþágu er að vigtun afla og
                         skýrsluskil séu fullnægjandi.
                              ^1)L. 163/2006, 1. gr.
  7. gr. Löggiltir vigtarmenn, er vigta sjávarafla, skulu gæta þess að fara í
  hvívetna eftir reglum um framkvæmd vigtunar, skráningu upplýsinga og skil á
                                     þeim.
  8. gr. Eftirlitsmönnum Fiskistofu og starfsmönnum hafnaryfirvalda er heimill
  aðgangur að fiskiskipum, flutningstækjum, fiskverkunum og birgðageymslum sem
   nauðsynlegur er til að vigta sjávarafla eða hafa eftirlit með vigtun hans.
Hafnaryfirvöld skulu senda Fiskistofu jafnharðan upplýsingar um landaðan afla í
                 því formi sem ráðherra ákveður með reglugerð.
    Ráðuneytið skal að höfðu samráði við samgönguráðuneytið og Hafnasamband
  sveitarfélaga kveða nánar á um það í reglugerð hvernig afli skuli veginn og
                     upplýsingum um landað aflamagn safnað.
    9. gr. Skipstjóra fiskiskips er skylt að halda afla um borð í skipi sínu
aðgreindum eftir tegundum. Verði því ekki komið við vegna smæðar báts skal afli
  aðgreindur eftir tegundum við löndun. Skipstjóra fiskiskips er skylt að láta
 vigta hverja tegund sérstaklega. [Ákveði ráðherra á grundvelli laga um stjórn
fiskveiða að fiskur undir tiltekinni stærð eða þyngd teljist aðeins að hluta með
    í aflamarki skal hann setja reglur um hvernig að frágangi hans um borð í
 veiðiskipi og vigtun skuli staðið.]^1) Skipstjóra ber að tryggja að réttar og
           fullnægjandi upplýsingar um aflann berist til vigtarmanns.
[Við veiðar á uppsjávarfiski er ekki skylt að skilja meðafla frá uppsjávarafla.
   Meðafli reiknast þó til aflamarks viðkomandi fiskiskips, en ráðherra setur
   reglur^2) um hvernig móttakandi afla eða vigtarleyfishafi skuli standa að
sýnatöku og útreikningi meðafla við löndun á uppsjávarfiski. Komi til gjaldtöku
 á grundvelli [2]laga nr. 37/1992, um sérstakt gjald vegna ólögmæts sjávarafla,
 með síðari breytingum, vegna fisktegunda sem veiðast sem meðafli við veiðar á
uppsjávarfiski skal gjaldið þó aldrei vera lægra en nemur 70% af meðalfiskverði
               sömu tegundar í næsta mánuði fyrir gjaldtöku.]^3)
  Skipstjórar fiskiskipa skulu halda sérstaka afladagbók sem Fiskistofa leggur
 til. Þá er skipstjórum skipa sem vinna afla um borð skylt að halda um vinnslu
            aflans sérstaka vinnsludagbók sem Fiskistofa leggur til.
    ^1)L. 65/2004, 2. gr. ^2)Rg. 246/2008, sbr. 891/2008. ^3)L. 61/2005, 1. gr.
 10. gr. Ökumaður, sem flytur óveginn afla, skal aka rakleiðis frá skipshlið að
 hafnarvog, að undanteknum þeim tilvikum þegar Fiskistofa hefur veitt undanþágu
     frá vigtun á hafnarvog, sbr. 2. mgr. 6. gr. Ökumaðurinn skal kynna sér
samsetningu farmsins eins og kostur er og gefa vigtarmanni upplýsingar um hann.
11. gr. Starfsmenn hafnarvoga skulu sannreyna að uppgefin tegund vigtaðs afla sé
  rétt, m.a. með beinni skoðun úrtaks úr lönduðum afla eftir því sem við getur
 átt. Sama á við varðandi afla sem gefinn er upp sem undirmálsafli. Skulu þeir
 með reglubundnum hætti gefa Fiskistofu yfirlit yfir framkvæmdar úrtaksskoðanir
                             og niðurstöður þeirra.
 12. gr. Kaupandi afla skal ganga úr skugga um að afli sem hann tekur við hafi
          verið veginn samkvæmt gildandi reglum um vigtun sjávarafla.
 Kaupandi afla skal fylla út og skila skýrslum um ráðstöfun afla í því formi og
                     með þeim hætti er ráðuneytið ákveður.

                       IV. kafli. Framkvæmd og viðurlög.
   13. gr. Fiskistofa og eftirlitsmenn í hennar þjónustu annast eftirlit með
framkvæmd laga þessara. Getur Fiskistofa enn fremur leitað aðstoðar lögreglu og
                        Landhelgisgæslunnar í því skyni.
      [Telji Fiskistofa að afli tiltekins skips sé að stærðarsamsetningu,
aflasamsetningu eða gæðum frábrugðinn afla annarra skipa sem stunda sambærilegar
veiðar skal Fiskistofa setja veiðieftirlitsmann um borð í skipið til að fylgjast
  sérstaklega með veiðum þess. Hafi veiðieftirlitsmaður í þessu skyni verið um
borð í veiðiskipi sjö daga eða sjö veiðiferðir samtals á sama fiskveiðiári skal
    Fiskistofa ákveða hvort ástæða sé til að fylgjast sérstaklega með veiðum
    skipsins áfram. Skal útgerð skipsins tilkynnt ákvörðun Fiskistofu. Hafi
    veiðieftirlitsmaður á sama fiskveiðiári verið fleiri en sjö daga eða sjö
  veiðiferðir um borð í veiðiskipi samkvæmt þessari grein skal útgerð skipsins
 greiða allan kostnað, þar með talinn launakostnað, af veru hans um borð frá og
                með áttunda degi [eða áttundu veiðiferð].^1)]^2)
Heimildir Fiskistofu og eftirlitsmanna samkvæmt lögum um stjórn fiskveiða gilda
                       um eftirlit samkvæmt lögum þessum.
                   ^1)L. 162/2000, 1. gr. ^2)L. 161/2000, 1. gr.
    14. gr. [[Útgerð og skipstjóra fiskiskips er skylt að fylgjast með stöðu
  aflaheimilda skipa sinna með hliðsjón af úthlutuðum aflaheimildum, flutningi
aflaheimilda og lönduðum afla. Fiskistofa skal fylgjast með nýtingu fiskiskipa á
   aflaheimildum. Bendi upplýsingar Fiskistofu til að skip hafi veitt umfram
 aflaheimildir sínar í einhverri tegund skal Fiskistofa tilkynna það útgerð og
skipstjóra viðkomandi skips með símskeyti og jafnframt að skipið sé svipt leyfi
    til veiða í atvinnuskyni frá og með fjórða virka degi hafi fullnægjandi
aflaheimildir ekki verið fluttar til skipsins innan þess tíma. Telji móttakandi
  tilkynningar að upplýsingar Fiskistofu um afla skips séu rangar og að skipið
 hafi ekki veitt umfram aflaheimildir skal hann innan þriggja virkra daga koma
athugasemdum á framfæri við Fiskistofu. Fiskistofa getur veitt lengri frest til
athugasemda ef ástæða er til að ætla að skráning afla eða aflaheimilda sé röng.
  Óheimilt er að stunda veiðar í atvinnuskyni eftir að símskeyti hefur borist
móttakanda nema að fenginni staðfestingu Fiskistofu. Séu aflaheimildir skips að
   liðnum fresti auknar þannig að afli skipsins á fiskveiðiárinu rúmist innan
 þeirra skal því veitt leyfi að nýju. Útgerð viðkomandi skips skal bera kostnað
  af símskeytum og öðrum tilkynningum samkvæmt ákvæðum þessarar greinar eftir
 nánari reglum sem ráðherra setur og er heimilt að bæta þeim kostnaði við gjald
sem greitt er fyrir tilkynningu um flutning aflamarks til viðkomandi skips, sbr.
3. mgr. [3]12. gr. laga nr. 38/1990, um stjórn fiskveiða, með síðari breytingum.
 Heimilt er Fiskistofu að fallast á að tilkynningar samkvæmt þessari grein fari
  fram með öðrum sannanlegum hætti en símskeyti, enda hafi útgerðir lagt fram
 tillögur um slíka framkvæmd sem Fiskistofa metur fullnægjandi. Ráðherra getur
               sett nánari reglur um framkvæmd þessa ákvæðis.]^1)
 Komi til leyfissviptingar í annað sinn á sama fiskveiðiári vegna veiða umfram
aflaheimildir skal Fiskistofa svipta skip leyfi til veiða í atvinnuskyni í tvær
 vikur til viðbótar þeim tíma sem leiðir af leyfissviptingu skv. 1. mgr., í sex
   vikur gerist það í þriðja sinn og í tólf vikur gerist það oftar. Úthlutun
        aflaheimilda í upphafi nýs fiskveiðiárs hefur ekki áhrif á lengd
 leyfissviptingar samkvæmt þessari málsgrein. Um framkvæmdina fer að öðru leyti
                                skv. 1. mgr.]^2)
                    ^1)L. 61/2005, 2. gr. ^2)L. 24/2001, 1. gr.
 15. gr. [Fiskistofa skal svipta skip leyfi til veiða í atvinnuskyni ef útgerð
   eða áhöfn skips eða aðrir þeir sem í þágu útgerðar starfa hafa brotið gegn
             ákvæðum laga þessara eða reglum settum samkvæmt þeim.
  Við fyrsta brot, sem varðar sviptingu veiðileyfis, skal leyfissvipting ekki
 standa skemur en eina viku og ekki lengur en tólf vikur eftir eðli og umfangi
brots. Við ítrekuð brot skal svipting ekki standa skemur en fjórar vikur og ekki
                               lengur en eitt ár.
Við fyrsta minni háttar brot skal Fiskistofa, þrátt fyrir ákvæði 1. og 2. mgr.,
              veita hlutaðeigandi útgerð skriflega áminningu.]^1)
                              ^1)L. 163/2006, 2. gr.
16. gr. Hafi skip ítrekað verið svipt leyfi til veiða í atvinnuskyni skv. 14. og
15. gr. laga þessara getur Fiskistofa ákveðið að veiðieftirlitsmaður skuli vera
   um borð á kostnað útgerðar í tiltekinn tíma, allt að tveimur mánuðum. Skal
 útgerð skips þá greiða allan kostnað sem hlýst af veru eftirlitsmanns um borð,
                          þar með talinn launakostnað.
17. gr. [Fiskistofa skal afturkalla leyfi aðila til vigtunar sjávarafla skv. 2.
 mgr. 6. gr. ef hann, fyrirsvarsmenn hans, starfsmenn eða aðrir þeir sem í þágu
 hans starfa hafa brotið gegn ákvæðum III. kafla laga þessara eða reglum settum
                                 samkvæmt þeim.
 Hafi vigtunarleyfi aðila verið afturkallað skv. 1. mgr. skal ekki veita honum
 slíkt leyfi að nýju fyrr en átta vikur eru liðnar frá afturköllun leyfis. Hafi
  ítrekað komið til afturköllunar á vigtunarleyfi aðila skal honum ekki veitt
slíkt leyfi að nýju fyrr en sextán vikur eru liðnar frá því að leyfi var síðast
                                  afturkallað.
Við fyrsta minni háttar brot skal Fiskistofa, þrátt fyrir ákvæði 1. og 2. mgr.,
                 veita hlutaðeigandi aðila skriflega áminningu.
   Brjóti aðili sem hefur vigtunarleyfi eða þeir sem í þágu hans starfa gegn
   ákvæðum III. kafla laga þessara eða reglum settum samkvæmt þeim þannig að
   bersýnilega leiði til þess að afli verði ranglega skráður skal Fiskistofa
  afturkalla vigtunarleyfi hlutaðeigandi aðila. Hafi vigtunarleyfi aðila verið
afturkallað samkvæmt þessari málsgrein skal honum ekki veitt slíkt leyfi að nýju
  fyrr en 26 vikur eru liðnar frá afturköllun, enda geri aðili þá í umsókn um
leyfi fullnægjandi grein fyrir hvernig hann hyggst tryggja að framkvæmd vigtunar
verði í samræmi við lög og reglur. Heimavigtunarleyfi, sbr. 1. málsl. 2. mgr. 6.
  gr., skal þó ekki veitt aðila fyrr en eitt ár er liðið frá afturköllun fyrra
                                    leyfis.
  Hafi ítrekað komið til afturköllunar á vigtunarleyfi aðila skv. 4. mgr. skal
 ekki veita honum slíkt leyfi að nýju fyrr en tvö ár eru liðin frá því að leyfi
                          var síðast afturkallað.]^1)
   [Fiskistofa skal afturkalla leyfi erlends fiskmarkaðar til að móttaka afla
  íslenskra fiskiskipa sem ekki hefur verið endanlega veginn ef fyrirsvarsmenn
fiskmarkaðar, starfsmenn eða aðrir þeir sem í þágu hans starfa hafa brotið gegn
   ákvæðum III. kafla eða reglum settum samkvæmt þeim. Hið sama á við standi
   erlendur fiskmarkaður ekki í skilum með greiðslu kostnaðar skv. 5. mgr. 5.
                                    gr.]^2)
                   ^1)L. 163/2006, 3. gr. ^2)L. 144/2008, 2. gr.
     18. gr. Ákvörðunum Fiskistofu samkvæmt þessum kafla verður skotið til
sjávarútvegsráðuneytis, enda sé það gert innan eins mánaðar frá því að aðila var
  tilkynnt um ákvörðun. Kæra samkvæmt þessari grein frestar ekki réttaráhrifum
                                  ákvörðunar.
 19. gr. [Áminningar, sviptingar veiðileyfa og afturkallanir vigtunarleyfa, sem
ákveðnar eru skv. 15. og 17. gr. laga þessara eða [4]24. gr. laga nr. 116/2006,
          um stjórn fiskveiða, skulu hafa ítrekunaráhrif í tvö ár.]^1)
                              ^1)L. 163/2006, 4. gr.
  20. gr. Ákvarðanir stjórnvalda samkvæmt þessum kafla má bera undir dómstóla.
              Slíkt málskot frestar ekki réttaráhrifum ákvörðunar.
  21. gr. Fiskistofa skal reglulega birta opinberlega upplýsingar um sviptingu
      veiðiheimilda samkvæmt þessum kafla. Skal þar tilgreina heiti skips,
 skipaskrárnúmer, útgerð skips, tilefni leyfissviptingar og til hvaða tímabils
  svipting nái. Þá skulu birtar opinberlega ákvarðanir um afturköllun heimilda
                        [skv. 17. gr. laga þessara].^1)
                              ^1)L. 163/2006, 5. gr.
  22. gr. Upplýsingar um aflahlutdeild einstakra skipa, úthlutun aflamarks til
þeirra, afla einstakra skipa og ráðstöfun aflaheimilda eru opinberar upplýsingar
sem öllum er heimill aðgangur að. Fiskistofa skal reglulega birta upplýsingar um
 þau skip sem veitt hafa umfram aflaheimildir. Þá skal Fiskistofa árlega birta
upplýsingar um álagningu gjalds vegna ólögmæts sjávarafla á liðnu fiskveiðiári.
  23. gr. Brot gegn ákvæðum laga þessara og reglum settum samkvæmt þeim varða
 sektum hvort sem þau eru framin af ásetningi eða gáleysi. Sé um stórfelld eða
 ítrekuð ásetningsbrot að ræða skulu þau að auki varða ^1) fangelsi allt að sex
                                     árum.
 [Við fyrsta brot skal sekt eigi nema hærri fjárhæð en 4.000.000 kr. eftir eðli
og umfangi brots. Við ítrekað brot skal sekt eigi nema lægri fjárhæð en 400.000
  kr. og eigi hærri fjárhæð en 8.000.000 kr., sömuleiðis eftir eðli og umfangi
                                   brots.]^2)
Beita skal ákvæðum laga um sérstakt gjald vegna ólögmæts sjávarafla vegna brota
                     gegn lögum þessum eftir því sem við á.
                   ^1)L. 82/1998, 225. gr. ^2)L. 22/2005, 1. gr.
 24. gr. Sektir má jafnt gera lögaðila sem einstaklingi. Þrátt fyrir ákvæði 1.
       mgr. 23. gr. má ákvarða lögaðila sekt þótt sök verði ekki sönnuð á
  fyrirsvarsmenn eða starfsmenn hans eða aðra þá einstaklinga sem í þágu hans
 starfa, enda hafi brotið orðið eða getað orðið til hagsbóta fyrir lögaðilann.
Með sama skilorði má einnig gera lögaðila sekt ef fyrirsvarsmenn eða starfsmenn
 hans eða aðrir einstaklingar sem í þágu hans starfa hafa gerst sekir um brot.
Tilraun og hlutdeild í brotum á lögum þessum er refsiverð eftir því sem segir í
                            almennum hegningarlögum.
                                  25. gr. ^1)
                            ^1)[5]L. 88/2008, 233. gr.

                                   V. kafli.
                            VI. kafli. Ýmis ákvæði.
    30. gr. Ráðherra getur með reglugerð^1) kveðið nánar á um framkvæmd laga
                                    þessara.
     ^1)Rg. 409/1997. Rg. 601/1997. Rg. 303/1999, sbr. 463/2004. Rg. 910/2001,
 sbr. 1073/2009 og 4/2010. Rg. 54/2003. Rg. 234/2004, sbr. 408/2004, 464/2004,
804/2008, 919/2008 og 784/2009. Rg. 559/2005, sbr. 588/2005. Rg. 224/2006, sbr.
 684/2006, 70/2007, 651/2007, 893/2007, 114/2008, 96/2009, 548/2009 og 5/2010.
                     31. gr. Lög þessi öðlast þegar gildi.

References

   Visible links
   1. file://2008088.html
   2. file://1992037.html
   3. file://1990038.html
   4. file://2006116.html#g24
   5. file://2008088.html#g233
