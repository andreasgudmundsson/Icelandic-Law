                                    dálkum.

   --------------------------------------------------------------------------

                                    Víxillög

                              1933 nr. 93 19. júní

   --------------------------------------------------------------------------

Tóku gildi 1. janúar 1934. Breytt með [2]l. 83/1953 (tóku gildi 31. des. 1953),
 [3]l. 54/1965 (tóku gildi 12. júní 1965), [4]l. 25/1968 (tóku gildi 30. apríl
 1968), [5]l. 33/1987 (tóku gildi 14. apríl 1987), [6]l. 21/1991 (tóku gildi 1.
júlí 1992) og [7]l. 92/1991 (tóku gildi 1. júlí 1992 nema 103. gr. sem tók gildi
                                 9. jan. 1992).

                 Fyrsti þáttur. Um víxla á hendur öðrum manni.
                   Fyrsti kapítuli. Um útgáfu víxils og form.
                          1. gr. Í víxli skal greina:
    1. Orðið víxil í meginmáli skjalsins og á því máli, sem skjalið er ritað á.
   2. Skilyrðislaus tilmæli um að greiða ákveðna upphæð peninga (víxilfjárhæð).
                3. Nafn þess, er greiða skal (greiðandi, trassat).
                                   4. Gjalddaga.
                                 5. Greiðslustað.
    6. Nafn þess, er við greiðslu á að taka, eða ávísa má víxilfjárhæðinni til
                       greiðslu (viðtakandi, remittent).
                     7. Útgáfudag og útgáfustað víxilsins; og
         8. undirskrift þess, er víxilinn gefur út (útgefandi, trassent).
  2. gr. Nú brestur á, að greind séu í skjali öll þau atriði, sem nefnd eru í
næstu grein hér á undan, og hefir skjalið þá eigi víxilgildi, nema þegar svo er
                    ástatt sem segir síðar í þessari grein.
    Sé gjalddagi eigi tilgreindur, telst víxillinn gjaldkræfur við sýningu.
Sé greiðslustaður eigi tilgreindur sérstaklega, skal sá staður, sem tilgreindur
   er við nafn greiðanda, talinn vera greiðslustaður víxilsins, og skal þessi
                staður þá einnig vera talinn heimili greiðanda.
   Sé útgáfustaður eigi tilgreindur, skal líta svo á, að víxillinn hafi verið
        undirritaður á þeim stað, sem tilgreindur er við nafn útgefanda.
           3. gr. Víxil má gefa út til ráðstöfunar útgefanda sjálfs.
                  Gefa má víxil út á hendur útgefanda sjálfum.
                 Gefa má víxil út fyrir reikning þriðja manns.
    4. gr. Kveða má svo á í víxli, að hann skuli greiddur hjá þriðja manni,
       annaðhvort á þeim stað, þar sem greiðandi býr, eða annars staðar.
  5. gr. Útgefandi getur kveðið svo á í víxli, sem greiðast á við sýningu eða
 tilteknum tíma eftir sýningu, að vexti skuli greiða af víxilfjárhæðinni, en í
             öllum öðrum víxlum skulu slík ákvæði metin sem óskráð.
 Tilgreina skal vaxtahæðina í víxlinum, og skal ákvæðið um vexti að öðrum kosti
                               metið sem óskráð.
  Vextina skal greiða frá útgáfudegi víxilsins, sé eigi annar dagur tiltekinn.
6. gr. Nú er fjárhæð tilgreind í víxli bæði með bókstöfum og með tölustöfum, og
ber upphæðum þessum eigi saman, og gildir þá sú fjárhæðin, sem með bókstöfum er
                                     skráð.
Sé fjárhæðin tilgreind oftar en einu sinni í víxlinum, annaðhvort með bókstöfum
  eða með tölustöfum, og beri þeim eigi saman, gildir hin lægsta upphæðin ein.
 7. gr. Séu á víxli nöfn manna, er brestur hæfi til að taka á sig víxilskyldu,
fölsuð nöfn, nöfn, sem fundin eru upp eða nafnritanir, sem af öðrum ástæðum eigi
  baka þeim skuldbindingu, er þau rituðu, eða þeim manni, er þau voru rituð í
  nafni hans, er þó skuldbinding hinna víxilskuldaranna gild, þrátt fyrir það.
 8. gr. Sá, sem ritar nafn sitt á víxil fyrir hönd annars manns, en hefir eigi
umboð til þess, verður sjálfur skuldbundinn eftir víxlinum, enda öðlast hann, er
hann hefir greitt víxilinn, sama rétt og hinn myndi hafa öðlast. Sama gildir um
                 þann mann, er farið hefir út fyrir umboð sitt.
         9. gr. Útgefandi ábyrgist samþykki víxilsins og greiðslu hans.
 Undanskilja má hann sig ábyrgð á samþykki víxilsins, en hver sá fyrirvari, er
 hann setur og miðar til þess að undanþiggja hann ábyrgð á greiðslu víxilsins,
                         skal metinn sem óskráður væri.
  10. gr. Nú er víxill eigi ritaður að fullu, er hann er gefinn út, og er hann
 seinna fylltur út á annan veg en um hafði verið samið, og verður þetta þá eigi
 borið fyrir við víxilhafa, nema hann hafi vitað betur, er hann fékk víxilinn,
                     eða sýnt af sér stórkostlegt gáleysi.

                       Annar kapítuli. Um framsal víxla.
11. gr. Framselja má víxil, með áritun á hann, þriðja manni (framsalshafa), enda
           þótt víxillinn sé eigi berum orðum gefinn út til framsals.
   Nú hefir útgefandi tekið í víxilinn orðin eigi til framsals eða því lík
orðatiltæki, og verður víxillinn þá aðeins framseldur með því formi og með þeim
                  áhrifum, er gilda um almennt framsal kröfu.
Framselja má víxil einnig til greiðanda, hvort sem hann hefir samþykkt víxilinn
   eða eigi, svo og til útgefanda eða annars víxilskuldara. Þessir menn geta
                            framselt víxilinn aftur.
12. gr. Framsal skal vera skilyrðislaust. Sé það skilyrðum bundið, skal meta þau
                                sem óskráð væru.
            Framsal á nokkrum hluta víxilfjárhæðar aðeins er ógilt.
                  Framsal til handhafa gildir sem eyðuframsal.
13. gr. Framsal skal rita á víxilinn sjálfan eða á miða, sem festur er við hann
                  (allonge). Framseljandi skal undirrita það.
Framsal er gilt, þótt eigi sé greint í því, hverjum víxillinn er framseldur, eða
   framseljandi aðeins hafi ritað nafn sitt (eyðuframsal). Í hinu síðarnefnda
 tilfelli er framsalið þó því aðeins gilt, að það sé ritað á bakhlið víxilsins
                    eða á miða, sem við víxilinn er festur.
    14. gr. Við framsalið hverfa öll þau réttindi, er víxillinn veitir, til
            framsalshafa. Sé framsalið eyðuframsal, getur víxilhafi:
                1. Fyllt það með nafni sjálfs sín eða annars manns,
     2. framselt víxilinn að nýju með eyðuframsali eða til ákveðins manns, eða
     3. afhent víxilinn þriðja manni, án þess að fylla eyðuframsalið eða rita
                              framsal á víxilinn.
15. gr. Sá, sem ritað hefir framsal á víxil, ábyrgist samþykki og greiðslu hans,
           nema hann hafi sérstaklega undanskilið sig þeirri ábyrgð.
 Hann getur lagt bann við því, að víxillinn sé framseldur aftur, og er hann þá
      laus við ábyrgð gagnvart þeim, er víxilinn fá framseldan eftir það.
  16. gr. Sá, sem víxil hefir í höndum, skal talinn réttur víxilhafi, ef hann
  sannar rétt sinn með óslitinni röð af framsölum, þótt hið síðasta framsal sé
 eyðuframsal. Framsöl, er út hafa verið strikuð, skulu um þetta efni metin sem
óskráð væru. Nú er annað framsal næst á eftir eyðuframsali og skal þá litið svo
     á, sem sá, er undir það framsal hefir ritað, hafi öðlast víxilinn við
                                 eyðuframsalið.
 Nú hefir víxill komist úr vörslum manns með einhverju móti, og er þá handhafa
  þeim, er sannar rétt sinn með þeim hætti, er segir í næstu málsgrein hér að
 framan, eigi skylt að skila víxlinum, nema hann hafi vitað betur, er hann fékk
                víxilinn, eða sýnt af sér stórkostlegt gáleysi.
    17. gr. Nú er lögsókn [eða fjárnám]^1) hafin út af víxilkröfu, og getur
  varnaraðili þá eigi borið fram neinar þær varnir gegn víxilhafa, er lúta að
viðskiptum hans við útgefanda eða þá, er áður áttu víxilinn, nema því aðeins, að
víxilhafi, er hann eignaðist víxilinn, hafi af ásettu ráði viljað baka skuldara
                                     tjón.
                             ^1)[8]L. 92/1991, 18. gr.
18. gr. Séu orðin til innheimtu í framsali, eða önnur orð, sem aðeins felst í
  umboð (framsal til umboðs), getur víxilhafi neytt allra þeirra réttinda, er
       víxillinn veitir, en eigi framselt hann, nema framsali til umboðs.
Víxilskuldarar mega þá bera þær varnir einar fram gegn víxilhafa, er bornar yrðu
                            fram gegn framseljanda.
Umboð það, er felst í framsali til umboðs, fellur eigi úr gildi, þótt umbjóðandi
            andist eða missi hæfi til að taka á sig skuldbindingar.
    19. gr. Séu orðin til tryggingar, að veði eða önnur orð, sem lúta að
    veðsetningu, í framsali, getur víxilhafi neytt allra þeirra réttinda, er
víxillinn veitir, en framsal hans á víxlinum hefir aðeins gildi sem framsal til
                                    umboðs.
    Víxilskuldarar geta eigi borið þær varnir fram gegn víxilhafa er lúta að
   viðskiptum þeirra við framseljanda, nema því aðeins, að víxilhafi, er hann
       eignaðist víxilinn hafi af ásettu ráði viljað baka skuldara tjón.
 20. gr. Framsal, sem ritað er eftir gjalddaga víxilsins, hefir sömu áhrif sem
     framsal ritað fyrir þann tíma. Sé framsal ritað eftir að afsögn vegna
 greiðslufalls hefir farið fram, eða eftir að afsagnarfrestur er liðinn, hefir
                 það þó aðeins áhrif sem almennt framsal kröfu.
   Ódagsett framsal skal talið ritað áður en afsagnarfrestur leið, nema annað
                                    sannist.

                      Þriðji kapítuli. Um samþykki víxla.
21. gr. Fram til gjalddaga víxils getur hver, sem víxilinn hefir í höndum, sýnt
       hann til samþykkis greiðanda, á þeim stað, þar sem greiðandi býr.
22. gr. Útgefandi getur kveðið svo á í víxli, að sýna skuli hann til samþykkis,
          hvort sem hann jafnframt setur frest til sýningar eða eigi.
 Hann getur lagt bann við því í víxlinum, að hann sé sýndur til samþykkis, enda
  sé eigi að ræða um víxil, er greiðast á hjá þriðja manni eða á öðrum stað en
   þeim, þar sem greiðandi býr, eða víxil, er greiðast á tilteknum tíma eftir
                                    sýningu.
 Hann getur einnig mælt svo fyrir, að víxillinn skuli eigi sýndur til samþykkis
                             fyrir tiltekinn tíma.
    Sérhver framseljandi getur mælt svo fyrir, að víxillinn skuli sýndur til
  samþykkis, hvort sem hann um leið kveður á um sýningarfrest eða eigi. Þetta
   gildir þó eigi, ef útgefandi hefir bannað sýningu víxilsins til samþykkis.
   23. gr. Víxil, er greiða skal tilteknum tíma eftir sýningu, skal sýna til
            samþykkis áður en eitt ár er liðið frá útgáfudegi hans.
        Útgefandi getur stytt frest þennan eða kveðið á um lengri frest.
                     Framseljendur geta stytt þessa fresti.
24. gr. Greiðandi getur krafist þess, að víxill sé sýndur sér að nýju næsta dag
eftir hina fyrstu sýningu. Nú er slíkri kröfu eigi sinnt, og verður sú vörn eigi
             höfð uppi, nema kröfunnar sé getið í afsagnargerðinni.
 Víxilhafa er eigi skylt að láta víxilinn frá sér í vörslur greiðanda, er hann
                         sýnir víxilinn til samþykkis.
    25. gr. Samþykki skal rita á víxilinn. Það skal látið í ljós með orðinu
    samþykkur, eða öðru samsvarandi orðatiltæki, og skal það undirritað af
greiðanda. Nafnritun greiðanda á framhlið víxilsins gildir, ein út af fyrir sig,
                                 sem samþykki.
 Eigi að greiða víxilinn tilteknum tíma eftir sýningu, eða eigi, eftir sérstöku
ákvæði, að sýna hann til samþykkis á tilteknum fresti, skal samþykki dagsett og
þá tilgreindur sá dagur, er samþykki var gefið, nema víxilhafi krefjist þess, að
  tilgreindur sé sá dagur, er sýning átti sér stað. Vanti dagsetningu, verður
   víxilhafi, til þess að varðveita fullnusturétt sinn gegn framseljendum og
 útgefanda, að sanna vöntun dagsetningarinnar með afsagnargerð, er fram fari í
                                   tæka tíð.
 26. gr. Samþykki skal vera skilyrðislaust. Þó má greiðandi takmarka samþykkið
                     við nokkurn hluta fjárhæðar víxilsins.
  Sé annars á einhvern hátt vikið frá efni víxils við samþykki hans, skal það
   metið sem synjun á samþykki. Samþykkjandi er þó skuldbundinn eftir hljóðan
                                samþykkis síns.
27. gr. Hafi útgefandi tilgreint á víxlinum annan greiðslustað en þann stað, þar
sem heimili greiðanda er, og eigi tilnefnt neinn þriðja mann, er greiðsla skuli
  fara fram hjá, getur greiðandi, er hann samþykkir víxilinn, tilnefnt þennan
 mann. Sé enginn tilnefndur, skal líta svo á, að samþykkjandi hafi skuldbundið
         sig til þess að leysa sjálfur víxilinn inn á greiðslustaðnum.
Hljóði víxill um greiðslu hjá greiðanda, getur hann, er hann samþykkir víxilinn,
  tilgreint, hvar greiðslu skuli krafist á greiðslustaðnum, eða tilnefnt annan
                     mann á sama stað, er greiði víxilinn.
28. gr. Með samþykki sínu skuldbindur greiðandi sig til þess að greiða víxilinn
                                   í eindaga.
   Verði víxillinn ekki greiddur, á víxilhafi, jafnvel þótt hann sé útgefandi
 víxilsins, beina kröfu samkvæmt víxlinum á hendur samþykkjanda um allt það, er
                       krefja má samkvæmt 48. og 49. gr.
 29. gr. Nú hefir greiðandi ritað samþykki sitt á víxil, en strikar það út áður
   en hann skilar víxlinum aftur, og skal þá talið, að neitað sé um samþykki.
 Útstrikunin skal talin hafa verið gerð áður en víxlinum var skilað aftur, nema
                              annað verði sannað.
   Hafi greiðandi skriflega skýrt víxilhafa eða einhverjum víxilskuldara frá
  samþykki sínu, er hann þó skuldbundinn við þá eftir hljóðan samþykkis síns.

                Fjórði kapítuli. Um ábyrgð á víxilkröfu (aval).
   30. gr. Tryggja má greiðslu víxils með ábyrgð á allri víxilfjárhæðinni eða
                             nokkrum hluta hennar.
  Ábyrgðina getur tekið á sig jafnt þriðji maður sem einhver víxilskuldaranna.
  31. gr. Ábyrgð skal rituð á víxilinn eða á miða, er við víxilinn sé festur.
   Henni skal lýst með orðunum sem ábyrgðarmaður, eða með öðru samsvarandi
 orðatiltæki, og skal hún undirrituð af þeim, sem í ábyrgðina gengur (avalist).
Nafnritun ein sér á framhlið víxilsins skal metin sem ábyrgð, nema um nafnritun
                      greiðanda eða útgefanda sé að ræða.
 Í ábyrgð skal greina, fyrir hvern hún sé tekin. Nú er það eigi gert, og telst
                         hún þá tekin fyrir útgefanda.
32. gr. Ábyrgðarmaður er skuldbundinn með sama hætti og sá maður, er hann gekk í
                                ábyrgðina fyrir.
    Skuldbinding hans er gild, þótt skuldbinding þess manns, er hann gekk í
     ábyrgðina fyrir, sé ógild, enda stafi ógildi hennar eigi af formgalla.
 Greiði ábyrgðarmaður víxil, öðlast hann allan rétt samkvæmt víxlinum gegn þeim
 manni, er hann gekk í ábyrgð fyrir, og þeim mönnum, er samkvæmt víxlinum bera
                             ábyrgð gagnvart honum.

                     Fimmti kapítuli. Um gjalddaga víxils.
 33. gr. Víxill getur hljóðað um borgun: við sýningu (a vista); tilteknum tíma
eftir sýningu (a viso); tilteknum tíma eftir útgáfudag (a dato) eða á tilteknum
                                     degi.
 Víxill, sem hljóðar um borgun á öðrum gjalddaga en þessum, eða greiðast á smám
                 saman á fleiri en einum gjalddaga, er ógildur.
 34. gr. Sýningarvíxill skal greiddur við sýningu. Sýna skal hann til greiðslu
áður en eitt ár er liðið frá útgáfudegi hans. Útgefandi getur stytt frest þennan
      eða kveðið á um lengri frest. Framseljendur geta stytt fresti þessa.
Útgefandi getur mælt svo fyrir, að víxill er greiðast á við sýningu, skuli eigi
  sýndur til greiðslu fyrir tiltekinn tíma. Telst sýningarfrestur þá frá þeim
                                     tíma.
  35. gr. Gjalddagi víxils, er hljóðar um borgun tilteknum tíma eftir sýningu,
           skal miðast við dagsetningu samþykkis eða afsagnargerðar.
  Sé samþykki eigi dagsett, og hafi afsagnargerð heldur eigi farið fram, skal
 gagnvart samþykkjanda líta svo á, að víxillinn hafi verið samþykktur á síðasta
      degi frests þess, er settur er til sýningar víxilsins til samþykkis.
36. gr. Hljóði víxill um greiðslu einum mánuði eða fleirum eftir útgáfudag hans
eða eftir sýningu, verður sami mánaðardagur í þeim mánuði, er greiða á víxilinn
 í, gjalddagi hans. Nú er sá dagur eigi til í mánuðinum, og er þá síðasti dagur
                        mánaðarins gjalddagi víxilsins.
   Hljóði víxill um greiðslu einum mánuði eða fleirum og hálfum mánuði eftir
    útgáfudag hans eða eftir sýningu, skulu heilu mánuðirnir taldir fyrstir.
  Sé gjalddagi ákveðinn í upphafi mánaðar, í miðjum mánuði eða í lok mánaðar,
          merkja þau orð fyrsta, fimmtánda eða síðasta dag mánaðarins.
 Orðin átta dagar eða fimmtán dagar merkja eigi eina eða tvær vikur, heldur
                          heila átta eða fimmtán daga.
                  Orðin hálfur mánuður merkja fimmtán daga.
37. gr. Hljóði víxill um greiðslu á tilteknum degi á stað, þar sem annað tímatal
 gildir en á útgáfustað hans, skal líta svo á, að gjalddaginn sé ákveðinn eftir
                         tímatalinu á greiðslustaðnum.
  Þegar víxill, sem út er gefinn milli tveggja staða með mismunandi tímatali,
 hljóðar um greiðslu tilteknum tíma eftir útgáfudag, skal reikna út þann dag að
 tímatalinu á greiðslustaðnum, er svarar til útgáfudagsins, og skal gjalddaginn
                              ákveðinn eftir því.
Sýningarfrestir víxla skulu taldir samkvæmt því, er segir í næstu málsgrein hér
                                    á undan.
 Reglum þessum skal eigi beitt, ef það verður séð af sérstöku ákvæði á víxlinum
  eða af efni hans að öðru leyti, að til þess hafi verið ætlast að eftir öðrum
                               reglum yrði farið.

                      Sjötti kapítuli. Um greiðslu víxla.
 38. gr. Handhafi víxils, er greiðast á á tilteknum degi, tilteknum tíma eftir
 útgáfudag eða eftir sýningu, skal sýna víxilinn til greiðslu annaðhvort á þeim
  degi, er hann skyldi greiddur, eða á öðrum hvorum tveggja hinna næstu virkra
                               daga þar á eftir.
Afhending víxils til greiðslujöfnunarstöðvar (clearing-house) jafngildir sýningu
                               hans til greiðslu.
39. gr. Nú greiðir greiðandi víxil, og getur hann þá krafist þess, að víxillinn
                sé afhentur sér með áritaðri kvittun víxilhafa.
      Víxilhafi getur eigi neitað að taka á móti greiðslu á nokkrum hluta
                          víxilfjárhæðarinnar aðeins.
Nú er nokkur hluti víxilfjárhæðar greiddur, og getur greiðandi þá krafist þess,
  að þeirrar greiðslu sé getið á víxlinum og að sér sé fengin sérstök kvittun
                                  fyrir henni.
40. gr. Víxilhafa er eigi skylt að taka við greiðslu víxils fyrr en á gjalddaga
                                     hans.
  Nú greiðir greiðandi fyrir gjalddaga, og gerir hann það á sjálfs sín ábyrgð.
    Sá, sem greiðir víxil á gjalddaga hans, leysist með því endanlega undan
 skuldbindingu sinni, nema um svik eða stórkostlegt gáleysi af hans hálfu sé að
     ræða. Honum er skylt að fullvissa sig um, að framsölin séu í réttri og
  samfelldri röð, en eigi þarf hann að ganga úr skugga um, hvort undirskriftir
                          framseljenda séu ófalsaðar.
       41. gr. Hljóði víxill um greiðslu í mynt, sem eigi er gjaldgeng á
  greiðslustaðnum, má greiða víxilfjárhæðina í mynt þeirri, sem gjaldgeng er á
  greiðslustaðnum, eftir gengi hennar á gjalddaga. Greiði víxilskuldari eigi á
 réttum tíma, getur víxilhafi krafist þess, að víxilfjárhæðin sé greidd í mynt,
 gjaldgengri á greiðslustaðnum, hvort sem hann heldur vill eftir gengi hennar á
                         gjalddaga eða á greiðsludegi.
Þegar reikna á gildi erlendrar myntar, skal farið eftir því, sem verslunartíska
er á greiðslustaðnum, enda hafi útgefandi eigi kveðið svo á, að víxilfjárhæðina
          skuli greiða eftir gengi, sem ákveðið er í víxlinum sjálfum.
 Ákvæði þessi gilda eigi, er útgefandi hefir mælt svo fyrir, að greitt skuli í
      vissri ákveðinni mynt (fyrirvari um virka greiðslu í erlendri mynt).
Sé víxilfjárhæð greind í myntartegund, er hefir sama nafn en mismunandi gildi í
   landi því, þar sem víxillinn er gefinn út, og landi því, þar sem hann á að
        greiðast, skal líta svo á, að átt sé við mynt greiðslustaðarins.
42. gr. Sé víxill eigi sýndur til greiðslu innan þess frests, er ræðir um í 38.
   gr., er hverjum víxilskuldara heimilt að koma víxilfjárhæðinni í geymslu á
kostnað og ábyrgð víxilhafa, í þeim stofnunum, sem löggiltar eru til að taka við
                                   geymslufé.

    Sjöundi kapítuli. Um fullnustu vegna samþykkisskorts eða greiðslufalls.
  43. gr. Þegar gjalddagi er kominn og víxill hefir eigi verið greiddur, getur
víxilhafi leitað fullnustu hjá framseljendum, útgefanda og öðrum víxilskuldurum.
            Sama rétt á víxilhafi, þó gjalddagi enn eigi sé kominn:
            1. Ef neitað hefir verið um samþykki að nokkru eða að öllu.
    2. Ef bú greiðanda hefir verið tekið til gjaldþrotaskipta, eða [honum hefur
 verið veitt heimild til að leita nauðasamnings],^1) eða hafi það komið í ljós
 við aðfarargerð, að hann geti eigi greitt skuldir sínar, eða sé hann kaupmaður
 og hafi stöðvað greiðslur sínar. Gildir þetta jafnt, hvort sem greiðandi hefir
                          samþykkt víxilinn eða eigi.
   3. Ef bú útgefanda, er lagt hefir bann við því í víxli, að hann sé sýndur til
samþykkis, hefir verið tekið til gjaldþrotaskipta, eða [honum hefur verið veitt
                    heimild til að leita nauðasamnings].^1)
                            ^1)[9]L. 21/1991, 182. gr.
    44. gr. Sanna skal neitun samþykkis eða greiðslufall með opinberri gerð
            (afsagnargerð vegna samþykkisskorts eða greiðslufalls).
Afsögn vegna samþykkisskorts skal gerð áður en frestur sá er liðinn, sem settur
er til sýningar víxilsins til samþykkis. Hafi hin fyrsta sýning, er svo stendur
 á sem segir í 1. mgr. 24. gr., farið fram á síðasta degi í frestinum, má samt
                     gera afsögn á næsta degi þar á eftir.
  [Afsögn vegna greiðslufalls á víxli, er greiðast skal á tilteknum degi, eða
  tilteknum tíma eftir útgáfudag eða sýningu, skal gerð á öðrum þeirra tveggja
virku daga, sem næstir koma á eftir gjalddaga, sbr. þó undantekningar í 72. gr.
Nú á víxill að greiðast við sýningu, og eiga þá ákvæði þau, er sett eru í næstu
 málsgrein hér að framan um afsögn vegna samþykkisskorts, einnig við um afsögn
               hans vegna greiðslufalls, eftir því sem við á.]^1)
  Hafi víxill verið afsagður vegna samþykkisskorts, þarf eigi að sýna hann til
                 greiðslu eða afsegja hann vegna greiðslufalls.
  Hafi það komið í ljós við aðfarargerð, að greiðandi geti eigi greitt skuldir
    sínar, eða hafi hann, sé hann kaupmaður, stöðvað greiðslur sínar, getur
 víxilhafi eigi leitað fullnustu vegna þess, fyrr en hann hefir sýnt greiðanda
               víxilinn til greiðslu og afsögn hefir verið gerð.
 Verði bú greiðanda tekið til gjaldþrotaskipta, eða [honum veitt heimild til að
leita nauðasamnings],^2) nægir það, til þess að víxilhafi megi leita fullnustu,
að hann leggi fram úrskurðinn, sem kveður á um gjaldþrotaskiptin eða [heimildina
til að leita nauðasamnings].^2) Sama gildir, ef bú útgefanda, er lagt hefir bann
     við því í víxlinum, að hann sé sýndur til samþykkis, verður tekið til
 gjaldþrotaskipta eða beiðni hans um [heimild til að leita nauðasamnings verður
                             tekin til greina].^2)
               ^1)[10]L. 25/1968, 1. gr. ^2)[11]L. 21/1991, 182. gr.
 45. gr. Víxilhafi skal senda síðasta framseljanda og útgefanda tilkynningu um
samþykkisskort eða greiðslufall innan fjögra virkra daga eftir afsagnardag, eða
  hafi verið gerður fyrirvari um fullnustu án kostnaðar, þá eftir sýningardag.
 Hver framseljandi skal, í síðasta lagi á öðrum virkum degi eftir að hann fékk
slíka tilkynningu, skýra þeim framseljanda, er næstur er fyrir framan hann, frá
  tilkynningu þeirri, er hann fékk, og greina nöfn og heimili þeirra, sem áður
hafa sent tilkynningar, og skal þannig haldið áfram, þar til kemur að útgefanda.
Frestir þeir, sem að ofan eru nefndir, teljast frá móttöku næstu tilkynningar á
                                     undan.
 Þegar tilkynning er send víxilskuldara samkvæmt því, sem fyrir er mælt í næstu
 málsgrein hér á undan, skal einnig senda þeim manni, er gengið hefir í ábyrgð
      fyrir þann víxilskuldara, samsvarandi tilkynningu og á sama fresti.
    Nú hefir framseljandi eigi greint heimili sitt eða tilgreint það svo, að
 ólæsilegt er, og er þá nægilegt, að tilkynning sé send þeim framseljanda, sem
                    næstur er fyrir framan hann á víxlinum.
 Sá, sem skyldur er að senda tilkynningu, getur gert það með hverjum hætti sem
           vera skal, jafnvel með því aðeins að endursenda víxilinn.
   Honum ber að sanna, að hann hafi sent tilkynninguna áður en frestur sá var
 liðinn, er hann hafði til að senda hana. Tilkynning telst send nógu snemma, ef
  bréf, er hefir hana að geyma, er afhent pósti áður en fresturinn er liðinn.
Sá, sem eigi sendir tilkynningu innan nefnds frests, glatar eigi fullnusturétti
    sínum, en ábyrgjast skal hann allt það tjón, er af vanrækslu hans hlýst;
           skaðabæturnar mega þó eigi fara fram úr víxilfjárhæðinni.
    46. gr. Nú er rituð á skjalið athugasemdin fullnusta án kostnaðar, án
 afsagnar eða því um lík athugasemd, og undirrituð af útgefanda, framseljanda
 eða ábyrgðarmanni, og þarf víxilhafi þá eigi, til þess að halda fullnusturétti
    sínum, að láta afsegja víxilinn vegna samþykkisskorts eða greiðslufalls.
Fyrirvari þessi leysir víxilhafa hvorki undan því að sýna víxilinn innan fresta
 þeirra, er til þess eru settir, né undan því að senda tilkynningu þá, sem mælt
er fyrir um í 45. gr. Sönnun þess, að frestir hafi verið látnir hjá líða, hvílir
               á þeim, er bera vill það fyrir sig gegn víxilhafa.
Hafi útgefandinn sett fyrirvarann, hefir hann gildi gegn öllum víxilskuldurunum.
  Hafi framseljandi eða ábyrgðarmaður sett hann, hefir hann aðeins gildi gegn
  þeim, er setti hann. Nú hefir víxilhafi látið afsagnargerð fram fara, þrátt
 fyrir fyrirvara af hálfu útgefanda, og verður hann þá sjálfur að bera kostnað
      allan af henni. Sé fyrirvarinn hins vegar settur af framseljanda eða
  ábyrgðarmanni, má krefja hvern víxilskuldara sem vill um afsagnarkostnaðinn,
                            hafi afsögn verið gerð.
  47. gr. Þeir, sem út hafa gefið víxil, samþykkt hann eða framselt eða gerst
ábyrgðarmenn að honum, bera allir fyrir einn og einn fyrir alla ábyrgð gagnvart
                                   víxilhafa.
  Víxilhafa er rétt að beina kröfu sinni gegn hverjum sem hann vill af þessum
 skuldurum, gegn einum þeirra sér eða fleirum saman, og þarf hann eigi að fara
          eftir þeirri röð, sem skuldbindingar þeirra eru á víxlinum.
       Sama rétt á hver víxilskuldari, sem leyst hefir víxilinn til sín.
    Nú er mál höfðað gegn einum af víxilskuldurunum, og er það eigi því til
fyrirstöðu, að krafa sé gerð gegn hinum, þó að þeir séu á víxlinum á eftir þeim,
                           er fyrstur var lögsóttur.
     48. gr. Víxilhafi getur krafist af þeim, er hann leitar fullnustu hjá:
   1. Þess hluta víxilfjárhæðarinnar, sem eigi var samþykktur eða eigi greiddur,
                     ásamt vöxtum, ef vextir voru áskildir.
            2. [Dráttarvaxta frá gjalddaga samkvæmt lögum um vexti.]^1)
   3. Kostnaðar við afsagnargerð og við tilkynningar þær, er mælt er fyrir um í
                      45. gr., svo og annars kostnaðar ^2)
 Nú er fullnustu leitað fyrir gjalddaga, og skal þá draga frá víxilfjárhæðinni
víxilforvexti, eftir því sem bankaforvextir eru reiknaðir af víxlum á þeim stað,
           þar sem víxilhafi býr, þann dag, sem fullnustu er krafist.
                ^1)[12]L. 33/1987, 2. gr. ^2)[13]L. 54/1965, 3. gr.
 49. gr. Sá, sem víxilinn leysir til sín, getur krafist af þeim víxilskuldurum,
                         er ábyrgð bera gagnvart honum:
                1. Allrar þeirrar fjárhæðar, sem hann hefir greitt.
     2. [Dráttarvaxta samkvæmt lögum um vexti af fjárhæð þeirri, er 1. tölul.
                greinir, frá þeim degi er hann greiddi hana.]^1)
                     3. Kostnaðar þess, er hann hefir haft ^2)
                ^1)[14]L. 33/1987, 3. gr. ^2)[15]L. 54/1965, 3. gr.
50. gr. Hver sá víxilskuldari, sem krafinn er eða krefja má um fullnustu, á rétt
  á því að fá víxilinn afhentan sér ásamt afsagnargerð og kvittuðum reikningi,
                        enda greiði hann innlausnarféð.
  Hver sá framseljandi, sem innleyst hefir víxilinn, getur strikað út af honum
           nafn sitt og þeirra framseljenda, sem á eftir honum komu.
  51. gr. Nú er víxillinn aðeins samþykktur að því er tekur til nokkurs hluta
víxilfjárhæðarinnar, og fullnustu síðan krafist, og getur þá sá, er greiðir þann
   hluta víxilfjárhæðarinnar, er eigi fékkst samþykktur, heimtað, að þeirrar
greiðslu sinnar sé getið á víxlinum og að sér sé jafnframt gefin sérstök kvittun
   fyrir henni. Víxilhafi skal enn fremur, auk afsagnargerðarinnar, fá honum
staðfest eftirrit af víxlinum, og má þá leita fullnustu samkvæmt því eftirriti.
  52. gr. Hver sá, sem fullnustu getur krafist, getur, sé annað eigi áskilið,
  tekið sér greiðslu með nýjum víxli (gagnvíxill), er greiðist við sýningu og
  gefinn sé út á hendur einhverjum þeirra, er ábyrgð bera gagnvart honum, til
                  greiðslu á þeim stað, þar sem sá maður býr.
Gagnvíxillinn skal nema upphæðum þeim, sem greinir í 48. og 49. gr. að viðbættu
              gjaldi til miðlara og stimpilgjaldi af gagnvíxlinum.
     Gefi víxilhafi gagnvíxilinn út, skal fjárhæð hans ákveðin eftir gengi
sýningarvíxla, sem gefnir eru út frá greiðslustað upphaflega víxilsins til þess
staðar, þar sem hlutaðeigandi víxilskuldari býr. Gefi framseljandi gagnvíxilinn
út, skal ákveða fjárhæðina eftir gengi sýningarvíxla, sem gefnir eru út frá þeim
     stað, þar sem útgefandi gagnvíxilsins býr, og til þess staðar, þar sem
                              víxilskuldarinn býr.
   53. gr. Séu frestir þeir látnir hjá líða, sem gilda um sýningu víxils, er
 hljóðar um greiðslu við sýningu eða tilteknum tíma eftir sýningu, um framkvæmd
afsagnargerðar vegna samþykkisskorts eða vegna greiðslufalls, um sýningu víxils
  til greiðslu, er fyrirvari hefir verið gerður um fullnustu án kostnaðar, þá
      glatar víxilhafi rétti sínum gegn framseljendum, útgefanda og öðrum
                       víxilskuldurum, nema samþykkjanda.
  Hafi víxill eigi verið sýndur til samþykkis innan frests þess, sem útgefandi
     hefir ákveðið, glatar víxilhafi rétti sínum til fullnustu, bæði vegna
   samþykkisskorts og vegna greiðslufalls, nema það verði séð af ákvæðinu um
     frestinn, að útgefandi vildi aðeins undanskilja sig ábyrgð á samþykki.
    Nú er settur frestur til sýningar í framsali, og getur þá hlutaðeigandi
                     framseljandi einn borið það fyrir sig.
     54. gr. Komi á fresti þeim, sem settur er til sýningar víxils eða til
  afsagnargerðar, fyrir óviðráðanleg tálmun (innlend eða erlend lagaákvæði eða
  aðrir óviðráðanlegir atburðir), og verði gerðir þessar eigi framkvæmdar þess
                          vegna, lengjast frestirnir.
  Víxilhafa er skylt að senda síðasta framseljanda þegar í stað tilkynningu um
slíka tálmun, og að geta þessarar tilkynningar og dagsetningar hennar á víxlinum
  eða miða, sem við víxilinn sé festur, og rita nafn sitt undir. Að öðru leyti
                      skal farið eftir ákvæðunum í 45. gr.
 Jafnskjótt og tálmuninni er lokið, skal víxilhafi tafarlaust sýna víxilinn til
             samþykkis eða greiðslu, og láta afsegja hann, ef þarf.
Vari tálmunin lengur en þrjátíu daga eftir gjalddaga, má leita fullnustu án þess
              að nauðsynlegt sé að sýna víxilinn eða afsegja hann.
Sé um víxil að ræða, er greiðast á við sýningu eða tilteknum tíma eftir sýningu,
     teljast þessir þrjátíu dagar frá þeim degi, er víxilhafi sendi síðasta
       framseljanda tilkynningu um tálmunina, þótt það hafi verið áður en
 sýningarfresti lauk. Nú á víxill að greiðast tilteknum tíma eftir sýningu, og
               skal þá bæta þeim tíma við þrjátíu daga frestinn.
Atvik, er aðeins varða víxilhafa persónulega, eða þann mann, er hann hefur falið
að sýna víxilinn eða láta afsegja hann, skulu eigi talin óviðráðanlegir atburðir
                                  (vis major).

                        Áttundi kapítuli. Um meðalgöngu.
                               1. Almenn ákvæði.
55. gr. Útgefandi, framseljandi eða ábyrgðarmaður geta tilgreint nauðleitarmann
                     til að samþykkja eða greiða víxilinn.
  Þegar þau skilyrði eru fyrir hendi er greinir hér á eftir, getur maður gerst
     meðalgöngumaður og samþykkt víxil eða greitt hann fyrir einhvern þann
                   víxilskuldara, er fullnustu yrði krafinn.
Meðalgöngumaður getur verið einhver sá maður, sem eigi er víxilskuldari, jafnvel
   greiðandi víxilsins, eða einhver sá, sem orðinn er víxilskuldari, þó ekki
                            samþykkjandi víxilsins.
Meðalgöngumaður skal, áður en tveir virkir dagar eru liðnir, senda þeim, er hann
   gerist meðalgöngumaður fyrir, tilkynningu um meðalgönguna. Láti hann frest
þennan hjá líða, ber hann ábyrgð á öllu því tjóni, er hljótast kann af vanrækslu
        hans; skaðabæturnar mega þó eigi fara fram úr víxilfjárhæðinni.
                         2. Samþykki fyrir meðalgöngu.
 56. gr. Meðalgöngumaður getur samþykkt víxil, jafnan er víxilhafi getur leitað
 fullnustu fyrir gjalddaga víxilsins, nema því aðeins, að bannað hafi verið að
                          sýna víxilinn til samþykkis.
Nú er á víxlinum vísað á nauðleitarmann á greiðslustaðnum, og getur víxilhafi þá
eigi krafið þann, er vísaði á nauðleitarmanninn, né þá víxilskuldara, sem eftir
honum koma, um fullnustu fyrir gjalddaga, nema hann hafi sýnt nauðleitarmanninum
      víxilinn og, hafi hann neitað um samþykki, þá sannað neitun hans með
                                 afsagnargerð.
Endranær getur víxilhafi neitað að taka við samþykki meðalgöngumanns. Taki hann
samt við samþykkinu, missir hann rétt sinn til þess að krefjast fullnustu fyrir
gjalddaga hjá þeim, er samþykkt var fyrir, og þeim víxilskuldurum, er eftir hann
                                     koma.
 57. gr. Samþykki sitt skal meðalgöngumaður rita á víxilinn og undirrita það. Í
samþykkinu skal þess getið, fyrir hvern það sé gefið. Sé þess eigi getið, telst
                        samþykkið gefið fyrir útgefanda.
58. gr. Meðalgöngumaður, er samþykkt hefir víxil, ber ábyrgð gagnvart víxilhafa
og þeim framseljendum, sem koma á eftir þeim, er hann samþykkti fyrir, með sama
                  hætti og sá maður bar ábyrgð gagnvart þeim.
  Þrátt fyrir það, þótt meðalgöngumaður hafi samþykkt víxil, getur sá, er hann
samþykkti fyrir, og þeir víxilskuldarar, er ábyrgð bera gagnvart þeim manni, ef
 þeir greiða fjárhæð þá, sem í 48. gr. segir, krafist þess, að víxilhafi skili
    sér víxlinum, kvittuðum reikningi og afsagnargerð, hafi hún farið fram.
                          3. Greiðsla meðalgöngumanns.
  59. gr. Meðalgöngumaður getur greitt víxil, jafnan er víxilhafi gæti leitað
             fullnustu, hvort heldur er fyrir gjalddaga eða eftir.
     Greiða skal alla þá fjárhæð, er sá skyldi greiða, er fyrir er greitt.
Greiðsla skal fara fram í síðasta lagi næsta dag eftir þann dag, er afsögn vegna
                     greiðslufalls síðast hefði orðið gerð.
60. gr. Hafi meðalgöngumaður, er heima á á greiðslustaðnum, samþykkt víxil, eða
sé vísað á einn eða fleiri nauðleitarmenn á víxlinum, er búi á greiðslustaðnum,
 skal víxilhafi sýna öllum þessum mönnum víxilinn og, ef með þarf, láta afsegja
  hann vegna greiðslufalls í síðasta lagi næsta dag eftir þann dag, er afsögn
                            síðast hefði orðið gerð.
 Sé afsögn eigi gerð á þessum fresti, er sá, er vísaði á nauðleitarmanninn, eða
 sá, er víxillinn var samþykktur fyrir, og framseljendur þeir, er á eftir þeim
                    koma, leystir frá skuldbindingum sínum.
   61. gr. Víxilhafi, sem neitar að taka við greiðslu meðalgöngumanns, glatar
    fullnusturétti sínum gegn þeim, er leystir hefðu orðið með greiðslunni.
62. gr. Sanna skal greiðslu meðalgöngumanns með kvittun, er rituð sé á víxilinn,
  og skal þess getið, fyrir hvern greitt sé. Nú er þess eigi getið, og skal þá
                      talið, að greitt sé fyrir útgefanda.
Afhenda skal meðalgöngumanni víxilinn, ásamt afsagnargerð, hafi hún fram farið.
  63. gr. Meðalgöngumaður, er víxil greiðir, öðlast réttindi þau, er víxillinn
  veitir gegn þeim, er hann greiddi fyrir, og þeim, er samkvæmt víxlinum báru
    ábyrgð gagnvart þeim manni; þó má hann eigi framselja víxilinn af nýju.
   Framseljendur þeir, er koma á eftir þeim, er greitt var fyrir, leysast með
                                  greiðslunni.
Bjóðist fleiri en einn meðalgöngumaður til að greiða, gengur sá þeirra fyrir, er
  flesta víxilskuldara leysir. Sá, er meðalgöngumaður gerist gagnstætt ákvæði
þessu, og veit hversu á stendur, glatar fullnusturétti sínum gegn þeim, er ella
                              hefðu leystir orðið.

                 Níundi kapítuli. Um samrit og eftirrit víxla.
                                   1. Samrit.
         64. gr. Gefa má víxil út í fleiri samhljóða eintökum (samrit).
Í texta hvers eintaks skal greina, hvert það sé í röðinni; að öðrum kosti gildir
                      hvert eintak sem sjálfstæður víxill.
 Sérhver handhafi víxils, er eigi greinir, að hann sé gefinn út í einu eintaki
 (einritaður), getur krafist þess, að sér séu, á sinn kostnað, fengin samrit af
  víxlinum. Í því skyni skal hann snúa sér til þess, er næstur er fyrir framan
hann; sá maður er skyldur til aðstoðar honum með tilmælum til þess, er næstur er
     á undan honum, og svo hver af öðrum, uns beiðnin kemur til útgefanda.
      Framseljendum er skylt að rita af nýju framsöl sín á nýju eintökin.
 65. gr. Greiðsla samkvæmt einu af víxileintökunum leysir undan víxilskyldunni,
   þótt eigi sé það áskilið, að hin eintökin skuli úr gildi felld með henni.
Greiðandi ábyrgist þó eftir sem áður hvert það eintak, er samþykki hans er ritað
                      á og honum hefir eigi verið skilað.
     Hafi framseljandi framselt ýmsum mönnum víxileintök, ábyrgist hann og
   framseljendur þeir, er á eftir honum koma, hvert það eintak, sem nafnritun
                 þeirra er á og eigi hefir verið skilað aftur.
66. gr. Nú sendir víxilhafi eitt af víxileintökunum til samþykkis, og skal hann
 þá rita á hin eintökin nafn þess manns, er þetta eintak er hjá. Skylt er þeim
          manni að skila því til löglegs handhafa annars víxileintaks.
    Nú neitar hann að skila eintaki þessu, og getur víxilhafi þá eigi leitað
             fullnustu fyrr en hann hefir sannað með afsagnargerð:
   1. að sér hafi eigi verið skilað eintaki því, er til samþykkis var sent, þótt
                           hann hafi krafist þess, og
       2. að hann hafi eigi getað fengið samþykki eða greiðslu samkvæmt öðru
                                    eintaki.
                                  2. Eftirrit.
       67. gr. Hverjum handhafa víxils er rétt að taka eftirrit af honum.
 Eftirrit víxils skal nákvæmlega fylgja frumvíxlinum, og skal það hafa að geyma
eftirrit af framsölum og öðrum áritunum, sem á frumvíxlinum eru. Þess skal getið
                   í eftirritinu, hve langt eftirritunin nær.
 Framselja má víxileftirrit, svo og rita á það ábyrgðarskuldbindingu, með sama
              hætti og sömu áhrifum sem um frumvíxil væri að ræða.
68. gr. Í víxileftirriti skal þess getið, hver frumvíxilinn hafi með höndum, og
   er þeim manni skylt að skila löglegum handhafa eftirritsins frumvíxlinum.
    Nú færist hann undan því, og getur þá handhafi eftirritsins eigi leitað
        fullnustu hjá þeim, er framselt hafa eftirritið eða ritað á það
 ábyrgðarskuldbindingu, fyrr en hann hefir sannað það með afsagnargerð, að sér
       hafi eigi verið skilað frumvíxlinum, þótt hann hafi krafist þess.
 Hafi verið rituð á frumvíxilinn, eftir síðasta framsal áður en eftirritið var
  gert, þessi athugasemd: eftirleiðis er aðeins framsal á eftirrit gilt, eða
 önnur áritun sama efnis, eru framsöl þau, er seinna eru rituð á frumvíxilinn,
                                     ógild.

                    Tíundi kapítuli. Um breytingar á víxli.
 69. gr. Nú eru breytingar gerðar á texta víxils, og eru þá þeir, er ritað hafa
  nöfn sín á víxilinn eftir að breytingin var gerð, skuldbundnir í samræmi við
   hinn breytta texta, en hinir, er áður höfðu ritað nöfn sín á víxilinn, eru
             skuldbundnir í samræmi við hinn upphaflega texta hans.

                      Ellefti kapítuli. Um fyrningu víxla.
 70. gr. Allar kröfur samkvæmt víxlinum á hendur samþykkjanda fyrnast á þremur
                              árum frá gjalddaga.
Kröfur víxilhafa á hendur framseljendum og útgefanda fyrnast á einu ári frá þeim
degi, er afsagnargerð fór fram, enda hafi afsögn verið gerð á réttum tíma, eða á
 einu ári frá gjalddaga, hafi fyrirvari verið gerður um fullnustu án kostnaðar.
Fullnustukröfur framseljanda á hendur öðrum framseljendum eða útgefanda fyrnast
 á sex mánuðum frá þeim degi, er framseljandi leysti víxilinn til sín, eða frá
               þeim degi, er fyrningu var slitið gagnvart honum.
 71. gr. Fyrningu víxils er slitið er stefna er birt í víxilmáli, krafa gerð í
  máli um notkun víxilkröfu til skuldajafnaðar án gagnsóknar, [beiðni um aðför
   fyrir víxli berst sýslumanni eða héraðsdómara],^1) víxilkröfunni lýst í bú
skuldunauts, er tekið hefir verið til opinberra skipta, eða kröfunni lýst ^2) er
 skuldunautur leitar nauðasamninga án gjaldþrotameðferðar á búi sínu. Fyrningu
 víxils er og slitið, ef sá, sem sóttur er um víxilkröfu, tilkynnir lögsóknina
  (litis denuntiatio) einhverjum, sem er fyrir framan hann á víxlinum. Sá, er
slíka tilkynningu fær, getur slitið fyrningu þá, er ræðir um í 1. mgr. 70. gr.,
                  með því að tilkynna samþykkjanda lögsóknina.
  Fyrningu víxils er slitið með stefnu til erlends dómstóls, ef skuldunautur á
heimili í því landi, eða hann ber fram varnir í málinu, en ber það þó eigi fyrir
     sig, að dómstóllinn sé eigi dómbær, eða stefnan er birt honum sjálfum.
 Tilkynning um lögsókn (litis denuntiatio) við erlendan dómstól slítur fyrningu
með sama hætti og stefna. Sömuleiðis er fyrningu slitið, er víxilkrafa er notuð
 til skuldajafnaðar í máli, sem rekið er fyrir erlendum dómstóli, samkvæmt þeim
                              lögum, er þar gilda.
Fyrningu er slitið með lýsingu víxilkröfu í bú skuldunauts, er tekið hefir verið
   erlendis til opinberra skipta, ef skuldunautur átti heima í því landi, er
                             skiptameðferðin hófst.
   Fyrningu er eigi slitið gegn öðrum víxilskuldurum en þeim, er einhverri af
fyrrnefndum gerðum er beint að, en fyrningarslitin koma öllum þeim að notum, sem
              eru fyrir framan hann á víxlinum, er fyrningu sleit.
Nú hefir fyrningu verið slitið, en lögsókn er eigi til lykta leidd, og hefst þá
 nýr fyrningarfrestur frá þeim degi, er málið síðast var til meðferðar í rétti.
  Nú verður gerð til slita fyrningar eigi komið fram vegna tálmana þeirra, sem
ræðir um í 54. gr., og glatast þá víxilréttur eigi, ef fyrningu er slitið innan
                      mánaðar frá því að tálmuninni lauk.
              ^1)[16]L. 92/1991, 18. gr. ^2)[17]L. 21/1991, 182. gr.

                        Tólfti kapítuli. Almenn ákvæði.
 72. gr. [Nú ber gjalddaga víxils á löghelgan dag eða dag, þegar bankastofnanir
almennt eru lokaðar, og verður greiðslu þá eigi krafist fyrr en næsta virkan dag
á eftir. Allar aðrar gerðir, er varða víxilinn, svo sem sýning til samþykkis og
            afsagnargerð, má einnig aðeins framkvæma á virkum degi.
 Nú á gerð að fara fram á tilteknum fresti og er lokadagur frestsins löghelgur
  dagur eða almennur lokunardagur bankastofnana, og lengist fresturinn þá til
 næsta virks dags á eftir. Löghelgir dagar innan frestsins skulu taldir með, er
                            fresturinn er reiknaður.
Nú er kveðið á um frest í lögum þessum eða sérstökum ákvæðum, og telst þá dagur
             sá, er fresturinn er talinn frá, eigi með í frestinum.
       Frestsdagar til greiðslu eftir gjalddaga gilda eigi um víxla.]^1)
                             ^1)[18]L. 25/1968, 2. gr.
 73. gr. Nú glatast víxill, er greiðast á hér á landi, og má þá ógilda hann með
dómi, samkvæmt þeim reglum, sem gilda um ógilding skjala með dómi. Ógildingarmál
                      skal höfða á greiðslustað víxilsins.
 Þegar stefna í ógildingarmáli er löglega birt, er útgefandi skyldur að gefa út
nýjan víxil. Hafi hinn glataði víxill verið samþykktur, er samþykkjandi skyldur
til að greiða hann á gjalddaga, þeim manni, er sannar rétt sinn til að taka við
greiðslu. Setja skal þó útgefanda eða samþykkjanda næga tryggingu uns víxillinn
er dæmdur ógildur eða ábyrgð þeirra eftir hinum glataða víxli er horfin á annan
                                     hátt.
74. gr. Nú hefir víxilkrafa fyrnst eða víxilréttur glatast fyrir vangeymslu, og
er eiganda víxils rétt að sækja víxilskuldara um þá fjárhæð, er hann mundi vinna
     honum úr hendi, ef fjárheimtan félli niður, sem um hverja aðra skuld.

                          Annar þáttur. Um eiginvíxla.
                              Þrettándi kapítuli.
                       75. gr. Í eiginvíxli skal greina:
    1. Orðið víxil í meginmáli skjalsins og á því máli, sem skjalið er ritað á.
          2. Skilyrðislaust loforð um að greiða tiltekna upphæð peninga.
                                   3. Gjalddaga.
                                 4. Greiðslustað.
    5. Nafn þess, er við greiðslu á að taka, eða ávísa má víxilfjárhæðinni til
                                   greiðslu.
                            6. Útgáfustað og útgáfudag.
               7. Undirskrift þess, er gefur skjalið út (útgefandi).
  76. gr. Nú brestur á, að greind séu í skjali öll þau atriði, sem nefnd eru í
 næstu grein hér á undan, og hefir skjalið þá eigi gildi sem eiginvíxill, nema
              þegar svo er ástatt sem segir síðar í þessari grein.
    Sé gjalddagi eigi tilgreindur, telst víxillinn gjaldkræfur við sýningu.
  Sé greiðslustaður eigi tilgreindur sérstaklega, skal útgáfustaður skjalsins
talinn vera greiðslustaður, og þá einnig vera talinn sá staður, er greiðandi býr
                                       á.
   Sé útgáfustaður eigi tilgreindur, skal líta svo á, að víxillinn hafi verið
        undirritaður á þeim stað, sem tilgreindur er við nafn útgefanda.
   77. gr. Um eiginvíxla gilda, að því leyti, sem þeim verður við komið, þau
   ákvæði, sem sett eru um víxla á hendur öðrum manni og varða: framsal víxla
(11.20. gr.), gjalddaga (33.37. gr.), greiðslu (38.42. gr.), fullnustu vegna
  greiðslufalls (43.50. og 52.54. gr.), milligöngu við greiðslu (55. gr. og
59.63. gr.), eftirrit (67. og 68. gr.), breytingar (69. gr.), fyrningu (70.71.
  gr.), löghelga daga, reikning á frestum og bann gegn frestdögum til greiðslu
   eftir gjalddaga (72. gr.), glataða víxla (73. gr.), og rétt víxilhafa til
  málshöfðunar, er víxilkrafa er fyrnd eða glötuð fyrir vangeymslu (74. gr.).
  Sömuleiðis gilda um eiginvíxla ákvæðin um víxla, er greiðast eiga hjá þriðja
  manni eða á öðrum stað en þeim, þar sem heimili greiðanda er (4. gr. og 27.
   gr.), um heimild til að áskilja vexti (5. gr.), um það, er víxilfjárhæð er
   tilgreind oftar en einu sinni og eigi hin sama í öll skiptin (6. gr.), um
afleiðingar þess, að nafn er ritað á víxil með þeim atvikum, er segir í 7. gr.,
um það, er á víxli eru nafnritanir manna, er ritað hafa án umboðs eða farið hafa
út fyrir umboð sitt (8. gr.), og ákvæðin um víxla, er eigi voru fullritaðir (10.
                                     gr.).
Ennfremur gilda um eiginvíxla ákvæðin um ábyrgð (30.32. gr.). Sé eigi greint í
  áritun um ábyrgð, fyrir hvern hún sé tekin (31. gr. síðasta málsgrein), skal
                  líta svo á, að hún sé tekin fyrir útgefanda.
  78. gr. Útgefandi eiginvíxils er skuldbundinn með sama hætti og samþykkjandi
                          víxils á hendur öðrum manni.
Nú hljóðar eiginvíxill um greiðslu tilteknum tíma eftir sýningu, og skal þá sýna
útgefanda hann, til áritunar um sýninguna, innan þess frests, sem getið er í 23.
 gr. Frestur frá sýningu telst þá frá þeim degi, er áritun útgefanda um sýningu
 er dagsett á víxlinum. Neiti útgefandi að rita á víxilinn um sýninguna eða að
dagsetja áritunina, skal láta fara fram afsagnargerð um það (25. gr.), og telst
               fresturinn frá sýningu þá frá dagsetningu hennar.

             Þriðji þáttur. Um það, hve útlend lög koma til greina.
                              Fjórtándi kapítuli.
  79. gr. Hvort erlendur maður sé umkominn þess að gangast undir víxilskyldur,
  skal meta eftir lögum þess lands, er hann er ríkisfastur í. Mæli þau lög svo
 fyrir, að lögum annars lands skuli beitt, skal eftir hinum síðastnefndu lögum
                                     farið.
   Erlendur maður, sem eigi væri þess umkominn að gangast undir víxilskyldur
     samkvæmt ákvæðum næstu málsgreinar hér að framan, er þó samt sem áður
 skuldbundinn hér í landi, ef hann hefir gengist undir skylduna í einhverju því
landi, þar sem hann að lögum þess lands hefði verið þess umkominn að skuldbinda
                                      sig.
 80. gr. Um form víxilskuldbindingar skal dæma eftir lögum þess lands, þar sem
                           undir skylduna var gengið.
  Nú er víxilskuldbinding ógild samkvæmt fyrstu málsgrein þessarar greinar, en
gild að lögum þess lands, þar sem síðar er gengist undir skuldbindingu og leiðir
  þá ógilding hinnar fyrri skuldbindingar eigi til þess, að hin síðari einnig
                               skuli metin ógild.
Víxilskuldbinding, sem íslenskur ríkisborgari gengst undir erlendis og fullnægir
  skilyrðum íslenskra laga um form, skal talin gild hér á landi gagnvart öðrum
  íslenskum ríkisborgara, þótt skuldbindingin ella mundi talin ógild samkvæmt
                  ákvæðum fyrstu málsgreinar þessarar greinar.
    81. gr. Um áhrif þess, að víxill á hendur öðrum manni er samþykktur eða
eiginvíxill gefinn út, skal dæma eftir lögum þess lands, þar sem víxillinn á að
                                   greiðast.
 Um áhrif annarra víxilskuldbindinga skal dæma eftir lögum þess lands, þar sem
            undir þær var gengist, enda sé eigi öðruvísi fyrir mælt.
 82. gr. Um fresti til að leita fullnustu skal fara eftir lögum þess lands, þar
      sem víxillinn var gefinn út, hver víxilskuldara sem hlut á að máli.
83. gr. Nú er svo litið á að lögum þess lands, þar sem víxillinn var gefinn út,
að víxilhafi sé einnig eigandi kröfu þeirrar, er varð tilefni þess að víxillinn
         var út gefinn, og skal þá farið eftir þeim lögum um það efni.
 84. gr. Fara skal eftir lögum þess lands, þar sem víxillinn á að greiðast, um
  það, hvort takmarka megi samþykki við nokkurn hluta víxilfjárhæðar og hvort
 víxilhafi geti neitað að taka við greiðslu á nokkrum hluta víxilfjárhæðarinnar
                                    aðeins.
 85. gr. Um form afsagnargerðar og annarra gerða, er nauðsynlegar eru til þess,
 að víxilrétti verði beitt eða hann varðveittur, og um frest til slíkra gerða,
          skal farið eftir lögum þess lands, þar sem gerðin fór fram.
 86. gr. Fara skal eftir lögum þess lands, þar sem víxill á að greiðast, um það
            hversu farið skuli að, ef víxill glatast eða er stolið.
 87. gr. Eigi að beita erlendum lögum í dómsmáli, samkvæmt þeim fyrirmælum, sem
um það eru sett, og séu dómnum eigi hin erlendu lög kunn, getur hann lagt fyrir
    hlutaðeigandi aðila að afla þeirra upplýsinga, er með þarf, um það efni.

                           Fjórði þáttur. Lokaákvæði.
                              Fimmtándi kapítuli.
 88. gr. Afsögn samkvæmt lögum þessum gerir notarius publicus eða embættismaður
 sá, sem að lögum gegnir notarialstörfum. Náist eigi til þessa embættismanns í
      tækan tíma, má láta hreppstjóra eða einn stefnuvott gera afsögnina.
  89. gr. Afsagnar má beiða munnlega, þann sem á að gera hana, ef víxillinn er
                                 fenginn honum.
  90. gr. Sé afsagnar á sama víxli krafist hjá fleirum á sama stað, þarf eigi
                          meira en eina afsagnargerð.
91. gr. Afsagnargerðir skulu, sé eigi um annað samið, fara fram á tímabilinu frá
kl. 9 árdegis til kl. 7 síðdegis, í starfhýsi hlutaðeigandi manns, eða á heimili
 hans, eigi hann ekkert starfhýsi á afsagnarstaðnum. Sé sá eigi viðstaddur, er
 þola skal afsagnargerð, má gera hana í eða hjá starfhýsi hans eða heimili. Sé
 eigi starfhýsi hans eða heimili kunn, og geti sá, er afsögn gerir, eigi fengið
       vitneskju um þau hjá lögreglustjórn þess staðar, skal geta þess í
                               afsagnargerðinni.
Því, sem hér var fyrir mælt um stað og stund afsagnargerðar, skal einnig beita,
     eftir því sem við á, um sýningu víxils til samþykkis eða til greiðslu.
92. gr. Nú á afsögn vegna greiðslufalls fram að fara, og býðst sá, sem afsögn á
   að gera hjá, til að greiða víxilinn að nokkru eða öllu, og skal þá sá, sem
  afsögn gerir, veita fénu móttöku, enda sé enginn annar maður viðstaddur, er
   veitt geti því móttöku fyrir gerðarbeiðanda hönd. Rita skal kvittun fyrir
greiðslunni á víxilinn, og sé víxilfjárhæðin greidd að fullu, ásamt vöxtum þeim,
  er áskildir kunna að hafa verið, sbr. 5. gr., skal afhenda víxilinn þeim, er
 greiðir hann, ef gerðarbeiðandi hefir eigi látið öðruvísi um mælt við þann, er
                                 afsögn gerir.
  93. gr. Í afsagnargerð skal rita: eftirrit af víxlinum eða eftirriti hans og
öllu því, er á honum stendur, tilmæli eða kröfu gerðarbeiðanda og svar þess, er
afsögn er gerð hjá; hafi hann engu svarað eða eigi fundist, skal þess getið; svo
 skal og greina stað og stund afsagnargerðarinnar, og skal sá, er afsögn gerir,
                             rita nafn sitt undir.
       Á víxilinn eða eftirrit hans skal rita vottorð um afsagnargerðina.
 94. gr. Færa skal afsagnargerð orðrétta inn í notarialbók lögsagnarumdæmisins.
Hafi hreppstjóri eða stefnuvottur gert afsögn, skal hann senda staðfest eftirrit
     af afsagnargerðinni til notarius innan þriggja daga frá afsagnardegi.
        Eftirrit af afsagnargerð má eigi veita öðrum en gerðarbeiðanda.

References

   Visible links
   1. http://www.althingi.is/dba-bin/lawformpr.pl?lnr=1933093
   2. file:///altext/stjtnr.html#1953083
   3. file:///altext/stjtnr.html#1965054
   4. file:///altext/stjtnr.html#1968025
   5. file:///altext/stjtnr.html#1987033
   6. file://1991021.html
   7. file:///altext/stjt/1991.092.html
   8. file:///altext/stjt/1991.092.html
   9. file://1991021.html#g182
  10. file:///altext/stjtnr.html#1968025?g1
  11. file://1991021.html#g182
  12. file:///altext/stjtnr.html#1987033?g2
  13. file:///altext/stjtnr.html#1965054?g3
  14. file:///altext/stjtnr.html#1987033?g3
  15. file:///altext/stjtnr.html#1965054?g3
  16. file:///altext/stjt/1991.092.html
  17. file://1991021.html#g182
  18. file:///altext/stjtnr.html#1968025?g2
