
   --------------------------------------------------------------------------

                                        Lög um skotvopn, sprengiefni og skotelda

                              1977 nr. 46 13. maí

   --------------------------------------------------------------------------

                                   I. kafli.
                             Um gildissvið laganna.
                                     1. gr.
           Með skotvopni er í lögum þessum átt við vopn eða tæki, sem hægt er
   með sprengikrafti, samanþjöppuðu lofti eða á annan þvílíkan hátt að skjóta
                                          úr kúlum, höglum eða öðrum skeytum.
          Með skotfærum er í lögum þessum átt við hvers konar skot eða skeyti
      (þar með taldir einstakir hlutir þeirra, svo sem hvellhettur og púður),
                                    sem gerð eru til að skjóta úr skotvopnum.
        Með sprengiefni er í lögum þessum átt við fast eða fljótandi efni eða
    efnablöndu, sem hefur þann eiginleika að geta sprungið við högg, þrýsting
              eða hita, svo og kveikiefni svo sem hvellhettur og kveikiþræði.
         Með skoteldum er í lögum þessum átt við flugelda, reyk-, táragas- og
                                    hvellsprengjur og ýmiss konar skrautelda.
           Dómsmálaráðherra getur ákveðið nánar en um getur í 1. til 4. mgr.,
         hvaða efni og tæki skuli teljast skotvopn, skotfæri, sprengiefni eða
          skoteldar. Einnig getur ráðherra ákveðið, að ákvæði laganna taki að
   einhverju eða öllu leyti til hluta úr efnum og tækjum, sem tilgreind eru í
                                                               1. til 4. mgr.

                                     2. gr.
           Lög þessi taka eigi til vopna, tækja og efna, samkvæmt 1. gr., sem
        eru í eigu landhelgisgæslu og lögreglu. Dómsmálaráðherra setur um þau
                                                            sérstakar reglur.
              Dómsmálaráðherra getur ákveðið, að ákvæði laganna taki eigi til
          eftirgreindra tækja og efna, en getur sett um þau sérstakar reglur:

   1.
           Naglabyssa og skothamra, sem ætlað er til að nota í
           byggingariðnaði.
   2.
           Línubyssa og tilheyrandi skotfæra, merkjabyssa, eða annarra slíkra
           skotvopna og ýmissa skotelda, sem eingöngu er notað við
           björgunarstörf í skipum og á landi.
   3.
           Byssa sem sérstaklega eru ætlaðar til hvalveiða og notaðar eru á
           hvalveiðibátum.
   4.
           Annarra tækja og efna, sem valda óverulegri hættu.

                                     3. gr.
               Dómsmálaráðherra getur ákveðið, að ákvæði laga þessara taki að
                            einhverju eða öllu leyti til eftirgreindra hluta:

   1.
           Annarra vopna en venjulegra skotvopna, svo sem hnúajárna,
           örvaboga, högg-, stungu- eða eggvopna.
   2.
           Efna og tækja, sem eftir skilgreiningu 1. gr. teljast ekki til
           skotvopna, skotfæra, sprengiefna eða skotelda, en hafa svipaða
           eiginleika og verkanir.

                                     4. gr.
                 Dómsmálaráðherra sker úr ágreiningi, sem upp kann að koma um
                                                          gildissvið laganna.

                                   II. kafli.
              Framleiðsla, innflutningur, útflutningur og verslun.
                                     5. gr.
        Enginn má framleiða skotvopn, skotfæri, sprengiefni eða skotelda nema
   með leyfi dómsmálaráðuneytisins. Heimilt er þó handhafa skotvopnaleyfis að
                      hlaða skothylki í þau vopn, sem hann hefur leyfi fyrir.
        Dómsmálaráðherra getur sett í reglugerð kröfur um vörslu hleðslutækja
         (þar með talið hvellhettur og púður). Þá getur hann sett í reglugerð
    kröfur um nægilega kunnáttu handhafa skotvopnaleyfis til þess að fara með
   hleðslutæki og ákvæði um, að til þess þurfi sérstakt leyfi lögreglustjóra.

                                     6. gr.
                Leyfi samkvæmt 5. gr. má aðeins veita þeim einstaklingum, sem
                          fullnægja skilyrðum í 1. mgr. 15. gr. þessara laga.
           Heimilt er að veita skráðu félagi eða firma leyfi samkvæmt 5. gr.,
    enda tilnefni það einn mann eða fleiri, er uppfylli skilyrði 1. mgr., til
                                                þess að annast framleiðsluna.
               Dómsmálaráðherra setur, að fengnum tillögum Brunamálastofnunar
   ríkisins og Öryggiseftirlits ríkisins, reglur^1) um framleiðslu á greindum
                      vörum, þar á meðal hvaða vörur megi framleiða, um búnað
           framleiðsluhúsnæðis, svo og setur hann nauðsynlegar öryggisreglur.

   ^1)Rg. 497/1996.

                                     7. gr.
        Enginn má flytja til landsins skotvopn, skotfæri, sprengiefni eða
   skotelda nema með leyfi dómsmálaráðuneytisins. Heimilt er dómsmálaráðherra
   að fela lögreglustjórum að veita slík leyfi. Í leyfisumsókn skal
   nákvæmlega tilgreina tegund og magn vörunnar. Óheimilt er að tollafgreiða
   greindar vörur fyrr en leyfi liggur fyrir.
        Eigi er heimilt að flytja til landsins sérstaklega hættulegar
   tegundir skotvopna (þar með talin sjálfvirk skotvopn), skotfæra, skotelda
   eða sprengiefna nema nauðsyn krefji. Dómsmálaráðherra setur frekari
   reglur^1) um innflutning greindra efna og tækja, þar á meðal getur hann
   ákveðið nánar hvaða efni og tæki megi flytja til landsins.

   ^1)Rg. 497/1996.

                                     8. gr.
        Enginn má flytja úr landi skotvopn, skotfæri, sprengiefni eða
   skotelda nema með leyfi dómsmálaráðuneytisins. Heimilt er dómsmálaráðherra
   að fela lögreglustjórum að veita slík leyfi.
        Eigi þarf leyfi fyrir greindum tækjum og efnum, sem flutt eru úr
   landi með skipum eða flugförum, ef vörur þessar teljast vera nauðsynlegur
   búnaður skips eða flugfars.

                                     9. gr.
        Enginn má versla með skotvopn, skotfæri, sprengiefni eða skotelda,
   hvort sem er í heildsölu eða smásölu, nema með leyfi
   dómsmálaráðuneytisins.
        Dómsmálaráðherra getur heimilað lögreglustjórum að veita leyfi til
   sölu skotelda í smásölu.

                                    10. gr.
        Leyfi samkvæmt 1. mgr. 9. gr. má aðeins veita þeim einstaklingum, sem
   hafa verslunarleyfi, fullnægja skilyrðum 1. mgr. 15. gr. þessara laga og
   hafa sérþekkingu á þeim vörum, sem þar um ræðir.
        Leyfi samkvæmt 1. mgr. 9. gr. má aðeins veita skrásettu firma eða
   félagi, sem hefur verslunarleyfi, enda tilnefni firmað eða félagið mann,
   sem fullnægir skilyrðum 1. mgr. 15. gr. og hefur sérþekkingu á umræddum
   vörum, og hafi umsjón með daglegri verslun og ábyrgist vörslu varanna
   ásamt stjórnendum firmans eða félagsins.
        Í sérstökum tilvikum er heimilt að veita félögum leyfi til þess að
   selja skotelda í smásölu, enda þótt þau hafi ekki verslunarleyfi.
        Aðeins skal veita þeim leyfi, samkvæmt 9. gr., sem hafa til umráða
   fullnægjandi húsnæði til þess að geyma í þargreindar vörur.
   Dómsmálaráðherra setur reglur^1) um slíkt húsnæði og um vörslu varanna.
        Áður en leyfi samkvæmt 9. gr. er veitt, skal leita umsagnar
   viðkomandi lögreglustjóra svo og slökkviliðsstjóra eða annarra þeirra
   aðila, sem með brunamál fara.
        Leyfi samkvæmt 9. gr. skal eigi veita til lengri tíma en 5 ára og til
   skemmri tíma, ef ástæða þykir vera til að mati dómsmálaráðuneytisins.

   ^1)Rg. 497/1996.

                                    11. gr.
        Verslunareigendur, innflytjendur og framleiðendur skotvopna,
   skotfæra, sprengiefna og skotelda skulu jafnan gefa viðkomandi
   lögreglustjóra, hvenær sem hann óskar þess, nákvæmar upplýsingar um seldar
   vörur og óseldar vörubirgðir.
        Lögreglustjóri getur, hvenær sem er og án sérstakrar heimildar
   krafist þess að fá aðgang að húsnæði, þar sem skotvopn, skotfæri,
   skoteldar eða sprengiefni er framleitt eða þar sem birgðir af þessum vörum
   eru geymdar.
        Nú er húsnæði, framleiðsluháttum eða vörslu varanna ábótavant að mati
   lögreglustjóra og getur hann þá til bráðabirgða lagt hald á skotvopn,
   skotfæri, skotelda eða sprengiefni, enda geri hann dómsmálaráðuneytinu
   tafarlaust aðvart um þá framkvæmd.

                                    12. gr.
        Óheimilt er þeim, sem hafa fengið verslunarleyfi samkvæmt 9. gr., að
   selja eða á annan hátt að afhenda þargreindar vörur öðrum en þeim, sem
   sýna skilríki fyrir því, að þeir megi kaupa eða taka á móti vörunum eftir
   ákvæðum laga þessara.

                                    13. gr.
        Óheimilt er þeim, sem versla með skotvopn eða sprengiefni að nota það
   nema með leyfi viðkomandi lögreglustjóra.

                                  III. kafli.
                       Um meðferð skotvopna og skotfæra.
                                    14. gr.
        Hver sem vill kaupa eða á annan hátt eignast og nota skotvopn verður
   að fá til þess leyfi lögreglustjóra. Leyfið veitir lögreglustjóri í því
   umdæmi, þar sem umsækjandi á lögheimili. Fyrir skotvopnaleyfi skal greiða
   sérstakt gjald samkvæmt nánari ákvörðun dómsmálaráðherra.
        Leyfi samkvæmt 1. mgr. (skotvopnaleyfi) skulu vera skrifleg. Skal í
   þeim tilgreina nafn, nafnnúmer, stöðu og heimilisfang leyfishafa. Einnig
   skal nákvæmlega tilgreina, hvaða skotvopn eru leyfð, þar á meðal tegund,
   hlaupvídd og númer þess. Lögreglustjóri getur sett sérstök skilyrði í
   leyfið, ef hann telur þess þörf.
        Skotvopnaleyfi skulu eigi gefin út til lengri tíma en 10 ára í senn
   og til skemmri tíma, ef ástæða þykir vera til þess. Þegar leyfi er
   endurnýjað skal handhafi skotvopnaleyfis gera grein fyrir hæfni sinni og
   þekkingu á því vopni, sem hann hefur leyfi til að fara með.
        Skotvopnaleyfi gilda hvar sem er á landinu.

                                    15. gr.
        Hver sem leitar leyfis til að eignast skotvopn skal gera grein fyrir
   því, í hverju skyni hann leitar leyfisins. Setja má reglur um fjölda
   leyfa, sem veitt verða hverjum einstaklingi. Aðeins getur sá einstaklingur
   fengið leyfi til þess að eiga skotvopn, sem uppfyllir eftirgreind
   skilyrði:

   1.
           Hefur náð 20 ára aldri og hefur ekki verið sviptur sjálfræði.
   2.
           Hefur ekki gerst brotlegur við ákvæði almennra hegningarlaga,
           áfengislaga eða laga, er varða meðferð skotvopna.
   3.
           Hefur nægilega kunnáttu til þess að fara með skotvopn, er andlega
           heilbrigður, og er að öðru leyti hæfur til þess að fara með
           skotvopn.

        Lögreglustjóri getur veitt þeim leyfi fyrir skotvopni, þótt sá hafi
   brotið ákvæði laga þeirra, sem tilgreind eru í 2. tölul., ef brot er
   smávægilegt eða langt er um liðið að brot var framið, enda sýni umsækjandi
   fram á að hann hafi ríka þörf fyrir að eiga skotvopn.
        Lögreglustjóri skal, eftir því sem tök eru á, halda námskeið í
   meðferð skotvopna fyrir þá, sem sækja um skotvopnaleyfi eða endurnýjun á
   því.
        Dómsmálaráðherra getur veitt undanþágu frá ákvæðum þessarar greinar,
   ef sérstaklega stendur á. Dómsmálaráðherra getur sett nánari skilyrði en
   um getur í 1. mgr., þar á meðal sett sérstakar reglur varðandi vopn, er
   teljast vera sérstaklega hættuleg.

                                    16. gr.
        Dómsmálaráðherra getur heimilað lögreglustjórum að veita félögum eða
   stofnunum leyfi til þess að eiga skotvopn, ef slíkir aðilar þurfa
   starfsemi sinnar vegna nauðsynlega á þeim að halda, enda sé tilnefndur
   ákveðinn aðili, er annist vörslu skotvopnanna og tilheyrandi skotfæra.

                                    17. gr.
        Lögreglustjórar skulu halda skrá yfir veitt skotvopnaleyfi eftir
   nánari reglum, er dómsmálaráðherra setur.

                                    18. gr.
        Eigendum skotvopna er óheimilt að selja, gefa eða afhenda á annan
   hátt skotvopn til eignar nema viðtakandi sýni fram á, að hann hafi leyfi
   lögreglustjóra, sbr. 14. gr.
        Eigendum skotvopna er óheimilt að lána til afnota skotvopn nema þeim,
   sem leyfi hafa til að nota sams konar skotvopn. Dómsmálaráðherra getur
   sett reglur um, að eiganda skotvopns sé heimilt að lána það eða láta af
   hendi í ákveðnum tilvikum.

                                    19. gr.
        Hver sá, sem ber á sér eða notar skotvopn, skal hafa skotvopnaleyfi
   meðferðis og sýna það, er löggæslumaður krefst þess. Nú sýnir maður eigi
   skotvopnaleyfi, getur þá löggæslumaður tekið vopnið í sína vörslu til
   bráðabirgða, þar til viðkomandi leggur fram skilríki fyrir því, að hann
   hafi heimild til þess að nota vopnið.

                                    20. gr.
        Þeir, sem fara með eða nota skotvopn, skulu ætíð gæta fyllstu
   varúðar.
        Óheimil er meðferð skotvopna, sé viðkomandi undir áhrifum áfengis eða
   annarra vímugjafa.
        Ef ástæða er til að ætla, að maður hafi brotið framangreind ákvæði,
   getur lögreglan fært hann til læknis til rannsóknar, þ. á m. blóð- og
   þvagrannsóknar, og er honum þá skylt að hlíta þeirri meðferð, sem
   læknirinn telur nauðsynlega vegna rannsóknarinnar.
        Eigi má hleypa af skoti á vegum, yfir vegi, úr ökutæki á ferð, á
   almannafæri eða annars staðar, þar sem hætta getur stafað af, nema nauðsyn
   krefji.
        Eigi má maður hleypa af skoti á annars manns landi eða skjóta yfir
   annars manns land án leyfis landeiganda eða ábúanda nema lög mæli öðruvísi
   fyrir um. Mál út af þessari málsgrein skal því aðeins höfða, að sá
   krefjist, sem misgert var við.

                                    21. gr.
        Aðeins má afhenda þeim skotfæri, sem hafa skotvopnaleyfi.
   Dómsmálaráðherra getur sett nánari ákvæði um sölu skotfæra.

                                    22. gr.
        Eigendur eða umráðahafar skotfæra og skotvopna skulu ábyrgjast vörslu
   þeirra og sjá svo um, að óviðkomandi aðilar nái eigi til þeirra.
        Þegar skotvopn og skotfæri eru ekki í notkun, skulu skotvopn annars
   vegar og skotfæri hins vegar geymd í aðskildum læstum hirslum.
   Dómsmálaráðherra setur reglur um vörslu skotvopna og skotfæra.

                                    23. gr.
        Skotfélögum eða öðrum aðilum er óheimilt að efna til skotkeppni eða
   skotæfinga nema á svæði, er hlotið hefur viðurkenningu lögreglustjóra.

                                    24. gr.
        Ef skotvopn eyðileggst, týnist eða því er stolið, skal eigandi þess
   tilkynna lögreglu þegar um það.

                                   IV. kafli.
                            Um meðferð sprengiefnis.
                                    25. gr.
        Hver sem vill kaupa sprengiefni verður að fá til þess leyfi
   lögreglustjóra. Leyfið veitir lögreglustjóri í því umdæmi, þar sem
   leyfisbeiðandi hefur lögheimili. Ef umsækjandi er ópersónulegur aðili, þá
   veitir sá lögreglustjóri leyfið, þar sem starfsstöð umsækjandans er.
        Aðeins má veita þeim leyfi til þess að kaupa sprengiefni, sem sýna
   fram á, að þeim sé það nauðsynlegt.
        Leyfi samkvæmt þessari grein skulu gefin út fyrir ákveðinni tegund og
   magni sprengiefnis.
        Eigendur sprengiefna skulu ábyrgjast vörslu sprengiefnisins og sjá
   um, að óviðkomandi aðilar nái eigi til þess.
        Sé leyfi samkvæmt 1. mgr. veitt ópersónulegum aðila, þá skal að
   jafnaði tilnefna ákveðinn mann eða menn, er annist vörslu sprengiefnisins.
        Óheimilt er þeim, er fengið hafa leyfi til þess að kaupa sprengiefni,
   að afhenda það öðrum nema með leyfi viðkomandi lögreglustjóra.

                                    26. gr.
        Þeir einir mega fara með sprengiefni og annast sprengingar, sem hafa
   fengið leyfi lögreglustjóra til þess. Leyfið veitir lögreglustjóri í því
   umdæmi, þar sem umsækjandi á lögheimili.
        Aðeins má veita þeim leyfi samkvæmt 1. mgr., sem hafa að mati
   Öryggiseftirlits ríkisins næga kunnáttu til þess að fara með sprengiefni.
        Þeir, sem fara með og nota sprengiefni, skulu ætíð gæta fyllstu
   varúðar.

                                    27. gr.
        Sprengiefni skal geyma í sérstökum sprengiefnageymslum.
        Sprengiefni má geyma á öðrum stöðum í litlum mæli, ef þörf gerist
   vegna notkunar, enda sé það þá geymt í þar til gerðum hirslum eða kössum.
        Dómsmálaráðherra skal setja ákvæði í reglugerð^1) um geymslu á
   sprengiefni, um flutning á því og um meðferð þess að fengnum tillögum
   Brunamálastofnunar ríkisins og Öryggiseftirlits ríkisins.

   ^1)Rg. 497/1996.

                                    28. gr.
        Nú finnst sprengiefni eða hlutir, sem ætla má að hafi að geyma
   sprengiefni, rekið á land eða á víðavangi, skal þá finnandi, landeigandi
   eða ábúandi tilkynna lögreglustjóra þegar um fundinn.

                                   V. kafli.
                              Um meðferð skotelda.
                                    29. gr.
        Skotelda má eigi selja yngri mönnum en 16 ára. Dómsmálaráðherra er þó
   heimilt að ákveða að selja megi yngri mönnum skotelda, ef þeir valda
   óverulegri hættu.

                                    30. gr.
        Þeir, sem fara með skotelda, skulu ætíð gæta fyllstu varúðar.
        Dómsmálaráðherra getur sett reglur^1) um sölu og meðferð skotelda, þ.
   á m. getur hann sett reglur um að eigi megi selja almenningi ýmsar
   skaðlegar tegundir skotelda.

   ^1)Rg. 536/1988.

                                   VI. kafli.
                         Afturköllun leyfa og málskot.
                                    31. gr.
        Leyfi samkvæmt lögum þessum getur leyfisveitandi afturkallað, hvenær
   sem er, ef eigi teljast lengur vera fyrir hendi nauðsynleg skilyrði fyrir
   leyfinu, ef leyfishafi hefur eigi farið eftir settum fyrirmælum eða ef
   ætla má að leyfishafi muni fara óforsvaranlega með efni og tæki, er leyfið
   tekur til.
        Þegar um er að ræða leyfi samkvæmt 14. gr. eða 26. gr., skal
   lögreglustjóri í því umdæmi, sem leyfishafi á lögheimili, taka ákvörðun um
   leyfissviptingu án tillits til þess, hvar leyfi er upphaflega gefið út.
   ...^1)
        Dómsmálaráðherra getur fyrirskipað að afturkalla skuli leyfi, sem
   lögreglustjóri hefur veitt.

   ^1)[2]L. 37/1993, 36. gr.

                                    32. gr.
        Þegar leyfi samkvæmt lögum þessum er afturkallað, skal sá, sem
   sviptur er leyfinu, skila því til lögreglu ásamt efnum og tækjum, sem hann
   hefur í vörslum sínum samkvæmt leyfinu.
        Ef eigi eru fyrir hendi skilyrði til eignarupptöku, getur
   lögreglustjóri, að liðnum einum mánuði frá leyfissviptingu, ákveðið að
   selja greindan varning. Söluandvirði, að frádregnum kostnaði, skal þá
   renna til eiganda.
        Nú telur lögreglustjóri tæki eða efni svo lélegt og verðlaust, að
   eigi sé rétt að selja það, skal þá eyðileggja það eða gera óvirkt án
   greiðslu bóta til handa eiganda. Sama gildir um tæki og efni, sem mönnum
   er almennt óheimilt að hafa í vörslu sinni.

                                    33. gr.
        Ákvörðun, sem lögreglustjóri tekur samkvæmt ákvæðum laga þessara og
   varðar einstakling, getur sá einstaklingur kært til dómsmálaráðuneytisins.
        Kæra þarf að hafa borist dómsmálaráðuneytinu innan mánaðar frá því að
   kærandi fékk vitneskju um niðurstöðu lögreglustjóra.
        Eigi frestar málskot leyfissviptingu eða verkun hennar.

                                  VII. kafli.
                         Refsingar, eignarupptaka o.fl.
                                    34. gr.
        Brot gegn lögum þessum og reglum, sem settar verða samkvæmt þeim,
   varða sektum, varðhaldi eða fangelsi allt að einu ári, nema þyngri refsing
   liggi við eftir öðrum lögum.

                                    35. gr.
        Gera má upptækt til ríkissjóðs: Skotvopn, skotfæri, skotelda og
   sprengiefni, sem flutt hefur verið til landsins eða framleitt er í landinu
   án heimildar eða finnst vörslulaust eða er í vörslu manns án heimildar
   samkvæmt ákvæðum laga þessara.
        Nú fremur maður brot með nefndum tækjum eða efnum og skilyrði til
   upptöku þeirra er fyrir hendi, og er þá heimilt, ef brot er stórfellt, að
   gera einnig upptæk önnur slík tæki og efni, sem sökunautur hefur leyfi
   fyrir.
        Að öðru leyti skal fara um eignarupptöku samkvæmt ákvæðum 69. gr.
   almennra hegningarlaga.

                                    36. gr.
        Dómsmálaráðherra getur sett í reglugerð^1) nánari ákvæði um framkvæmd
   laga þessara.

   ^1)Rg. 16/1978, sbr. 174/1979 og 474/1988. Rg. 497/1996.

                                    37. gr.
        Lög þessi öðlast þegar gildi. ...

                            Ákvæði til bráðabirgða.
        ...

References

   Visible links
   1. http://www.althingi.is/dba-bin/lawformpr.pl?lnr=1977046
   2. file://1993037.html#g36
