
   --------------------------------------------------------------------------

                        Lög um lögskráningu sjómanna^1)

                               2010 nr. 35 5. maí

   --------------------------------------------------------------------------

                   ^1)Lögin taka gildi 1. nóv. 2010 skv. 10. gr.
                 Ferill málsins á Alþingi.   Frumvarp til laga.

                          Taka gildi 1. nóvember 2010.
                                1. gr. Markmið.
Markmið laga þessara er að tryggja að skipverjar hafi gild skírteini til þess að
   starfa um borð í skipi, að skip hafi gilt haffærisskírteini og að lögboðin
  áhafnartrygging sé í gildi. Þá er það einnig markmið laga þessara að tryggja
  sönnun fyrir því hverjir séu um borð í skipi hverju sinni og að siglingatími
                             skipverja sé skráður.
                               2. gr. Gildissvið.
Lög þessi gilda um áhafnir allra skráningarskyldra skipa á Íslandi sem gerð eru
   út í atvinnuskyni að undanskildum þeim sem skráð eru á íslenska alþjóðlega
                                   skipaskrá.
                              3. gr. Orðskýringar.
         Í lögum þessum er merking eftirfarandi hugtaka sem hér segir:
      1. Lögskráningarkerfi er rafrænn gagnagrunnur sem vistar upplýsingar um
 lögskráningar. Siglingastofnun Íslands rekur gagnagrunninn og veitir aðgang að
                            honum til lögskráningar.
     2. Lögskráning er lögformleg skráning skipverja um borð í skipum í gegnum
               lögskráningarkerfið að uppfylltum skilyrðum 5. gr.
       3. Skipverji er sá sem er ráðinn til starfa á skipi samkvæmt ákvæðum
                                 sjómannalaga.
     4. Skírteini er skjal sem er í gildi og er staðfesting á atvinnuréttindum
                         samkvæmt ákvæðum laga þessara.
   5. Útgerðarmaður er sá sem mannar skip, ræður ferðum þess, ber kostnaðinn af
                         þeim og nýtur arðsins af þeim.
                          4. gr. Lögskráningarskylda.
 Áður en haldið er úr höfn skal skipstjóri sjá til þess að allir skipverjar sem
   eru ráðnir til starfa um borð í skipi skráðu hér á landi séu lögskráðir í
                                    skiprúm.
Óheimilt er að leggja skipi úr höfn nema allir skipverjar hafi verið lögskráðir
               í skiprúm. Þetta gildir þó ekki í neyðartilvikum.
Þegar veru skipverja um borð lýkur skal skipstjóri sjá til þess að viðkomandi sé
                            lögskráður úr skiprúmi.
                        5. gr. Framkvæmd lögskráningar.
         Skipstjóri ber ábyrgð á því að lögskráning fari fram í gegnum
     lögskráningarkerfið með rafrænum hætti. Skipstjóra er heimilt að fela
                    útgerðarmanni að annast lögskráninguna.
 Þrátt fyrir ákvæði 1. mgr. er heimilt að senda öll áskilin gögn og upplýsingar
         til þess sem annast lögskráninguna, sbr. f-lið 1. mgr. 7. gr.
  Einungis er heimilt að lögskrá í skiprúm ef eftirtalin gögn eða upplýsingar
                                 liggja fyrir:
             1. Skírteini skipverja eða undanþágur, þ.m.t. skipstjóra.
                      2. Mælibréf skips og haffærisskírteini.
    3. Staðfesting á að skipverji hafi hlotið öryggisfræðslu í Slysavarnaskóla
                           sjómanna eða á annan hátt.
      4. Yfirlýsing frá viðkomandi tryggingafélagi um líf- og slysatryggingu
  skipverja og skal skráningaraðili ganga úr skugga um að tryggingarnar séu í
  samræmi við gildandi lög og kjarasamninga. Nú vanrækir útgerðarmaður að hafa
     líf- og slysatryggingu í gildi og er hann þá ábyrgur fyrir viðkomandi
   bótagreiðslum. Reynist útgerðarmaður eigi fær um greiðslu slíkra bóta ber
                  ríkissjóður fulla ábyrgð á greiðslu þeirra.
                                 6. gr. Gjöld.
        Greiða skal gjald til Siglingastofnunar Íslands fyrir aðgang að
 lögskráningarkerfinu. Þá skal greiða þeim sem falið er með reglugerð að annast
     lögskráningu gjald fyrir þau störf sem innt eru af hendi við framkvæmd
lögskráningar samkvæmt lögum þessum. Skal kostnaður miðast við veitta þjónustu.
  Gjöld skulu ákvörðuð í gjaldskrá sem staðfest er af ráðherra og við ákvörðun
     gjalda skal leggja til grundvallar kostnað vegna launa starfsmanna og
       rekstrarkostnað vegna viðhalds og vistunar lögskráningarkerfisins.
                           7. gr. Reglugerðarheimild.
  Ráðherra er heimilt að setja í reglugerð nánari fyrirmæli um framkvæmd laga
                              þessara, þ.m.t. um:
               a. nánari framkvæmd lögskráningar og skilyrði hennar,
            b. hvernig standa skuli að rafrænu lögskráningunni í gegnum
         lögskráningarkerfið og notkun rafrænna skilríkja í þeim efnum,
           c. öryggisfræðslu sjómanna og hvernig að henni skuli staðið,
       d. hversu langt þurfi að líða á milli grunnöryggisfræðslunámskeiðs og
                            endurmenntunarnámskeiðs,
           e. frest til þess að ljúka öryggisfræðslunámskeiði sjómanna,
    f. hvaða embætti eða stofnun skuli annast framkvæmd lögskráningar í samræmi
                              við 2. mgr. 5. gr.,
          g. hvernig standa skuli að aðgangi að gögnum og upplýsingum úr
      lögskráningarkerfinu til stéttarsamtaka, eða aðila í þeirra umboði,
                     h. eftirlit með framkvæmd lögskráningar.
 Ráðherra er heimilt í reglugerð að veita undanþágu frá ákvæðum laga þessara um
lögskráningarskyldu áhafna tiltekinna skipa, svo sem hafnsögubáta, dráttarbáta,
     björgunarskipa, frístundafiskiskipa og farþegaskipa til skoðunarferða.
                                8. gr. Eftirlit.
Starfsmönnum Landhelgisgæslu Íslands er heimilt að fara um borð í íslensk skip,
   á hafi sem í höfn, og kanna lögmæti lögskráningar og skilríki um réttindi
yfirmanna. Sé þessu ábótavant ber að kæra það. Við ítrekað brot sama skipstjóra
má færa skip til hafnar. Bera má þá ákvörðun undir dómstóla eftir sömu reglum og
     gilda um heimild til að bera rannsóknaraðgerðir í sakamáli undir dóm.
  Veita skal þó skipstjóra stuttan tíma til leiðréttingar á röngum færslum eða
         skráningu í lögskráningarkerfið áður en kæra verður gefin út.
                              9. gr. Refsiákvæði.
  Brot gegn lögum þessum og reglugerðum settum samkvæmt þeim varða sektum eða
   fangelsi allt að tveimur árum nema þyngri refsing liggi við samkvæmt öðrum
  lögum. Tilraun til brota og hlutdeild í brotum á lögum þessum og reglugerðum
  settum samkvæmt þeim er refsiverð eftir því sem segir í III. kafla almennra
                                 hegningarlaga.
                              10. gr. Gildistaka.
                    Lög þessi öðlast gildi 1. nóvember 2010.
                        11. gr. Breyting á öðrum lögum.
