
   --------------------------------------------------------------------------

                              Lög um lækningatæki

                             2001 nr. 16 30. apríl

   --------------------------------------------------------------------------

                            I. kafli. Almenn ákvæði.
                               1. gr. Gildissvið.
   Lög þessi taka til framleiðslu, sölu, markaðssetningar, markaðseftirlits,
 viðhalds og notkunar lækningatækja og eftirlits heilbrigðisyfirvalda með þeim.
                                2. gr. Markmið.
Markmið með lögum þessum er að koma í veg fyrir að notendur lækningatækja verði
  fyrir tjóni og tryggja að framleiðsla, viðhald og notkun lækningatækja sé í
                 samræmi við bestu fagþekkingu á hverjum tíma.
                             3. gr. Skilgreiningar.
                             Í lögum þessum merkir:
    1. Lækningatæki: Hvert það verkfæri, búnaður, áhald, efni (þó ekki lyf) eða
annar hlutur, notað eitt sér eða með öðru, ásamt hugbúnaði sem þarf til að tækið
    starfi rétt, sem framleiðandi ætlar til notkunar fyrir menn til þess að:
              a. greina, hindra, athuga, meðhöndla eða lina sjúkdóma,
   b. greina, hafa eftirlit með, meðhöndla, draga úr eða bæta líkamstjón, fötlun
                                eða skerta getu,
       c. rannsaka, breyta eða koma í stað líffæris eða lífeðlisfræðilegrar
                                   starfsemi,
                            d. koma í veg fyrir þungun.
         Tæki sem er hluti af lækningatæki eða á annan hátt tengist notkun
                 lækningatækis telst einnig vera lækningatæki.
       Tæki sem virkar aðallega á eða í mannslíkamanum með lyfjafræðilegum,
    efnafræðilegum, ónæmisfræðilegum eða efnaskiptalegum aðferðum telst ekki
            lækningatæki, þó getur það verið hluti af lækningatæki.
   Ef vafi leikur á hvort tæki eða hlutur telst lækningatæki sker landlæknir úr
                                    um það.
      2. Framleiðandi: Einstaklingur eða lögpersóna sem ber ábyrgð á hönnun,
 framleiðslu, pökkun og merkingu tækis áður en það er markaðssett í hans nafni,
 hvort sem hann framkvæmir þessar aðgerðir sjálfur eða þriðji aðili fyrir hans
                                     hönd.
   Einstaklingur eða lögpersóna, sem setur saman, pakkar, vinnur að, endurgerir
    að fullu og/eða merkir eina eða fleiri framleiðsluvöru og/eða tilgreinir
tilætluð not hennar sem tækis í því skyni að setja hana á markað í eigin nafni,
                              telst framleiðandi.
       Aðili, sem setur saman eða aðlagar tæki, sem eru á markaði, að þörfum
               einstakra sjúklinga, telst ekki vera framleiðandi.
    3. Notandi: Sá sem þarf á lækningatækjum að halda vegna sjúkdóms, fötlunar
 eða skertrar getu, vinnur með lækningatæki eða hefur umsjón með tækjum og/eða
                             sér um viðhald þeirra.
    4. Klínísk prófun: Rannsóknir á mönnum, í þeim tilgangi að afla upplýsinga
     og/eða sannprófa að lækningatæki séu við eðlilega notkun í samræmi við
   grunnkröfur um eiginleika og skil, en kveðið er á um grunnkröfur þessar í
     tilskipunum Evrópusambandsins sem eru hluti af samningnum um Evrópska
      efnahagssvæðið. Með klínískri prófun er einnig lagt mat á óæskilegar
                         hliðarverkanir lækningatækja.

               II. kafli. Kröfur sem lækningatæki skulu uppfylla.
                             4. gr. Öryggiskröfur.
  Lækningatæki skulu vera þannig úr garði gerð, notuð, þeim viðhaldið og eftir
þeim litið að þau uppfylli öryggiskröfur sem gerðar eru í lögum þessum og reglum
     settum samkvæmt þeim til að vernda líf og heilsu notenda. Samsetning,
  framleiðsla, pökkun og viðhald lækningatækja skal vera þannig að tækið virki
              eins og leiðbeiningar framleiðandans gera ráð fyrir.
  Lækningatæki má því aðeins setja á markað og taka í notkun að hönnun þeirra,
             gerð og frágangur stofni ekki öryggi notenda í hættu.
   Sömu ákvæði skulu gilda um lækningatæki sem hönnuð eru og framleidd innan
                              heilbrigðisstofnana.
                               5. gr. Merkingar.
  Áður en lækningatæki eru sett á markað, seld eða tekin í notkun er skylt að
merkja þau í samræmi við reglur Evrópusambandsins um lækningatæki, sem eru hluti
af samningnum um Evrópska efnahagssvæðið, eða kröfur sem gerðar eru í samningum
        sem Ísland hefur gert við ríki utan Evrópska efnahagssvæðisins.
  Landlæknir getur tekið lækningatæki af markaði þrátt fyrir að það sé merkt í
    samræmi við 1. mgr. ef í ljós kemur að tækið hefur hættulega eiginleika.
    Gera má undantekningu frá 1. mgr. vegna tækja sem eru eingöngu ætluð til
   útstillingar á kaupstefnum, sýningum, við sýnikennslu og þess háttar, til
      klínískra prófana, sbr. 9. gr., eða eru sérsmíðuð fyrir einstakling.
                         6. gr. Notkunarleiðbeiningar.
 Öllum lækningatækjum skulu fylgja nauðsynlegar upplýsingar um framleiðanda og
  leiðbeiningar um örugga notkun. Leiðbeiningar, sem þarf til að nota tækið á
öruggan hátt, skulu, eftir því sem við verður komið, tilgreindar á tækinu sjálfu
 og/eða á umbúðum þess. Lækningatækjum, sem ætluð eru almenningi til notkunar,
                      skulu fylgja upplýsingar á íslensku.
                                7. gr. Meðferð.
  Eigandi lækningatækis ber ábyrgð á réttri notkun tækis og hæfni notanda. Auk
 þess ber eiganda að sjá til þess að frágangur og geymsla sé fullnægjandi og að
viðhalds- og viðgerðarþjónustu sé sinnt af þar til bærum aðilum þannig að öryggi
                               notenda sé tryggt.
                                8. gr. Skráning.
   Landlæknir skal halda skrá yfir þá aðila sem reka fyrirtæki með aðsetur á
 Íslandi og framleiða lækningatæki eða eru ábyrgir fyrir markaðssetningu slíkra
                                     tækja.
                           9. gr. Klínískar prófanir.
Framleiðandi skal senda umsókn um klíníska prófun á lækningatæki til landlæknis
og hefur hann eftirlit með því að framkvæmd prófunar sé í samræmi við reglur um
     góða starfshætti og lög um réttindi sjúklinga, þar með talið ákvæði um
                     rannsóknir og mat vísindasiðanefndar.
   Landlæknir getur stöðvað framkvæmd klínískrar prófunar sé ekki fylgt þeim
                skilmálum sem settir eru fyrir klíníska prófun.

                      III. kafli. Eftirlit og málsmeðferð.
                               10. gr. Eftirlit.
  Landlæknir hefur eftirlit með öryggi lækningatækja. Með eftirliti er annars
  vegar átt við markaðseftirlit, þ.e. eftirlit með því að lækningatæki sem er
markaðssett á Íslandi uppfylli öryggiskröfur og kröfur um merkingar skv. 5. gr.,
 og hins vegar eftirlit með því að viðhaldi lækningatækja sé sinnt og eftirlit
  með notkun lækningatækja. Landlækni er heimilt að fela öðrum aðilum tiltekna
                             hluta þess eftirlits.
 Eftirlitsaðilar geta óskað eftir nauðsynlegum upplýsingum vegna eftirlitsins,
 tekið sýni og gert þær athuganir og prófanir sem nauðsynlegar eru taldar í því
  skyni að forðast tjón af völdum lækningatækja. Framleiðendur, innflytjendur,
     seljendur, eigendur og notendur lækningatækja skulu veita þá aðstoð og
           upplýsingar er þörf krefur og óskað er eftir hverju sinni.
                          11. gr. Tilkynningarskylda.
 Þeim sem framleiða, selja, eiga eða nota lækningatæki og vita um frávik, galla
eða óvirkni, sem kynni að valda eða valdið hefur heilsutjóni eða dauða notanda,
                 ber skylda til að tilkynna landlækni um slíkt.
                               12. gr. Gjaldtaka.
        Innflytjendur og framleiðendur skulu greiða þjónustugjald vegna
 markaðseftirlits, sbr. 1. mgr. 10. gr., og vegna mats á umsóknum um klínískar
prófanir á lækningatækjum, sbr. 9. gr., samkvæmt gjaldskrá er ráðherra setur að
     fengnum tillögum landlæknis. Gjaldskráin skal taka mið af kostnaði við
                                  þjónustuna.
                13. gr. Málsmeðferð, réttarúrræði og refsingar.
 Um málsmeðferð og réttarúrræði eftirlitsaðila skv. 10. gr. fer skv. [2]IV. og
 [3]V. kafla laga nr. 134/1995, um öryggi vöru og opinbera markaðsgæslu, eftir
                                 því sem við á.
 Um mál sem rísa kunna út af brotum á lögum þessum fer að hætti opinberra mála.

                            IV. kafli. Önnur ákvæði.
  14. gr. Ráðherra er heimilt í reglugerð að kveða á um nánari framkvæmd laga
    þessara, t.d. um öryggi lækningatækja, merkingar, notkunarleiðbeiningar,
              skráningu, klínískar prófanir og tilkynningarskyldu.
                     15. gr. Lög þessi öðlast þegar gildi.

                            Ákvæði til bráðabirgða.
  I. Lækningatæki, sem er merkt í samræmi við tilskipun ráðsins 76/764/EBE, er
   heimilt að setja á markað, selja eða taka í notkun fram til 30. júní 2004.
Tæki til lífsýnagreiningar, sem uppfylltu öryggisskilyrði laga fyrir gildistöku
þessara laga, er heimilt að setja á markað, selja eða taka í notkun fram til 7.
                                 desember 2003.
     II. Lögin skulu sæta endurskoðun innan fimm ára frá gildistöku þeirra.

References

   Visible links
   1. http://www.althingi.is/dba-bin/lawformpr.pl?lnr=2001016
   2. file:///altext/stjt/1995.134.html
   3. file://1995134.html
