
   --------------------------------------------------------------------------

                                            Lög um Nýsköpunarsjóð atvinnulífsins

                              1997 nr. 61 26. maí

   --------------------------------------------------------------------------

                                   I. kafli.
                                 Almenn ákvæði.
                                     1. gr.
        Nýsköpunarsjóður atvinnulífsins er sjálfstæð stofnun í eigu ríkisins.
                        Yfirumsjón með sjóðnum er í höndum viðskiptaráðherra.
           Ríkissjóður ber ekki ábyrgð á skuldbindingum sjóðsins, sbr. þó II.
                                                                       kafla.

                                     2. gr.
                Hlutverk Nýsköpunarsjóðs er að stuðla að uppbyggingu og vexti
   íslensks atvinnulífs með því að taka þátt í fjárfestingarverkefnum á sviði
     nýsköpunar og styðja við þróunar- og kynningarverkefni. Í þessu skyni er
   sjóðnum heimilt að leggja fram hlutafé eða veita lán, ábyrgðir eða styrki.
      Þá starfrækir sjóðurinn tryggingardeild útflutningslána skv. II. kafla.
             Í starfsemi sinni er sjóðnum heimilt að leita samstarfs við aðra
                                            aðila á sviði áhættufjármögnunar.

                                     3. gr.
        Nýsköpunarsjóði atvinnulífsins er heimilt að veita lán og ábyrgðir án
       sérstakra trygginga annarra en þeirra er felast í verkefnunum sjálfum.
               Sjóðnum er heimilt að nýta sér afl atkvæða sinna í samræmi við
                                                          hlutafjáreign sína.

                                     4. gr.
          Í stjórn Nýsköpunarsjóðs atvinnulífsins sitja fimm menn og eru þeir
   skipaðir af viðskiptaráðherra til tveggja ára í senn. Stjórnin skal þannig
       skipuð: einn eftir tilnefningu iðnaðarráðherra, einn eftir tilnefningu
      iðnaðarráðherra samkvæmt ábendingum samtaka atvinnufyrirtækja í iðnaði,
          einn eftir tilnefningu sjávarútvegsráðherra, einn eftir tilnefningu
         sjávarútvegsráðherra samkvæmt ábendingum samtaka atvinnufyrirtækja í
   sjávarútvegi og einn samkvæmt tilnefningu Alþýðusambands Íslands. Stjórnin
                                                      skiptir með sér verkum.
                                       Ráðherra ákveður þóknun stjórnarmanna.

                                     5. gr.
         Stjórn Nýsköpunarsjóðs atvinnulífsins hefur yfirumsjón með starfsemi
      hans í samræmi við lög þessi og reglugerðir. Verkefni stjórnar eru m.a.
                                                                       þessi:

   1.
           Stefnumótun og gerð starfsreglna sem staðfestar skulu af ráðherra.
   2.
           Ráðning framkvæmdastjóra.
   3.
           Samþykkt rekstraráætlunar sem gerð skal fyrir fram, eitt ár í
           senn.
   4.
           Ákvarðanir um lántöku og aðra fjáröflun til starfsemi sjóðsins.
   5.
           Ákvarðanir um þátttöku sjóðsins í fjármögnun, svo sem
           hlutafjárkaupum, lánveitingum sjóðsins, veitingu styrkja og
           ábyrgða og ákvarðanir um tryggingar og lánakjör.
   6.
           Ávöxtun fjár.

                                     6. gr.
           Framkvæmdastjóri Nýsköpunarsjóðs fer með daglegan rekstur sjóðsins
   samkvæmt umboði sjóðstjórnar. Stjórn sjóðsins getur veitt framkvæmdastjóra
   heimild til að taka ákvarðanir um veitingu lána, ábyrgða eða styrkja innan
                                                            tiltekinna marka.
          Stjórn Nýsköpunarsjóðs er heimilt að semja við aðra aðila um vistun
       sjóðsins eða tiltekna þjónustu honum til handa, með samþykki ráðherra.

                                     7. gr.
           Stofnfé Nýsköpunarsjóðs skal vera 4.000 millj. kr. af sameiginlegu
               eigin fé Fiskveiðasjóðs, Iðnlánasjóðs, Útflutningslánasjóðs og
    Iðnþróunarsjóðs. Afhenda skal sjóðnum tilgreinda fjárhæð þegar hann tekur
     til starfa, annars vegar með markaðshæfum hlutabréfum í eigu sjóðanna og
         hins vegar með verðtryggðu skuldabréfi útgefnu af Fjárfestingarbanka
        atvinnulífsins hf. til 10 ára með 20 afborgunum sem bera skal almenna
                                                                markaðsvexti.
           Auk stofnfjár skv. 1. mgr. skal ríkissjóður greiða Nýsköpunarsjóði
               1.000 millj. kr. af söluandvirði hlutafjár í eigu ríkissjóðs í
   Fjárfestingarbanka atvinnulífsins hf. Höfuðstól samkvæmt þessari málsgrein
       skal halda aðgreindum frá bókhaldi og reikningum sjóðsins og verja til
      hlutabréfakaupa í því skyni að stuðla að nýsköpun og atvinnuuppbyggingu
   með áherslu á landsbyggðina, einkum á sviði upplýsinga- og hátækni. Stjórn
     Nýsköpunarsjóðs skal bjóða út vörslu fjárins og ráðstöfun í einingum með
     það að markmiði að hámarka arð eignarinnar samkvæmt nánari reglum^1) sem
          viðskiptaráðherra setur að fengnum tillögum stjórnarinnar. Útboðnar
    einingar skulu leystar upp 710 árum eftir að þær eru boðnar út og rennur
   andvirði þeirra í ríkissjóð. Ákvæði 2. mgr. 9. gr. á ekki við um ráðstöfun
                                             fjár samkvæmt þessari málsgrein.
                [Eigið fé vöruþróunar- og markaðsdeildar Nýsköpunarsjóðs skal
         varðveitt í sérstakri deild sem haldið skal aðgreindri í bókhaldi og
              reikningum sjóðsins. Deildin skal veita framlög til þróunar- og
      markaðsverkefna samkvæmt reglum sem stjórn sjóðsins setur og staðfestar
      eru af ráðherra. Þrátt fyrir ákvæði 2. mgr. 9. gr. er árlega heimilt að
                             verja hluta höfuðstólsins til sömu verkefna.]^2)

   ^1)Rg. 770/1997.^2)[2]L. 32/1999, 1. gr.

                                     8. gr.
        Ráðstöfunarfé Nýsköpunarsjóðs atvinnulífsins er:

   1.
           Arður af eigin fé sjóðsins.
   2.
           Afborganir og vextir af útlánum sjóðsins.
   3.
           Hlutafjáreign sjóðsins.
   4.
           Aðrar tekjur.

                                     9. gr.
        Nýsköpunarsjóður skal halda afskriftareikning samkvæmt góðri
   reikningsskilavenju og eftir mati á áhættu þannig að efnahagsreikningurinn
   gefi á hverjum tíma sem raunhæfasta mynd af fjárhagsstöðunni. Samhliða
   ákvörðunum um lánveitingar, ábyrgðir, styrki og hlutafjárþátttöku skal
   ákveða framlög á afskriftareikninginn. Fjárhæðirnar, sem bætt er við
   afskriftareikninginn, skulu í hverju tilviki samsvara þeirri áhættu sem
   tekin er og vera í samræmi við reglur sem ráðherra staðfestir.
        Til verkefna sjóðsins skv. 2. gr. má ekki verja hærri upphæð en svo
   að afskriftir vegna verkefnanna rúmist innan ramma rekstraráætlunar.
   Rekstraráætlun sjóðsins skal miðast við að ekki sé gengið á eigið fé hans.

                                    10. gr.
        Nýsköpunarsjóði atvinnulífsins er einungis heimilt að taka
   skammtímalán til að jafna sveiflur í greiðslustreymi sínu. Lán má ekki
   taka með útgáfu og sölu á skuldabréfum og öðrum endurgreiðanlegum
   skuldaviðurkenningum til almennings.

                                   II. kafli.
                        Tryggingardeild útflutningslána.
                                    11. gr.
        Auk þeirrar starfsemi sem lýst er í I. kafla skal við Nýsköpunarsjóð
   starfrækt deild er nefnist tryggingardeild útflutningslána.
        Hlutverk tryggingardeildar útflutningslána skal vera:

   1.
           Að taka að sér að tryggja lán er bankar eða aðrar lánastofnanir
           veita innlendum framleiðendum vöru eða þjónustu til fjármögnunar á
           útflutningslánum sem veitt eru eða útveguð erlendum kaupendum.
   2.
           Að tryggja kröfur íslenskra útflytjenda á hendur erlendum
           kaupendum, enda hafi þær orðið til vegna útflutnings á íslenskum
           vörum og þjónustu.
   3.
           Að selja ábyrgðir fyrir þjónustu sem íslenskir aðilar veita
           erlendis. Einnig að tryggja verkábyrgðir innlendra aðila vegna
           framkvæmda sem fara að umfangi yfir þau viðmiðunarmörk sem gera
           opinberar framkvæmdir útboðsskyldar á Evrópska efnahagssvæðinu.
   4.
           Að tryggja fjárfestingar innlendra fjárfesta erlendis vegna
           stjórnmálalegrar áhættu.
   5.
           Að tryggja búnað sem innlendir aðilar flytja á erlenda grund í
           tengslum við verkefni þar vegna stjórnmálalegrar áhættu.

        Með stjórn deildarinnar fer sérstök stjórnarnefnd sem í eiga sæti
   fimm menn. Þar af skal einn maður tilnefndur af stjórn Nýsköpunarsjóðs
   sitja í nefndinni og fulltrúar fjármálaráðherra, iðnaðarráðherra,
   sjávarútvegsráðherra og utanríkisráðherra. Framkvæmdastjóri
   Nýsköpunarsjóðs fer með daglegan rekstur deildarinnar.
        Tryggingardeild útflutningslána tekur við eignum og skuldbindingum
   tryggingardeildar útflutningslána sem starfrækt er samkvæmt [3]lögum nr.
   76/1987,^1) um Iðnlánasjóð, og er stofnfé hinnar nýju deildar ekki hluti
   af stofnfé sjóðsins skv. 1. mgr. 7. gr.

   ^1)Felld úr gildi með [4]l. 60/1997.

                                    12. gr.
        Stjórnarnefnd tryggingardeildar ákveður iðgjöld og tryggingarhlutföll
   deildarinnar en þau skulu háð samþykki fjármálaráðherra. Við ákvörðun
   þeirra skal miðað við að þau standi undir rekstri deildarinnar, greiðslu
   tjónabóta og myndunar varasjóðs er nemi a.m.k. 10% af ábyrgðum
   deildarinnar á hverjum tíma. Starfsemi deildarinnar skal haldið aðgreindri
   í bókhaldi og reikningum sjóðsins.
        Tekjuafgangur leggst í sérstakan varasjóð og skal honum varið til
   greiðslu tjónabóta. Nægi fé deildarinnar, þar með talinn varasjóður, ekki
   til greiðslu tjónabóta skal greiða það sem á vantar úr Ríkisábyrgðasjóði.
        Ríkissjóður ábyrgist að öðru leyti skuldbindingar deildarinnar.

                                    13. gr.
        Greiðsluskilmálar lána, sem tryggingardeild útflutningslána tryggir,
   skulu vera í samræmi við almennar viðskiptavenjur hér á landi sem erlendis
   með hliðsjón af vörugerð, eðli þjónustu, markaðsaðstæðum og öðru sem máli
   skiptir.
        Heildarskuldbindingar tryggingardeildar útflutningslána vegna
   trygginga á útflutningslánum og kröfum mega aldrei nema hærri fjárhæð en
   jafnvirði 100 millj. sérstakra dráttarréttinda (SDR).
        Stjórnarnefnd tryggingardeildar setur deildinni nánari starfsreglur
   sem háðar skulu samþykki fjármálaráðherra.

                                  III. kafli.
                    Endurskoðun, eftirlit, gildistaka o.fl.
                                    14. gr.
        Stjórn Nýsköpunarsjóðs skal semja ársreikning fyrir hvert reikningsár
   í samræmi við ákvæði [5]laga nr. 144/1994, um ársreikninga. [Ársreikningi
   skal fylgja skrá yfir hlutafjárkaup, lánveitingar og óafturkræf framlög
   Nýsköpunarsjóðs.]^1)
        Ársreikningur Nýsköpunarsjóðs skal endurskoðaður af Ríkisendurskoðun.

   ^1)[6]L. 32/1999, 2. gr.

                                    15. gr.
        [Fjármálaeftirlitið]^1) hefur eftirlit með því að starfsemi
   Nýsköpunarsjóðs sé í samræmi við ákvæði laga þessara og reglna settra
   samkvæmt þeim. Um eftirlitið fer samkvæmt ákvæðum laga um [opinbert
   eftirlit með fjármálastarfsemi].^1)

   ^1)[7]L. 84/1998, 10. gr.

                                    16. gr.
        Stjórnendur Nýsköpunarsjóðs og aðrir þeir sem vinna fyrir sjóðinn eru
   bundnir þagnarskyldu um atriði sem þeir fá vitneskju um í starfi sínu og
   leynt skulu fara samkvæmt lögum, fyrirmælum yfirboðara eða eðli máls.
   Þagnarskyldan helst þótt látið sé af starfi.

                                    17. gr.
        Nýsköpunarsjóður er undanþeginn tekjuskatti og eignarskatti. Lán sem
   sjóðurinn tekur eða veitir eru undanþegin stimpilgjaldi.

                                    18. gr.
        Ráðherra setur í reglugerð^1) nánari ákvæði um framkvæmd laganna.

   ^1)Rg. 769/1997.

                                    19. gr.
        Fyrir brot á lögum þessum skal refsað með sektum eða [fangelsi allt
   að 2 árum]^1) liggi ekki þyngri refsing við broti samkvæmt öðrum lögum.

   ^1)[8]L. 82/1998, 237. gr.

                                    20. gr.
        Lög þessi öðlast þegar gildi. Nýsköpunarsjóður skal taka til starfa
   1. janúar 1998.
        Allur kostnaður af stofnun Nýsköpunarsjóðs atvinnulífsins greiðist af
   honum.

                            Ákvæði til bráðabirgða.
        Eigi síðar en 1. júlí 1997 skal skipa stjórn skv. 4. gr. laganna, til
   tveggja ára. Þar til Nýsköpunarsjóður hefur tekið til starfa skv. 1.
   málsl. skal stjórnin hafa það verkefni að undirbúa starfsemi sjóðsins.
   Skal hún hafa samráð við Fjárfestingarbanka atvinnulífsins hf. um samninga
   við starfsmenn Fiskveiðasjóðs, Iðnlánasjóðs og Iðnþróunarsjóðs. Stjórnin
   skal á þessu tímabili hafa fullan aðgang að gögnum þessara sjóða þrátt
   fyrir ákvæði laga um þagnarskyldu og skulu stjórnendur og starfsmenn
   sjóðanna veita stjórninni nauðsynlega aðstoð. Þá skulu stjórnendur og
   starfsmenn sjóðsins vera bundnir þagnarskyldu með sama hætti og
   stjórnendur og starfsmenn umræddra sjóða.
        Allir starfsmenn Fiskveiðasjóðs Íslands, Iðnlánasjóðs og
   Iðnþróunarsjóðs, sem fá laun samkvæmt kjarasamningum Sambands íslenskra
   bankamanna eða kjarasamningum annarra stéttarfélaga og ekki er boðið starf
   hjá Fjárfestingarbanka atvinnulífsins hf., skulu eiga kost á starfi hjá
   Nýsköpunarsjóði atvinnulífsins.
        Nú tekur maður, sem áður gegndi starfi hjá Fiskveiðasjóði Íslands,
   Iðnlánasjóði og Iðnþróunarsjóði, við starfi hjá Nýsköpunarsjóði og skal
   hann þá njóta sömu réttinda og hann hafði samkvæmt kjarasamningum og/eða
   ráðningarsamningum. Réttur hans til launa hjá Fiskveiðasjóði Íslands,
   Iðnlánasjóði eða Iðnþróunarsjóði fellur niður er hann tekur við starfinu.
        Nýsköpunarsjóður yfirtekur lífeyrisskuldbindingar vegna starfsmanna
   Fiskveiðasjóðs, Iðnlánasjóðs og Iðnþróunarsjóðs sem taka við starfi í
   sjóðnum.
         ^1)

   ^1)[9]L. 32/1999, 3. gr.

References

   Visible links
   1. http://www.althingi.is/dba-bin/lawformpr.pl?lnr=1997061
   2. file:///altext/stjt/1999.032.html
   3. file://1987076.html
   4. file://1997060.html
   5. file://1994144.html
   6. file:///altext/stjt/1999.032.html
   7. file:///altext/stjt/1998.084.html
   8. file:///altext/stjt/1998.082.html
   9. file:///altext/stjt/1999.032.html
