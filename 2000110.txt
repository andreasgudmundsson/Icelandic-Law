
   --------------------------------------------------------------------------

                               Lög um lífsýnasöfn

                              2000 nr. 110 25. maí

   --------------------------------------------------------------------------

                 Ferill málsins á Alþingi.   Frumvarp til laga.

Tóku gildi 1. janúar 2001. Breytt með l. 27/2008 (tóku gildi 19. apríl 2008) og
                    l. 48/2009 (tóku gildi 23. apríl 2009).

                            I. kafli. Almenn ákvæði.
                                1. gr. Markmið.
  Markmiðið með lögum þessum er að heimila söfnun, vörslu, meðferð og nýtingu
  lífsýna úr mönnum með þeim hætti að persónuvernd sé trygg, gætt sé hagsmuna
   lífsýnisgjafa og nýting lífsýnanna þjóni vísindalegum og læknisfræðilegum
                      tilgangi og stuðli að almannaheill.
 Aldrei skal setja hagsmuni vísinda og samfélags ofar hagsmunum lífsýnisgjafa.
Óheimilt er að mismuna lífsýnisgjafa á grundvelli upplýsinga sem fengnar eru úr
                                 lífsýni hans.
                               2. gr. Gildissvið.
  Lög þessi taka til söfnunar lífsýna, vörslu, meðferðar, nýtingar og vistunar
                            þeirra í lífsýnasöfnum.
      Lögin taka ekki til tímabundinnar vörslu lífsýna sem safnað er vegna
 þjónusturannsókna, meðferðar, eða afmarkaðra vísindarannsókna, enda sé slíkum
 sýnum eytt þegar þjónustu, meðferð eða rannsókn lýkur. Með tímabundinni vörslu
  er átt við vörslu í allt að fimm ár, nema vísindasiðanefnd veiti heimild til
 vörslu í lengri tíma. Sé óskað eftir varðveislu slíkra sýna til frambúðar skal
                           vista þau í lífsýnasafni.
     Lögin gilda ekki um geymslu kynfrumna og fósturvísa samkvæmt [lögum um
           tæknifrjóvgun og notkun kynfrumna og fósturvísa manna til
    stofnfrumurannsókna],^1) líffæra samkvæmt lögum um brottnám líffæra eða
                      líkamsleifa samkvæmt þjóðminjalögum.
                              ^1)L. 27/2008, 11. gr.
                             3. gr. Skilgreiningar.
            Í lögum þessum hafa eftirfarandi orð svofellda merkingu:
   1. Lífsýni: Lífrænt efni úr mönnum, lifandi eða látnum, sem veitt getur um þá
                           líffræðilegar upplýsingar.
    [2. Persónugreinanlegt lífsýni: Sýni sem unnt er að rekja beint eða óbeint
                               til lífsýnisgjafa.
           3. Vísindasýni: Lífsýni sem aflað er í vísindalegum tilgangi.
       4. Þjónustusýni: Lífsýni sem tekin eru vegna heilbrigðisþjónustu við
                              einstaklinginn.]^1)
          [5. ]^1) Lífsýnasafn: Safn lífsýna sem geymd eru til frambúðar.
    [6. Lífsýnasafn vísindasýna: Safn vísindasýna sem varðveita skal lengur en
                                    fimm ár.
    7. Lífsýnasafn þjónustusýna: Safn þjónustusýna sem varðveita skal lengur en
                                  fimm ár.]^1)
   [8. ]^1) Vísindarannsókn: Rannsókn sem ætlað er að auka þekkingu, m.a. til að
                         bæta heilsu og lækna sjúkdóma.
            [9. ]^1) Þjónusturannsókn: Rannsókn sem framkvæmd er vegna
                     heilbrigðisþjónustu við einstaklinga.
    [10. ]^1) Upplýst, óþvingað samþykki: Samþykki sem veitt er skriflega og af
fúsum og frjálsum vilja eftir að lífsýnisgjafi hefur verið upplýstur um markmið
 með töku sýnisins, gagnsemi þess, áhættu samfara tökunni og að lífsýnið verði
        varðveitt til frambúðar í lífsýnasafni til notkunar skv. 9. gr.
     [11. ]^1) Ætlað samþykki: Samþykki sem felst í því að lífsýnisgjafi hefur
       ekki lýst sig mótfallinn því að lífsýni sem tekið er úr honum við
þjónusturannsókn verði varðveitt til frambúðar í lífsýnasafni til notkunar skv.
 9. gr., enda hafi skriflegar upplýsingar um að slíkt kynni að verða gert verið
                                 aðgengilegar.
             [12. ]^1) Lífsýnisgjafi: Einstaklingur sem lífsýni er úr.
      [13. ]^1) Leyfishafi: Einstaklingur eða lögaðili sem fengið hefur leyfi
        ráðherra til starfrækslu lífsýnasafns skv. 4. gr. laga þessara.
                               ^1)L. 48/2009, 1. gr.

                II. kafli. Stofnun og starfræksla lífsýnasafna.
                  4. gr. Heimild til stofnunar og starfrækslu.
  Stofnun og starfræksla lífsýnasafns, þ.e. söfnun, varsla, meðferð, nýting og
vistun lífsýna, er einungis heimil þeim sem fengið hefur til þess leyfi ráðherra
  samkvæmt lögum þessum, að fenginni umsögn landlæknis og vísindasiðanefndar.
                          5. gr. Skilyrði fyrir leyfi.
 Leyfi til stofnunar og starfrækslu lífsýnasafns er háð eftirfarandi skilyrðum:
     1. Uppfyllt séu ákvæði laga þessara og stjórnvaldsfyrirmæla sem kunna að
                        verða sett á grundvelli þeirra.
                     2. Lífsýnasafnið sé staðsett hér á landi.
           3. Fyrir liggi skýr markmið með starfrækslu og upplýsingar um
                          rekstrargrundvöll safnsins.
              4. Gerð sé grein fyrir aðstöðu til varðveislu lífsýna.
    5. Starfsreglur lífsýnasafnsins liggi fyrir, þar með taldar reglur safnsins
                       um fyrirkomulag erlends samstarfs.
   6. Tilnefnd sé safnstjórn, sbr. 6. gr., og einn einstaklingur sem sé ábyrgur
                             fyrir lífsýnasafninu.
     7. Ábyrgðarmaður lífsýnasafns skal vera læknir og hafa stundað sjálfstæð
rannsókna- og þróunarstörf á sviði heilbrigðisvísinda. Sé um að ræða lífsýnasafn
 þar sem eingöngu eru lífsýni sem safnað er til notkunar í vísindarannsóknum er
               þó ekki gerð krafa um að ábyrgðarmaður sé læknir.
    [8. Séu bæði vísindasýni og þjónustusýni í sama lífsýnasafni skulu þau vera
skýrt aðgreind og merkt þannig að tryggt sé að varsla, meðferð og nýting þeirra
     sé í samræmi við ákvæði laganna og stjórnvaldsfyrirmæla sem sett eru á
                             grundvelli þeirra.]^1)
    [9. ]^1) Að öryggismat og öryggisráðstafanir við söfnun og meðferð lífsýna
 séu í samræmi við reglur^2) [Persónuverndar]^1) um öryggi persónuupplýsinga í
                                 lífsýnasöfnum.
                 Ráðherra getur bundið leyfi frekari skilyrðum.
                      ^1)L. 48/2009, 2. gr. ^2)Rgl. 918/2001.
                          6. gr. Stjórn lífsýnasafns.
Leyfishafi skipar a.m.k. þriggja manna stjórn yfir hverju lífsýnasafni sem skal
   hafa eftirlit með starfsemi þess. Stjórnin hefur upplýsingaskyldu gagnvart
      landlækni, Persónuvernd og vísindasiðanefnd um lífsýni og starfsemi
                                lífsýnasafnsins.

              III. kafli. Söfnun, meðferð og aðgangur að lífsýnum.
               7. gr. Samþykki lífsýnisgjafa og afturköllun þess.
Við öflun lífsýnis til vörslu í [lífsýnasafni vísindasýna]^1) skal leitað eftir
 upplýstu, óþvinguðu samþykki þess sem lífsýnið gefur. Það skal veitt skriflega
 og af fúsum og frjálsum vilja eftir að lífsýnisgjafi hefur verið upplýstur um
markmið með töku sýnisins, gagnsemi þess, áhættu samfara tökunni og að lífsýnið
verði varðveitt til frambúðar í [lífsýnasafni vísindasýna]^1) til notkunar skv.
    9. gr. Auk þess skal gætt ákvæða 20. gr. laga um persónuvernd og meðferð
                      persónuupplýsinga þar sem það á við.
Lífsýnisgjafi getur hvenær sem er afturkallað samþykki sitt skv. 1. mgr. og skal
     lífsýninu þá eytt. Efni sem unnið hefur verið úr lífsýni við framkvæmd
 rannsóknar eða niðurstöðum rannsóknar sem þegar hefur verið framkvæmd skal þó
                                   ekki eytt.
Hafi lífsýnum verið safnað vegna þjónusturannsókna eða meðferðar má ganga út frá
  ætluðu samþykki sjúklings fyrir því að lífsýnið verði vistað í [lífsýnasafni
    þjónustusýna]^1) til notkunar skv. 9. gr., enda sé þess getið í almennum
         upplýsingum frá heilbrigðisstarfsmanni eða heilbrigðisstofnun.
Lífsýnisgjafi getur hvenær sem er afturkallað ætlað samþykki sitt fyrir að sýni
 hans verði vistað í [lífsýnasafni þjónustusýna]^1) til notkunar skv. 9. gr. og
skal það þá einungis notað í þágu lífsýnisgjafa eða með sérstakri heimild hans,
       sbr. þó [5. mgr. 9. gr.]^1) Beiðni lífsýnisgjafa getur varðað öll
  [persónugreinanleg]^1) lífsýni sem þegar hafa verið tekin eða kunna að verða
tekin úr honum. Skylt er að verða við slíkri beiðni. Lífsýnisgjafi skal tilkynna
   landlækni um ósk sína. Landlæknir skal annast gerð eyðublaða fyrir slíkar
 tilkynningar og sjá til þess að þau liggi frammi á heilbrigðisstofnunum og hjá
 sjálfstætt starfandi heilbrigðisstarfsmönnum. [Landlæknir skal halda dulkóðaða
skrá um einstaklinga sem lagt hafa bann við notkun lífsýna úr þjónusturannsóknum
  til vísindarannsókna og við vistun þeirra í lífsýnasafni vísindasýna. Skráin
skal vera aðgengileg ábyrgðarmönnum lífsýnasafna og skulu þeir tryggja að vilji
    einstaklingsins sé virtur.]^1) Þeir starfsmenn landlæknis sem starfa við
framangreint eru bundnir þagnarskyldu um atriði sem þeir komast að við störf sín
     og leynt skulu fara samkvæmt lögum eða eðli máls. Skulu þeir undirrita
  þagnarheit áður en þeir taka til starfa. Þagnarskylda helst þótt látið sé af
                                    starfi.
                               ^1)L. 48/2009, 3. gr.
                           8. gr. Varðveisla lífsýna.
    [Lífsýni skulu tryggilega geymd og merkt. Vísindasýni skulu varðveitt án
 persónuauðkenna og skulu tengsl lífsýna við persónuauðkenni vera í samræmi við
                           reglur Persónuverndar.]^1)
    Varsla lífsýna skal vera þannig að þau glatist hvorki né skemmist og að
                     óviðkomandi hafi ekki aðgang að þeim.
Ákveði leyfishafi að hætta rekstri lífsýnasafns, eða sé hann sviptur leyfi skv.
     14. gr., skal ráðherra, að fengnu áliti landlæknis, Persónuverndar og
  vísindasiðanefndar, taka ákvörðun um ráðstöfun lífsýnasafnsins en taka skal
                    tillit til óska og tillagna leyfishafa.
                               ^1)L. 48/2009, 4. gr.
               9. gr. Aðgangur að lífsýnasafni og notkun lífsýna.
 Lífsýni skulu fengin í skýrt tilgreindum og lögmætum tilgangi og ekki notuð í
               öðrum tilgangi, sbr. þó 2., 3., [4. og 5. mgr.]^1)
 Ábyrgðarmaður safns veitir aðgang að lífsýnum til frekari greiningar sjúkdóma.
      Honum er einnig heimilt að veita aðgang að lífsýnum til notkunar við
 gæðaeftirlit, aðferðaþróun og kennslu, enda séu þau ekki með persónuauðkennum.
  Safnstjórn gerir samninga við vísindamenn um aðgang að lífsýnum. Ekki er þó
  heimilt að veita aðgang að lífsýnum til vísindarannsókna fyrr en aflað hefur
     verið leyfis Persónuverndar samkvæmt lögum um persónuvernd og meðferð
 persónuupplýsinga og fyrir liggur rannsóknaáætlun samþykkt af vísindasiðanefnd
  eða siðanefnd viðkomandi heilbrigðisstofnunar sem skipuð er samkvæmt ákvæðum
            laga um réttindi sjúklinga og reglugerða samkvæmt þeim.
   [Þegar veittur er aðgangur að þjónustusýnum til vísindarannsókna skulu þau
   afhent án persónuauðkenna. Í undantekningartilvikum er heimilt, með leyfi
  Persónuverndar, að afhenda lífsýni með persónuauðkennum. Tengsl lífsýna við
      persónuauðkenni skulu vera í samræmi við reglur Persónuverndar.]^1)
Safnstjórn getur, að fengnu leyfi Persónuverndar og vísindasiðanefndar, heimilað
  notkun lífsýna í öðrum tilgangi en ætlað var þegar þau voru tekin, enda mæli
  brýnir hagsmunir með því og ávinningurinn vegi þyngra en hugsanlegt óhagræði
                     fyrir lífsýnisgjafann eða aðra aðila.
      Ráðherra skal, að fengnum tillögum landlæknis, vísindasiðanefndar og
    Persónuverndar, setja reglugerð^2) með frekari ákvæði um notkun lífsýna.
                      ^1)L. 48/2009, 5. gr. ^2)Rg. 1146/2010.
                       10. gr. Umráðaréttur og gjaldtaka.
Leyfishafi telst ekki eigandi lífsýnanna en hefur umráðarétt yfir þeim með þeim
 takmörkunum sem lög kveða á um og ber ábyrgð á að meðferð þeirra sé í samræmi
   við ákvæði laga þessara og stjórnvaldsfyrirmæla sem sett eru á grundvelli
 þeirra. Leyfishafa er því óheimilt að framselja lífsýnin eða setja þau að veði
         til tryggingar fjárskuldbindingum og þau eru ekki aðfararhæf.
 Leyfishafa er heimilt að taka gjald fyrir lífsýni, eða aðgang að lífsýni, sem
 nemur kostnaði við öflun, vörslu og aðgang að sýnunum. Gjaldtaka umfram það er
                                    óheimil.
        Heimilt er að senda lífsýni úr landi í þágu lífsýnisgjafa, vegna
sjúkdómsgreininga eða gæðaeftirlits. Annar flutningur lífsýna úr landi er háður
  samþykki vísindasiðanefndar og Persónuverndar ^1) með þeim skilyrðum sem þær
                                     setja.
                               ^1)L. 48/2009, 6. gr.
                             11. gr. Þagnarskylda.
    Allir starfsmenn lífsýnasafna og þeir sem fá aðgang að þeim eru bundnir
  þagnarskyldu um atriði sem þeir komast að við störf sín og leynt skulu fara
samkvæmt lögum eða eðli máls. Þagnarskyldan helst eftir að starfi, rannsókn eða
                                 kennslu lýkur.

                    IV. kafli. Eftirlit og upplýsingaskylda.
                               12. gr. Eftirlit.
 Ábyrgðarmaður lífsýnasafns ber ábyrgð á því að viðhaft sé innra eftirlit og að
 öryggismat sé framkvæmt reglulega í samræmi við ákvæði 11. og 12. gr. laga um
                   persónuvernd og meðferð persónuupplýsinga.
  Persónuvernd hefur eftirlit með öryggi persónuupplýsinga í lífsýnasöfnum. Um
eftirlit Persónuverndar með lífsýnasöfnum gilda ákvæði 4. mgr. 35. gr., 2. og 3.
 mgr. 37. gr. og 38.43. gr. laga um persónuvernd og meðferð persónuupplýsinga.
    [Vísindasiðanefnd hefur eftirlit með starfsemi lífsýnasafna vísindasýna.
 Landlæknir hefur eftirlit með starfsemi lífsýnasafna þjónustusýna. Um eftirlit
                landlæknis fer samkvæmt lögum um landlækni.]^1)
                               ^1)L. 48/2009, 7. gr.
         13. gr. Upplýsingaskylda stjórnvalda og stjórna lífsýnasafna.
  Landlækni er skylt að kynna ítarlega fyrir almenningi ákvæði laga þessara um
     lífsýnasöfn, sérstaklega ákvæðið um ætlað samþykki lífsýnisgjafa vegna
  þjónusturannsóknar, svo og rétt einstaklinga skv. 7. gr. og 3. mgr. þessarar
                                    greinar.
Landlæknir skal árlega gefa út skrá um lífsýnasöfn, tilgang þeirra, starfsemi og
starfsreglur. Í skránni skal m.a. koma fram hverjir skipi stjórn hvers safns og
  hver sé ábyrgðarmaður. Skrá þessi skal kynnt og vera aðgengileg almenningi.
  Safnstjórn eða landlækni er skylt að veita einstaklingi upplýsingar um hvort
   lífsýni úr honum eru geymd í lífsýnasafni og hvers konar lífsýni það eru.

                     V. kafli. Refsingar og önnur viðurlög.
14. gr. Ráðherra getur afturkallað leyfi samkvæmt lögum þessum ef leyfishafi eða
 starfsmenn hans brjóta gegn ákvæðum laganna eða stjórnvaldsfyrirmælum sem sett
eru á grundvelli þeirra, skilyrðum leyfis er ekki fullnægt eða leyfishafi verður
 ófær um að reka safnið. Brjóti leyfishafi gegn ákvæðum laga þessara eða hlíti
 ekki skilyrðum þeim sem sett eru í leyfinu skal ráðherra veita honum skriflega
 viðvörun og hæfilegan frest til úrbóta. Sinni leyfishafi ekki slíkri viðvörun
   skal afturkalla leyfi. Sé um ásetning að ræða eða stórfellt gáleysi getur
   ráðherra afturkallað starfsleyfi án undanfarandi viðvörunar eða frests til
                                    úrbóta.
 15. gr. Brot gegn ákvæðum laga þessara og stjórnvaldsfyrirmæla sem sett eru á
  grundvelli þeirra varða sektum eða fangelsi allt að þremur árum nema þyngri
                    refsing liggi við samkvæmt öðrum lögum.
    Dæma má lögaðila jafnt sem einstaklinga til greiðslu sekta vegna brota á
lögunum. Lögaðila má ákvarða sekt án tillits til þess hvort sök verður sönnuð á
   starfsmann hans. Hafi starfsmaður lögaðila framið brot á lögum þessum eða
  stjórnvaldsfyrirmælum settum samkvæmt þeim má einnig gera lögaðilanum sekt.
  Lögaðili ber ábyrgð á greiðslu sektar sem starfsmaður hans er dæmdur til að
     greiða vegna brota á lögum þessum, enda séu brot tengd starfi hans hjá
                                  lögaðilanum.

                            VI. kafli. Ýmis ákvæði.
                         16. gr. Stjórnvaldsfyrirmæli.
 Ráðherra er heimilt að setja reglugerðir^1) um frekari framkvæmd laga þessara.
   Ráðherra skal setja reglugerð um hvernig veita skuli upplýsingar um ætlað
  samþykki skv. 3. mgr. 7. gr., hvernig tryggja skuli að afturköllun á ætluðu
    samþykki lífsýnisgjafa skv. 4. mgr. 7. gr. verði virt, um úrsagnaskrá og
  fyrirkomulag hennar, sbr. 4. mgr. 7. gr., og hvernig tryggja skuli jafnræði
 þeirra sem óska eftir aðgangi að lífsýnasöfnum vegna vísindarannsókna skv. 3.
                                  mgr. 9. gr.
                                 ^1)Rg. 1146/2010.
                              17. gr. Gildistaka.
                     Lög þessi öðlast gildi 1. janúar 2001.
                            Ákvæði til bráðabirgða.
   1. Áður en lögin taka gildi skal heilbrigðis- og tryggingamálaráðuneytið fela
landlæknisembættinu að annast ítarlega kynningu meðal almennings á lífsýnasöfnum
                og reglum sem gilda um söfnun og notkun lífsýna.
   2. Heimilt er að vista lífsýni sem aflað var fyrir gildistöku laga þessara í
 lífsýnasafni, nema lífsýnisgjafi lýsi sig mótfallinn því. Að öðru leyti gilda
       ákvæði laganna um vörslu, meðferð og notkun fyrrgreindra lífsýna.
