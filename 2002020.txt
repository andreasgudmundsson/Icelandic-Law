
   --------------------------------------------------------------------------

                          Lög um skylduskil til safna

                              2002 nr. 20 20. mars

   --------------------------------------------------------------------------

                 Ferill málsins á Alþingi.   Frumvarp til laga.

                           Tóku gildi 1. janúar 2003.

                            I. kafli. Almenn ákvæði.
                               1. gr. Tilgangur.
   Tilgangur þeirrar skilaskyldu sem á er lögð í lögum þessum er að tryggja:
      1. að unnt sé að varðveita til frambúðar þann íslenska menningararf sem
                   skilaskylda nær til samkvæmt lögum þessum;
    2. að unnt sé að gera og gefa út tæmandi skrár um þetta efni eða tiltekinn
                                  hluta þess;
    3. að efnið geti verið tiltækt til nota vegna rannsókna og fræðiiðkana eða
                            annarra réttmætra þarfa.
                             2. gr. Varðveislusöfn.
    Landsbókasafni Íslands  Háskólabókasafni, Amtsbókasafninu á Akureyri og
   Kvikmyndasafni Íslands er gert að varðveita skyldueintök og fara með þau í
                  samræmi við tilgang þessara laga skv. 1. gr.

                          II. kafli. Skilaskyld verk.
                              3. gr. Skilaskylda.
    Af verkum sem gefin eru út eða birt hér á landi skal afhenda eintök til
            skylduskila samkvæmt því sem kveðið er á um í 4.11. gr.
Verk telst birt í skilningi laga þessara þegar eintök af því hafa verið löglega
  gefin út eða þegar það er með réttri heimild gert aðgengilegt almenningi með
  öðrum hætti, svo sem ef það er flutt eða sýnt opinberlega eða er aðgengilegt
                    almenningi á rafrænu formi um tölvunet.
Verk telst birt hér á landi þótt það sé framleitt erlendis ef það er sérstaklega
                       ætlað til dreifingar hér á landi.
                     4. gr. Verk sem gefin eru út á pappír.
        Af verkum sem gefin eru út á pappír skal afhenda fjögur eintök.
Séu verk framleidd hér á landi hvílir skilaskyldan á framleiðsluaðila, þ.e. þeim
     sem skilar frá sér fullbúnu verki, prentsmiðju, fjölföldunarstofu eða
bókbandsstofu. Sé ekki ljóst hver sá aðili er eða skil bregðast hjá honum getur
móttökusafn farið fram á að útgefandi eða sá sem sér um dreifingu verkanna inni
                            skilaskylduna af hendi.
    Þegar um er að ræða verk sem framleitt er erlendis hvílir skilaskyldan á
                                útgefanda þess.
Landsbókasafn veitir viðtöku verkum samkvæmt þessari grein og hefur eftirlit með
                  skilum samkvæmt nánari ákvæðum í reglugerð.
    Landsbókasafn skal varðveita þrjú eintök en Amtsbókasafnið eitt eintak.
   Séu afbrigði í texta, myndefni, pappír eða öðrum frágangi sama upplags af
 útgefnu verki skal að auki afhenda eitt eintak af hverju afbrigði. Tölusetning
 eintaka er þó undanþegin þessu ákvæði. Landsbókasafn varðveitir þau eintök sem
                                 hér um ræðir.
Nýjar útgáfur af verkum eru einnig háðar skilaskyldu, enn fremur endurprentanir.
                           5. gr. Örgögn og skyggnur.
Af verkum sem gefin eru út sem örgögn, á skyggnum eða á samsvarandi miðlum skal
             afhenda þrjú eintök og hvílir skilaskylda á útgefanda.
 Landsbókasafn veitir viðtöku efni samkvæmt þessari grein og hefur eftirlit með
                  skilum samkvæmt nánari ákvæðum í reglugerð.
          Landsbókasafn varðveitir tvö eintök en Amtsbókasafnið eitt.
                                6. gr. Hljóðrit.
 Hljóðrit merkir í lögum þessum hvers kyns miðil sem eingöngu hýsir upptökur á
                                 tali og tónum.
Af útgefnum hljóðritum, þ.e. hvers konar tal- og tónupptökum, þ.m.t. hljóðbókum,
          skal afhenda þrjú eintök og hvílir skilaskylda á útgefanda.
Landsbókasafn veitir hljóðritunum viðtöku og hefur eftirlit með skilum samkvæmt
                          nánari ákvæðum í reglugerð.
          Landsbókasafn varðveitir tvö eintök en Amtsbókasafnið eitt.
                      7. gr. Verk útgefin á rafrænu formi.
 Af verkum sem gefin eru út á geisladiski, disklingi eða sambærilegu formi skal
             afhenda þrjú eintök og hvílir skilaskylda á útgefanda.
 Skylda til afhendingar skv. 1. mgr. nær ekki til tölvuforrita nema forritið sé
          birt ásamt verki af annarri tegund sem skilaskylda nær til.
 Landsbókasafn veitir viðtöku efni samkvæmt þessari grein og hefur eftirlit með
                  skilum samkvæmt nánari ákvæðum í reglugerð.
          Landsbókasafn varðveitir tvö eintök en Amtsbókasafnið eitt.
                8. gr. Verk á rafrænu formi á almennu tölvuneti.
 Sá sem birtir verk á rafrænu formi á almennu tölvuneti skal veita móttökusafni
 aðgang að verkinu. Hann skal láta safninu í té aðgangsorð og aðrar upplýsingar
       sem nauðsynlegar eru til þess að stofnunin fái aðgang að verkinu.
  Afhendingarskyldu telst fullnægt sé móttökusafni gert kleift að taka til sín
                               eintak af verkinu.
 Skylda til afhendingar skv. 1. mgr. nær ekki til tölvuforrita nema forritið sé
          birt ásamt verki af annarri tegund sem skilaskylda nær til.
  Landsbókasafn skal varðveita verk sem birtast á rafrænu formi á neti. Safnið
                setur nánari reglur um afhendingu þessara gagna.
                           9. gr. Samsettar útgáfur.
   Samsettar útgáfur merkja í lögum þessum útgáfur þar sem efni er gefið út á
                  miðlum af ólíkri gerð en dreift í einu lagi.
 Af samsettum útgáfum, svo sem prentuðu efni, skyggnum, myndböndum, hljóðritum,
  geisladiskum, tölvudisklingum o.fl., skal afhenda fjögur eintök. Gildir einu
 hvort hið afhendingarskylda birtist á tvenns konar miðlum eða fleiri tegundum
                                     miðla.
                        Skilaskylda hvílir á útgefanda.
Landsbókasafn veitir viðtöku verkum samkvæmt þessari grein og hefur eftirlit með
                  skilum samkvæmt nánari ákvæðum í reglugerð.
          Landsbókasafn varðveitir þrjú eintök en Amtsbókasafnið eitt.
                              10. gr. Útvarpsefni.
  Útsendar dagskrár Ríkisútvarpsins  hljóðvarps og sjónvarps  skal afhenda í
 einu eintaki. Aðrar íslenskar hljóðvarps- og sjónvarpsstöðvar skulu láta í té
       eitt eintak af þeim hlutum dagskrár sem móttökusafn kallar eftir.
                Skilaskylda útvarpsefnis hvílir á rekstraraðila.
 Kvikmyndasafn Íslands skal varðveita dagskrár samkvæmt þessari grein og hefur
            eftirlit með skilum samkvæmt nánari ákvæðum í reglugerð.
Heimilt er móttökusafni að gera samkomulag við Ríkisútvarpið um að það varðveiti
                  dagskrár þess, bæði hljóðvarps og sjónvarps.
                              11. gr. Kvikmyndir.
 Kvikmynd merkir í lögum þessum hvers kyns hreyfimyndaefni án tillits til þess
              með hvers konar tækni eða aðferðum það er framleitt.
Íslensk kvikmynd í skilningi laga þessara er kvikmynd sem unnin er og kostuð af
     íslenskum aðilum eða er samstarfsverkefni íslenskra og erlendra aðila.
Íslenskur framleiðandi í skilningi laga þessara er einstaklingur, fyrirtæki eða
              stofnun sem á lögheimili eða er skrásett á Íslandi.
 Af íslenskum kvikmyndum sem gefnar eru út eða sýndar opinberlega skulu afhent
   tvö eintök. Skal annað eintakið vera frumeintak eða ígildi þess enda virði
     móttökusafnið aðgangsheimildir allra þeirra er rétt eiga á aðgangi að
 frumeintakinu. Hitt filmueintakið má vera notað sýningareintak. Ef kvikmynd er
 birt á fleiri en einu formi, til dæmis bæði á filmu og myndbandi, skal afhenda
                       tvö eintök af hvorri/hverri gerð.
 Af íslenskum kvikmyndum sem gefnar eru út á myndböndum, mynddiskum eða á öðru
        sambærilegu formi skal til viðbótar afhenda eitt sýningareintak.
 Af erlendum kvikmyndum með íslenskum texta eða íslensku tali sem sýndar eru í
 kvikmyndahúsum skal afhenda eitt sýningareintak. Móttökusafni skal heimilt að
   varðveita einungis úrval þeirra mynda sem eru afhendingarskyldar samkvæmt
                               þessari málsgrein.
 Af erlendum kvikmyndum sem eru með íslenskum texta eða íslensku tali og dreift
  er til almennings á myndböndum, mynddiskum eða á öðru formi skal afhenda tvö
                                 ónotuð eintök.
  Kynningarefni tengt kvikmyndum, svo sem veggspjöld, annað álíka prentefni og
                  ljósmyndir, skal afhent í tveimur eintökum.
     Sé kvikmynd tekin á filmu afhendir framleiðandi móttökusafni skriflega
  aðgangsheimild að frumeintaki kvikmyndarinnar innan mánaðar frá frumsýningu
 myndarinnar. Aðgangsheimild þessi heimilar móttökusafni að gera sýningareintök
 af myndinni á eigin kostnað og taka hana í sína vörslu að sjö árum liðnum eða
  fyrr í samráði við framleiðanda og aðra þá sem eiga aðgang að frumeintakinu.
  Skilaskylda íslenskrar kvikmyndar hvílir á framleiðanda hennar. Skilaskylda
           erlendrar kvikmyndar hvílir á dreifingaraðila hér á landi.
 Kvikmyndasafn Íslands varðveitir efni samkvæmt þessari grein og hefur eftirlit
 með skilum þess samkvæmt nánari ákvæðum í reglugerð, sbr. þó 12. mgr. Þó skal
      eintak íslenskra kvikmynda sem kveðið er á um í 5. mgr. varðveitt í
Landsbókasafni. Kvikmyndasafn Íslands varðveitir það kynningarefni sem um getur
                                   í 8. mgr.
Frumeintak af íslenskum kvikmyndum sem framleiddar eru á filmu skal afhent innan
 sjö ára frá frumsýningardegi. Ef frumeintak kvikmyndar er enn í notkun að sjö
        árum liðnum er heimilt að varðveita frumeintak kvikmyndarinnar í
framköllunarfyrirtæki í samráði við móttökusafn. Framleiðanda ber skylda til að
 láta móttökusafn vita um allar breytingar á vistun myndarinnar. Sýningareintak
     af slíkum myndum skal afhenda innan tveggja ára frá frumsýningardegi.
   Móttökusafni skal einnig heimilt að láta gera nýtt sýningareintak á eigin
                                    kostnað.
Íslenskar kvikmyndir sem framleiddar eru á myndbandi eða á formi sem ekki krefst
þess að þjónusta sé sótt til útlanda vegna framköllunar skulu afhentar innan árs
                          frá frumsýningu eða útgáfu.
   Sé íslensk kvikmynd samframleiðsla með erlendum aðila getur hinn íslenski
  framleiðandi mælt fyrir um að í stað afhendingar til Kvikmyndasafns Íslands
       verði frumeintak varðveitt á erlendu kvikmyndasafni sem á aðild að
alþjóðasamtökum kvikmyndasafna, FIAF. Í slíku tilviki skal framleiðandi tilkynna
       Kvikmyndasafni Íslands hvaða erlent safn varðveitir frumeintakið.

                       III. kafli. Framkvæmd skylduskila.
                            12. gr. Frágangur efnis.
 Skilaskyld verk skal afhenda í endanlegri gerð og á því formi sem þau birtast
 notendum. Skyldueintök skulu vera heil og gallalaus. Með verkunum skal afhent
        það efni sem er framleitt til þess að fylgja þeim við dreifingu.
 Móttökusafni er heimilt að semja við skilaskyldan aðila um sérstakan frágang á
                              efni ef þurfa þykir.
                               13. gr. Innsiglun.
   Það efni sem er trúnaðar- eða einkamál og aðeins birt til mjög takmarkaðra
afnota getur útgefandi ákveðið að móttökusafn geymi innsiglað tiltekinn tíma og
er safni skylt að heita því með skriflegri yfirlýsingu ef óskað er. Sá tími sem
   efni er þannig innsiglað að ósk útgefanda má ekki fara fram úr gildistíma
 höfundaréttar. Útgefandi getur ákveðið að þann tíma sem prentað eða fjölfaldað
 efni er innsiglað séu öll skyldueintök varðveitt í Landsbókasafni. Af efni sem
  opinber yfirvöld gera upptækt skulu lögregluyfirvöld tryggja skil eintaka og
                          kveða á um innsiglun þeirra.
                        14. gr. Tæknilegar upplýsingar.
   Skilaskyldum aðila ber að verða við óskum móttökusafns um að láta í té þær
  tæknilegu upplýsingar sem eru nauðsynlegar til að verkið komi að notum. Hinn
skilaskyldi getur farið fram á að þessar tæknilegu upplýsingar verði ekki látnar
                               óviðkomandi í té.
                             15. gr. Meðferð verka.
  Skilaskyld verk eru aðgengileg notendum að því marki sem höfundalög heimila.
                               16. gr. Skráning.
Safn skal gera skrár um þau verk sem það varðveitir samkvæmt lögum þessum. Nánar
skal mælt fyrir um skráninguna í reglugerð. Útgefanda er skylt að verða við ósk
 móttökusafns um að veita þær upplýsingar um útgefið verk sem eru nauðsynlegar
                             vegna skráningarinnar.
                       17. gr. Kostnaður af skylduskilum.
  Skilaskyldur aðili ber kostnað af skylduskilum. Þó ber útgefandi kostnað af
                            skilum verka skv. 4. gr.
Setja má í reglugerð heimildarákvæði um að móttökusafn greiði í vissum tilvikum
                  fyrir skilaskyld verk og afhendingu þeirra.
                  18. gr. Lok reksturs hjá skilaskyldum aðila.
Falli skilaskyldur aðili frá eða verði bú hans tekið til gjaldþrotaskipta tekur
          dánar- eða þrotabúið við skyldum hans samkvæmt lögum þessum.
                              19. gr. Undanþágur.
Undanþeginn skylduskilum er prentaður gjaldmiðill, svo sem bankaseðlar, verðbréf
 og frímerki. Sama gildir um ýmislegt smáprent, svo sem eyðublöð sem eru ætluð
 til útfyllingar, umbúðir, bréfsefni, nafnspjöld, umslög og dagatöl sem ekki er
                           ritstýrt og eru án texta.
                             20. gr. Nánari ákvæði.
    Í reglugerð^1) skal kveðið nánar á um framkvæmd skilaskyldu, svo sem um
    skilagrein er fylgja skuli efninu, hámarksfrest á skilum og þess háttar.
                                 ^1)Rg. 982/2003.

                              IV. kafli. Viðurlög.
21. gr. Nú afhendir skilaskyldur aðili ekki verk innan þess frests sem ákveðinn
   er í lögum þessum eða reglugerð og getur þá móttökusafnið að undangenginni
   aðvörun lagt á hann dagsektir. Kröfu um dagsektir má innheimta með aðför.

                             V. kafli. Gildistaka.
                 22. gr. Lög þessi öðlast gildi 1. janúar 2003.
