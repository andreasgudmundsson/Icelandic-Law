
   --------------------------------------------------------------------------

            Lög um skipulag á fólksflutningum með hópferðabifreiðum

                              1999 nr. 13 11. mars

   --------------------------------------------------------------------------

                                   I. kafli.
                               1. gr. Gildissvið.
Lög þessi gilda um fólksflutninga á landi gegn gjaldi með bifreiðum sem rúma níu
              farþega eða fleiri, sbr. þó 4. mgr. 4. gr. og 9. gr.
                              2. gr. Orðskýringar.
 Reglubundnir fólksflutningar eru fastar ferðir á ákveðinni leið samkvæmt fyrir
   fram birtri áætlun einu sinni eða oftar í viku allt árið eða hluta þess og
                            þjónustan er öllum opin.
                    Til reglubundinna fólksflutninga telst:
   1. Sérleyfi sem er leyfi til reglubundinna fólksflutninga þar sem heimilt er
            að taka upp og setja af farþega hvar sem er á leiðinni.
   2. Einkaleyfi sem er sérleyfi sveitarfélags til reglubundinna fólksflutninga
                          innan lögsagnarumdæmis þess.
   3. Sérstakir reglubundnir fólksflutningar sem eru flutningar á ákveðnum hópi
                   farþega en aðrir farþegar eru útilokaðir.
   4. Aðrir reglubundnir fólksflutningar sem eru fólksflutningar sem hvorki eru
              sérleyfi né sérstakir reglubundnir fólksflutningar.
    Óreglubundnir fólksflutningar eru aðrir fólksflutningar en reglubundnir.
                              3. gr. Útgáfa leyfa.
Leyfi Vegagerðarinnar þarf til að stunda fólksflutninga í atvinnuskyni samkvæmt
       lögum þessum. Leyfið skal gilda í fimm ár og vera óframseljanlegt.
    Heimilt er að kæra ákvarðanir Vegagerðarinnar samkvæmt lögum þessum til
                              samgönguráðuneytis.
                 Ekkert leyfi þarf til flutnings í eigin þágu.

                                   II. kafli.
                                4. gr. Sérleyfi.
 Sérleyfi er leyfi til reglubundinna fólksflutninga þar sem heimilt er að taka
 upp og setja af farþega hvar sem er á leiðinni. Vegagerðin gefur út sérleyfi,
enda hefur umsækjandi leyfi skv. 3. gr. Sérleyfi skal alla jafna gilda til fimm
 ára og vera óframseljanlegt. Veita má umsækjanda fleiri en eitt sérleyfi. Við
útgáfu sérleyfa skal leita umsagnar Sambands íslenskra sveitarfélaga. Heimilt er
           að setja nánari skilyrði, t.d. um ferðatíðni, í reglugerð.
 Þeir sérleyfishafar, sem hafa haft sérleyfi áður, skulu að jafnaði sitja fyrir
um endurveitingu sérleyfa á viðkomandi leiðum ef þeir sækja um þau og fá meðmæli
                       Sambands íslenskra sveitarfélaga.
  Vegagerðin getur sagt upp sérleyfi á leyfistímanum vegna skipulagsbreytinga
innan ákveðinna svæða sem viðkomandi sveitarfélög standa sameiginlega að. Slíkur
               uppsagnarfrestur skal ekki vera skemmri en tvö ár.
   Í sérleyfisakstri er sérleyfishafa heimilt að nota bifreiðar sem rúma 38
                                    farþega.
                               5. gr. Einkaleyfi.
   Sveitarfélögum er heimilt að taka að sér reglubundna fólksflutninga, þ.e.
   sérleyfi, innan síns lögsagnarumdæmis. Slíkt sérleyfi er einkaleyfi og er
                                  ótímabundið.
     Nú ákveður sveitarstjórn að taka í sínar hendur rekstur reglubundinna
fólksflutninga innan síns lögsagnarumdæmis þar sem áður hefur verið sérleyfi og
  er þá skylt að veita sveitarstjórn einkaleyfi þegar tímabil sérleyfishafa er
útrunnið, enda hafi sveitarstjórn sótt um það eigi síðar en sex mánuðum áður en
               sérleyfið fellur úr gildi, sbr. þó 3. mgr. 4. gr.
Við veitingu einkaleyfis er Vegagerðinni heimilt að binda leyfið því skilyrði að
 einkaleyfishafinn skuli skuldbundinn til að kaupa þær fasteignir og bifreiðar
sem notaðar höfðu verið til reksturs á viðkomandi leið og teljast nauðsynlegar á
verði sem samkomulag næst um á milli aðila. Ef ekki næst samkomulag um verð skal
                 það ákveðið með mati tveggja dómkvaddra manna.
  Öðrum en einkaleyfishafanum er óheimilt nema með samþykki hans að flytja um
  einkaleyfissvæðið aðra farþega en þá sem teknir eru upp utan þess og þá sem
           teknir eru upp innan svæðisins til flutnings út fyrir það.
                 6. gr. Sérstakir reglubundnir fólksflutningar.
Með sérstökum reglubundnum fólksflutningum er átt við flutninga á ákveðnum hópi
     farþega en aðrir farþegar eru útilokaðir. Til sérstakra reglubundinna
  fólksflutninga teljast flutningar starfsfólks að og frá vinnustað á kostnað
   vinnuveitanda og akstur skólanemenda. Ekki þarf annað leyfi til sérstakra
               reglubundinna fólksflutninga en um getur í 3. gr.
                   7. gr. Aðrir reglubundnir fólksflutningar.
 Aðrir reglubundnir fólksflutningar eru fólksflutningar sem hvorki eru sérleyfi
né sérstakir reglubundnir fólksflutningar, sbr. 4. og 6. gr. Vegagerðin gefur út
leyfi til annarra reglubundinna fólksflutninga, enda hafi umsækjandi leyfi skv.
3. gr., og skal það gilda í eitt ár og vera óframseljanlegt. Veita má umsækjanda
                             fleiri en eitt leyfi.

                                  III. kafli.
                     8. gr. Óreglubundnir fólksflutningar.
 Óreglubundnir fólksflutningar teljast í lögum þessum aðrir fólksflutningar en
                      reglubundnir, sbr. 4., 6. og 7. gr.
  Ekki þarf annað leyfi til óreglubundinna fólksflutninga en um getur í 3. gr.
     Ekki er heimilt að skipuleggja fólksflutninga sem eru samsvarandi þeim
   reglubundnu fólksflutningum sem fyrir eru og um getur í 4. og 7. gr., þótt
                                tímabundnir séu.
                      9. gr. Akstur sérútbúinna bifreiða.
    Vegagerðin skal veita leyfi til reksturs sérútbúinna bifreiða, t.d. til
  fjallaferða, enda þótt slíkar bifreiðar rúmi færri farþega en níu. Skilyrði
  slíks leyfis er að það sé notað í tengslum við þjónustu við ferðamenn og að
umsækjandi hafi leyfi skv. 3. gr. Leyfi þetta skal í fyrsta sinn gilda í eitt ár
               en síðan í tvö ár í senn og vera óframseljanlegt.

                                   IV. kafli.
                            10. gr. Skilyrði leyfis.
Þeir einir sem fullnægja eftirtöldum skilyrðum geta öðlast leyfi samkvæmt lögum
                                    þessum:
   1. Hafa fullnægjandi fjárhagsstöðu eins og nánar er kveðið á um í reglugerð.
       2. Fullnægja skilyrðum um starfshæfni eins og nánar er kveðið á um í
                                   reglugerð.
     3. Hafa ekki verið dæmdir til refsivistar eða framið alvarleg eða ítrekuð
    brot á lögum og reglugerðum sem um starfsgreinina gilda. Hafi brot verið
smávægilegt eða langt er um liðið frá því að brot var framið getur umsækjandi þó
                         öðlast leyfi samkvæmt lögunum.
 Skilyrðum skv. 1. mgr. verður leyfishafi einnig að fullnægja á leyfistímanum.

                                   V. kafli.
                      11. gr. Almenn ákvæði um leyfishafa.
    Leyfi samkvæmt lögum þessum má veita hlutafélögum, einkahlutafélögum eða
     sameignarfélögum, enda uppfylli þau skilyrði 1. tölul. 1. mgr. 10. gr.
 Hjá félaginu skal starfa forsvarsmaður sem ber ábyrgð á rekstrinum. Hann skal
               uppfylla skilyrði 2. og 3. tölul. 1. mgr. 10. gr.
             12. gr. Almenn ákvæði um bifreiðar til fólksflutninga.
  Bifreið, sem notuð er til fólksflutninga samkvæmt lögum þessum og uppfyllir
  gæða- og tæknikröfur Vegagerðarinnar, má eingöngu nota til slíkra flutninga
                      meðan leyfið gildir, sbr. þó 9. gr.
 Þó er heimilt að flytja frakt í þar til gerðu rými, enda uppfylli bifreiðin að
                  öðru leyti skilyrði fólksflutningabifreiðar.

                                   VI. kafli.
                        13. gr. Eftirlit og leyfisgjöld.
   Greiða skal fyrir útgáfu leyfa. Enn fremur skal árlega greiða gjald vegna
 hverrar bifreiðar og skal það gjald greitt þegar bifreið er færð til árlegrar
  skoðunar. Framangreind gjöld skulu renna til Vegagerðarinnar og standa undir
              eftirliti og leyfisveitingum samkvæmt lögum þessum.
 Vegagerðinni er heimilt að fela þriðja aðila að sjá um eftirlit samkvæmt lögum
                                    þessum.
  Samgönguráðherra ákvarðar með reglugerð að fengnum tillögum Vegagerðarinnar
         gjöld fyrir veitingu leyfa og eftirlit samkvæmt lögum þessum.

                                  VII. kafli.
                         14. gr. Kyrrsetning bifreiðar.
Verði aðili uppvís að því að stunda leyfisskylda starfsemi samkvæmt lögum þessum
án þess að hafa til þess tilskilin leyfi er Vegagerðinni heimilt að stöðva hana
 þegar í stað og kyrrsetja bifreiðar hans þar til leyfi hefur verið fengið til
                                 starfseminnar.
                      15. gr. Refsingar. Svipting leyfis.
  Brot gegn lögum þessum og reglugerðum er settar kunna að verða samkvæmt þeim
varða sektum nema þyngri refsing liggi við samkvæmt öðrum lögum og skal fara með
                       slík mál að hætti opinberra mála.
   Við alvarleg eða ítrekuð brot er Vegagerðinni heimilt að svipta viðkomandi
  leyfum er honum hafa verið veitt samkvæmt lögum þessum. Slík svipting tekur
gildi þegar í stað og gildir þar til úrlausn hefur fengist í málinu skv. 1. mgr.
    Sama gildir um skilyrði leyfis eins og þau eru tilgreind í leyfisbréfi.
                          16. gr. Reglugerðarheimild.
Samgönguráðherra getur með reglugerð^1) kveðið nánar á um einstök ákvæði í lögum
                                    þessum.
 Samgönguráðherra er heimilt að setja reglugerðir um skipulag á fólksflutningum
 með hópferðabifreiðum vegna skuldbindinga er leiðir af samningnum um Evrópska
                                efnahagssvæðið.
                                 ^1)Rg. 389/1999.
                      17. gr. Gildistaka. Brottfallin lög.
                       Lög þessi taka gildi 1. júní 1999.

References

   Visible links
   1. http://www.althingi.is/dba-bin/lawformpr.pl?lnr=1999013
