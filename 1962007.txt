
   --------------------------------------------------------------------------

          Lög um framsal sakamanna til Danmerkur, Finnlands, Noregs og Svíþjóðar

                             1962, nr. 7, 14. mars

   --------------------------------------------------------------------------

                                     1. gr.
           Framselja má eftir ákvæðum laga þessara menn, sem staddir eru
   innan lögsögu íslenska ríkisins, en grunaðir eru, ákærðir eða dæmdir í
   Danmörku, Finnlandi, Noregi eða Svíþjóð fyrir refsiverða háttsemi.

                                     2. gr.
           Íslenskur ríkisborgari verður því aðeins framseldur

           1. að hann hafi verið búsettur tvö síðustu árin, áður en brot var
           framið, í því landi, sem framsals óskar, eða
           2. að þyngri refsing en 4 ára fangelsi liggi við brotinu eða
           samsvarandi broti eftir íslenskum lögum.

           Íslenskur ríkisborgari verður ekki framseldur vegna verknaðar, sem
   að öllu leyti er framinn innan íslenska ríkisins, nema háttsemin sé
   hlutdeild í broti, sem framið hefur verið erlendis, eða framsalsbeiðnin
   taki jafnframt til brots, sem erlendis hefur verið framið.

                                     3. gr.
           Ekki verður maður framseldur til saksóknar, nema þyngri refsing en
   fésektir liggi við brotinu í því landi, sem framsals óskar.
           Ekki verður maður framseldur til að þola fullnægju dóms, nema dæmd
   hafi verið refsivist eða vistun á hæli hafi verið dæmd eða ákveðin
   samkvæmt heimild í dómi.
           Þegar framsalsbeiðni varðar fleiri brot en eitt, er framsal til
   saksóknar eða fullnægju dóms þó heimilt, enda þótt skilyrði samkvæmt 1. og
   2. mgr. séu aðeins fyrir hendi um eitt brotið.

                                     4. gr.
           Framsal vegna stjórnmálaafbrota er því aðeins heimilt, að
   samsvarandi verknaður sé refsiverður sem stjórnmálaafbrot eftir íslenskum
   lögum. Ekki má framselja íslenska ríkisborgara vegna stjórnmálaafbrota.

                                     5. gr.
           Framsal er óheimilt, ef hér á landi hefur gengið dómur um
   verknaðinn, dómsátt verið gerð eða ákæru frestað skilorðsbundið.
           Nú hefur rannsókn gegn sökuðum manni ekki leitt til ákæru á hendur
   honum, og verður hann þá ekki framseldur fyrir þann verknað, sem rannsókn
   tók til, nema skilyrði séu fyrir hendi um upptöku máls samkvæmt [lögum um
   meðferð opinberra mála].^1)

   ^1)[2]L. 19/1991, 195. gr.

                                     6. gr.
           Nú er óskað framsals á manni, sem vegna annars brots en í
   framsalsbeiðni greinir hefur verið dæmd refsivist hér á landi, eða vistun
   hans á hæli hefur verið ákveðin í dómi eða samkvæmt heimild í dómi, og
   verður hann þá ekki framseldur, fyrr en refsivist hans eða hælisvist
   lýkur. Ekki verður maður heldur framseldur, ef hann er undir saksókn hér á
   landi vegna annars brots en framsalsbeiðni varðar, enda liggi 2 ára
   refsivist hið minnsta við því broti. Sama gildir, ef maður er hafður í
   gæslu eða frelsi hans takmarkað samkvæmt réttarfarslögum vegna annars
   afbrots en í framsalsbeiðni greinir.
           Um framsal til saksóknar má þó víkja frá ákvæðum 1. mgr., enda sé
   það skilyrði sett fyrir framsali, að viðkomandi maður sé að saksókn
   lokinni sendur aftur réttum stjórnvöldum hér á landi, svo fljótt sem við
   verður komið.

                                     7. gr.
           [Jafnan skal setja eftirgreind skilyrði fyrir framsali:

           1. Að hinn framseldi maður verði ekki án samþykkis
           dómsmálaráðuneytisins, sbr. 17. gr., framseldur áfram til neins
           annars ríkis fyrir refsiverðan verknað, framinn fyrir framsalið.
           2. Að hinn framseldi maður verði ekki saksóttur né látinn taka út
           refsingu fyrir neinn þann verknað, sem framinn er fyrir framsalið
           og hann hefur fyrir dómi hér á landi annað hvort verið sakfelldur
           fyrir eða sýknaður af og dómur hefur þegar gengið um hér á landi,
           annað hvort til sakfellingar eða sýknu.
           3. Að hinn framseldi maður verði ekki án samþykkis
           dómsmálaráðuneytisins, sbr. 17. gr., saksóttur né látinn taka út
           refsingu fyrir neinn þann verknað, sem framinn er fyrir framsalið
           og rannsókn málsins hefur ekki leitt til ákæru á hendur honum hér
           á landi.
           4. Að hinn framseldi maður, sé hann íslenskur ríkisborgari, verði
           ekki saksóttur né látinn taka út refsingu fyrir nokkurn annan
           verknað, framinn fyrir framsalið, en þann, sem hann er framseldur
           fyrir, nema svo standi á, sem hér segir:

                        a. að fyrir liggi samþykki dómsmálaráðuneytisins,
                        sbr. 17. gr., eða
                        b. að hinn framseldi maður hafi sjálfur samþykkt það
                        á dómþingi, eða
                        c. að hinn framseldi maður hafi ekki horfið úr landi
                        því, sem hann var framseldur til, enda þótt hann hafi
                        átt þess kost í einn mánuð hið skemmsta að fara þaðan
                        óhindraður, eða
                        d. að hann hafi horfið aftur til lands þess, sem hann
                        var framseldur til, eftir að hann hafði farið úr
                        landi.

           5. Að hinn framseldi maður verði ekki saksóttur né látinn taka út
           refsingu fyrir stjórnmálaafbrot, sem framið er fyrir framsalið, og
           hann er ekki framseldur fyrir, nema að fullnægðum skilyrðum þeim,
           sem talin eru undir 4 a--d, og því aðeins að hinn framseldi maður
           sé ekki íslenskur ríkisborgari.

           Ávallt er heimilt að setja fleiri skilyrði fyrir framsali, eftir
   því sem ástæða þykir til.]^1)

   ^1)[3]L. 44/1975, 1. gr.

                                     8. gr.
           ...^1)

   ^1)[4]L. 44/1975, 2. gr.

                                     9. gr.
           Framsalsbeiðni, sem koma verður frá þar til bæru stjórnvaldi í
   viðkomandi ríki, skal send dómsmálaráðuneytinu.
           Í beiðninni skal greina ríkisfang manns þess, sem óskast
   framseldur, dvalarstað hans hér á landi, sé um hann vitað, tegund hins
   refsiverða verknaðar og hvar og hvenær hann var framinn. Gefa skal lýsingu
   á manninum, ef unnt er og þörf krefur. Einnig skal frá því skýrt, hvaða
   refsiákvæði muni að líkindum koma til greina um verknaðinn.
           Nú hefur viðkomandi maður ekki sjálfur á dómþingi annað hvort
   samþykkt framsalið eða játað sig sekan um brot það, sem framsalsbeiðni
   varðar, og skal þá til grundvallar framsalsbeiðni liggja áfellisdómur eða
   dómsákvörðun um, að rökstudd ástæða sé til að gruna manninn um að hafa
   framið brotið. Framselja má til saksóknar út af fleiri en einu broti, þó
   að játning eða dómsákvörðun liggi aðeins fyrir um eitt þeirra.

                                    10. gr.
           Dómsmálaráðuneytið sendir saksóknara ríkisins framsalsbeiðnina, og
   ber honum að sjá til þess, að nauðsynleg rannsókn fari þegar fram.
           Nú samþykkir viðkomandi maður á dómþingi framsalið eða játar sig
   sekan um brot það, sem í framsalsbeiðni greinir, og er þá ekki þörf
   frekari rannsóknar, nema dómsmálaráðuneytið æski hennar sérstaklega.
           Ef ekki er annars getið í lögum þessum, skal um framkvæmd
   rannsóknar og annað, sem framsalsbeiðni varðar, beita reglum laga um
   meðferð opinberra mála eftir því sem við á.

                                    11. gr.
           Maður sá, sem óskast framseldur, getur krafist úrskurðar
   [héraðsdóms]^1) í Reykjavík um, hvort skilyrði laga fyrir framsali séu
   fyrir hendi. Saksóknari skal, jafnframt því sem hann tilkynnir manninum
   framsalsbeiðnina og rök fyrir henni, láta hann vita um heimild þessa og að
   hann eigi þess kost að fá skipaðan verjanda samkvæmt 13. gr. Úrskurð
   [héraðsdóms]^1) má kæra til hæstaréttar.
           [Hafi úrskurðar verið krafist, skal framsal ekki fara fram fyrr en
   endanlegur dómsúrskurður hefur verið kveðinn upp.]^2)

   ^1)[5]L. 19/1991, 195. gr.^2)[6]L. 44/1975, 3. gr.

                                    12. gr.
           Við rannsókn út af framsalsbeiðninni má beita þeim
   þvingunaraðgerðum, sem lög um meðferð opinberra mála heimila í sambandi
   við rannsókn samsvarandi sakamála. Við ákvörðun um beitingu
   þvingunaraðgerða má leggja til grundvallar dómsákvarðanir þær, sem
   framsalsbeiðni fylgja, án frekari rannsóknar um sönnun fyrir sök
   viðkomandi manns.
           Framangreindum þvingunaraðgerðum má beita, uns úr því er skorið,
   hvort framsal skuli fram fara, og þangað til framsal er framkvæmt, sé það
   heimilað. Ef kveðinn er upp úrskurður um gæsluvarðhald, skal því ekki
   markaður lengri tími en 3 vikur. Þyki nauðsyn bera til að lengja
   varðhaldstímann, skal það gert með úrskurði á dómþingi, þar sem
   gæslufanginn er viðstaddur. Ekki má framlengja varðhaldstímann um meira en
   2 vikur í senn.

                                    13. gr.
           Jafnan skal dómari skipa viðkomandi manni verjanda, ef hann eða
   saksóknari æskja þess. Dómari getur og af sjálfsdáðum skipað verjanda, ef
   honum þykir ástæða til.
           Laun verjanda og annar sakarkostnaður greiðist úr ríkissjóði.
   Dómari getur þó, þegar sérstaklega stendur á, gert viðkomandi manni að
   greiða kostnaðinn.

                                    14. gr.
           Að rannsókn lokinni sendir saksóknari dómsmálaráðuneytinu öll gögn
   málsins ásamt álitsgerð um það. Ráðuneytið tekur síðan ákvörðun um, hvort
   framsal skuli heimilað.

                                    15. gr.
           Þegar dómsmálaráðuneytið verður við beiðni um framsal, skal það
   framkvæmt svo fljótt sem unnt er. Ef viðkomandi maður er ekki í haldi, má
   handtaka hann og gæta hans, uns hann er afhentur, eða takmarka frelsi hans
   með öðrum hætti, eftir því sem segir í [lögum um meðferð opinberra
   mála].^1)
           Þegar maður er framseldur, má ákveða, að munir eða verðmæti, sem
   hald hefur verið lagt á í sambandi við málið, séu afhentir stjórnvaldi
   því, sem framsals óskaði, enda sé um afhendingu gerður fyrirvari, ef
   ástæða er til, til verndar rétti þriðja manns.

   ^1)[7]L. 19/1991, 195. gr.

                                    16. gr.
           [Nú er í einhverju þeirra ríkja, sem í 1. gr. getur, lýst eftir
   manni, sökuðum um afbrot, sem orðið gæti grundvöllur framsals eftir lögum
   þessum, og má þá beita hann þvingunaraðgerðum laga um meðferð opinberra
   mála með sama hætti og væri hann sakaður um samsvarandi afbrot hér á
   landi. Sömu aðgerðum má beita, ef viðkomandi yfirvöld tilkynna, að þau
   muni krefjast framsals fyrir slíkt afbrot.]^1)
           Ef þvingunaraðgerðum er beitt, skal það þegar í stað tilkynnt
   lögregluyfirvöldum eða saksóknara í því landi, þar sem lýst var eftir
   viðkomandi manni. Ef framsalsbeiðni berst ekki dómsmálaráðuneytinu innan 2
   vikna frá því, að slík tilkynning var send, skulu þvingunaraðgerðir falla
   niður.

   ^1)[8]L. 44/1975, 4. gr.

                                    17. gr.
           [Samþykki samkvæmt 7. gr. verður því aðeins veitt, að framsal
   fyrir verknaðinn hefði getað farið fram til viðkomandi lands. Ákvæði 11.
   og 13. gr. gilda einnig um veitingu slíks samþykkis eftir því sem við á.
           Tilmælum um veitingu samþykkis skv. 7. gr. skal fylgja greinargerð
   um tegund brotsins, hvar og hvenær það var framið og hvaða refsiákvæði
   muni koma til greina. Einnig skulu fylgja fullnægjandi gögn um það, að
   viðkomandi manni hafi verið kunngerður réttur hans samkvæmt 11. og 13. gr.
   eftir því sem við á, og um, hvort hann hafi æskt að notfæra sér þann
   rétt.]^1)

   ^1)[9]L. 44/1975, 5. gr.

                                    18. gr.
           Nú er maður framseldur frá ríki, sem getur í 1. gr., til annars
   ríkis, sem þar getur einnig, og má þá án sérstaks samþykkis flytja hann um
   íslenskt yfirráðasvæði.

                                    19. gr.
           Setja má í reglugerð nánari ákvæði um framkvæmd laga þessara.

                                    20. gr.
           Dómsmálaráðherra ákveður, hvenær lög þessi koma til framkvæmdar,
   gagnvart hverju einstöku ríki, sem í 1. gr. getur.^1)

   ^1)Lög þessi öðluðust gildi gagnvart Danmörku, Finnlandi, Noregi og
   Svíþjóð 15. júlí 1962, samkvæmt augl. A 85/1962.

References

   Visible links
   1. http://www.althingi.is/dba-bin/lawformpr.pl?lnr=1962007
   2. file://1991019.html
   3. file://ekkitil/ekkitil.html?1975044#g1
   4. file://ekkitil/ekkitil.html?1975044#g2
   5. file://1991019.html
   6. file://ekkitil/ekkitil.html?1975044#g3
   7. file://1991019.html
   8. file://ekkitil/ekkitil.html?1975044#g4
   9. file://ekkitil/ekkitil.html?1975044#g5
