
   --------------------------------------------------------------------------

                                 Lög um græðara

                              2005 nr. 34 11. maí

   --------------------------------------------------------------------------

                 Ferill málsins á Alþingi.   Frumvarp til laga.

Tóku gildi 25. maí 2005. Breytt með [1]l. 88/2008 (taka gildi 1. jan. 2009 nema
                   brbákv. VII sem tók gildi 21. júní 2008).

                         1. gr. Markmið og gildissvið.
 Markmið laga þessara er að stuðla að gæðum heilsutengdrar þjónustu græðara og
öryggi þeirra sem leita eftir slíkri þjónustu eða nýta sér hana. Markmiði þessu
   skal m.a. náð með því að koma á fót frjálsu skráningarkerfi fyrir græðara.
  Lögin taka til skráðra græðara og eftir því sem við á annarra græðara, þótt
                                 óskráðir séu.
                             2. gr. Skilgreiningar.
Með orðinu græðari í lögum þessum er átt við þá sem veita heilsutengda þjónustu
                    utan hinnar almennu heilbrigðisþjónustu.
 Með heilsutengdri þjónustu græðara er átt við þjónustu sem einkum tíðkast utan
   hinnar almennu heilbrigðisþjónustu og byggist fremur á hefð og reynslu en
gagnreyndum vísindalegum niðurstöðum. Slík þjónusta felur í sér meðferð með það
 að markmiði að efla heilsu fólks, lina þjáningar, draga úr óþægindum og stuðla
                                   að heilun.
                            3. gr. Skráningarkerfi.
 Komið skal á fót frjálsu skráningarkerfi fyrir græðara. Skráningarkerfið skal
 vera í umsjá Bandalags íslenskra græðara. Bandalaginu er heimilt að innheimta
 skráningargjald sem standa skal undir kostnaði við skráningu hvers græðara og
      rekstri og viðhaldi skráningarkerfisins. Bandalagið ákveður fjárhæð
 skráningargjalds og skal hún staðfest af ráðherra. Bandalagið skal tryggja að
almenningur hafi greiðan aðgang að upplýsingum um það hvaða græðarar eru skráðir
                 á hverjum tíma og hver sé starfsgrein þeirra.
  Skráðum græðara er skylt að hafa skráningarskírteini sitt á áberandi stað á
starfsstöð sinni þannig að það sé örugglega sýnilegt þeim sem sækja sér þjónustu
                              viðkomandi græðara.
     Heimilt er að skrá græðara sem eru félagar í fagfélagi sem á aðild að
skráningarkerfinu. Óski græðari sem ekki á aðild að fagfélagi eftir skráningu er
  skráning hans heimil að því tilskildu að hann uppfylli menntunarkröfur þess
 fagfélags sem hann ella ætti að tilheyra og önnur skilyrði skráningar og sæti
  eftirliti Bandalags íslenskra græðara. Uppfylli skráður græðari ekki lengur
     skilyrði skráningar skal Bandalag íslenskra græðara taka hann af skrá.
 Ráðherra ákveður að fenginni umsögn landlæknis og Bandalags íslenskra græðara
       hvort fagfélag fær aðild að frjálsu skráningarkerfi fyrir græðara.
   Ráðherra skal með reglugerð^1) kveða á um þær kröfur sem fagfélög þurfa að
  uppfylla til að eiga aðild að skráningarkerfinu. Þar skal einnig kveðið á um
 fyrirkomulag skráningar, þær upplýsingar sem fram þurfa að koma um starfsgrein
  græðara, aðgang almennings að skrá yfir græðara, vistun skráningarkerfisins,
 eftirlit með viðhaldi þess og þær kröfur sem græðarar þurfa að uppfylla til að
                                 fá skráningu.
Nú uppfyllir fagfélag ekki lengur þær kröfur sem reglugerð kveður á um og getur
               ráðherra þá ógilt aðild þess að skráningarkerfinu.
                                 ^1)Rg. 877/2006.
                            4. gr. Ábyrgðartrygging.
         Græðari ber bótaábyrgð á störfum sínum eftir almennum reglum.
        Skráðum græðurum er skylt að hafa í gildi ábyrgðartryggingu hjá
vátryggingafélagi sem hefur starfsleyfi hér á landi vegna tjóns sem leitt getur
  af gáleysi í störfum þeirra. Í stað vátryggingar skal græðara þó heimilt að
  leggja fram ábyrgð sem veitt er af viðskiptabanka eða sparisjóði, eða annars
 konar tryggingu sem veitir sambærilega vernd að mati ráðherra. Ráðherra setur
           reglugerð^1) um lágmark vátryggingarfjárhæðar og framkvæmd
vátryggingarskyldunnar. Hann skal hafa samráð við Bandalag íslenskra græðara og
               landlækni um ákvörðun vátryggingarfjárhæðarinnar.
                                 ^1)Rg. 876/2006.
                       5. gr. Trúnaðar- og þagnarskylda.
    Græðurum er skylt að gæta fyllstu þagmælsku um öll einkamál sem þeir fá
vitneskju um í starfi sínu nema lög bjóði annað. Þagnarskylda helst þótt græðari
láti af störfum og einnig þótt sá sem notið hefur þjónustu viðkomandi græðara sé
          fallinn frá. Um vitnaskyldu græðara gilda ákvæði læknalaga.
          6. gr. Skráning upplýsinga um heilsutengda þjónustu græðara.
Að höfðu samráði við landlækni og Bandalag íslenskra græðara setur ráðherra með
   reglugerð skilyrði um skráningu og meðferð upplýsinga vegna heilsutengdrar
 þjónustu græðara sem veitt er utan hinnar almennu heilbrigðisþjónustu. Að öðru
 leyti fer um meðferð upplýsinga, þar á meðal öryggi þeirra, samkvæmt lögum um
  persónuvernd og meðferð persónuupplýsinga og reglum settum með stoð í þeim.
              7. gr. Takmarkanir á heilsutengdri þjónustu græðara.
       Meðferð vegna alvarlegra sjúkdóma skal einungis veitt af löggiltum
heilbrigðisstarfsmönnum. Þetta gildir þó ekki ef sjúklingur óskar eftir þjónustu
græðara eftir samráð við lækni. Græðari skal í slíkum tilvikum fullvissa sig um
                          að samráð hafi átt sér stað.
  Græðurum er óheimilt að gera aðgerðir eða veita meðferð sem fylgir alvarleg
 áhætta fyrir heilsu sjúklings. Sama máli gegnir um meðferð sjúkdóma sem falla
  undir ákvæði sóttvarnalaga um smitsjúkdóma og hafa í för með sér hættu fyrir
                                   almenning.
   Græðurum er óheimilt að ráðleggja fólki að hætta lyfjameðferð eða annarri
        meðferð sem það hefur hafið hjá löggiltu heilbrigðisstarfsfólki.
    Verði græðari þess var að skjólstæðingur sé með vandamál sem fellur utan
  starfssviðs græðara eða að meðferðin hafi ekki borið tilætlaðan árangur ber
                    honum að vísa skjólstæðingi til læknis.
  Heilbrigðisstofnun er heimilt að koma til móts við óskir sjúklinga sem vilja
     nýta sér heilsutengda þjónustu græðara þar sé það í samræmi við stefnu
          stofnunarinnar og ber þá að skrá það í sjúkraskrá sjúklings.
Ráðherra getur með reglugerð, að höfðu samráði við Bandalag íslenskra græðara og
landlækni, kveðið nánar á um þá sjúkdóma, aðgerðir og meðferð sem getið er í 1.
                                   og 2. mgr.
                         8. gr. Starfsheiti og kynning.
   Einungis sá sem er skráður græðari skv. 3. gr. hefur rétt til þess að nota
                heitið skráður í tengslum við starfsgrein sína.
Ráðherra er heimilt að setja reglugerð sem takmarkar kynningar og auglýsingar á
 starfsemi þeirra sem stunda heilsutengda þjónustu með hliðsjón af þeim ákvæðum
                     laga sem gilda um heilbrigðisstéttir.
                                9. gr. Viðurlög.
Brot gegn lögum þessum eða reglum settum samkvæmt þeim, framin af ásetningi eða
vítaverðu gáleysi, varða sektum eða fangelsi allt að þremur mánuðum nema þyngri
 refsing liggi við samkvæmt öðrum lögum. Um hlutdeild fer eftir ákvæðum 22. gr.
                            almennra hegningarlaga.
        Með brot gegn lögum þessum skal fara að hætti opinberra mála.^1)
    ^1)Málsgreinin var felld brott með [2]l. 88/2008, 233. gr. Breytingin tekur
                    gildi 1. jan. 2009 skv. [3]232. gr. s.l.
                              10. gr. Endurskoðun.
   Lög þessi skal endurskoða eigi síðar en fimm árum eftir gildistöku þeirra.
                              11. gr. Gildistaka.
                         Lög þessi öðlast þegar gildi.

References

   Visible links
   1. file://2008088.html
   2. file://2008088.html#g233
   3. file://2008088.html
