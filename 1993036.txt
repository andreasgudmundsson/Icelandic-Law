
   --------------------------------------------------------------------------

                                     Lög um kirkjugarða, greftrun og líkbrennslu

                              1993, nr. 36, 4. maí

   --------------------------------------------------------------------------

                                   I. kafli.

                        Um greftrun líka og líkbrennslu.

                                     1. gr.
           Skylt er að greftra lík í lögmætum kirkjugarði, sbr. 5. gr., eða
   brenna þau í viðurkenndri líkbrennslustofnun (bálstofu), sbr. 7. gr.

                                     2. gr.
           Skylt er að virða ákvarðanir sjálfráða manns um hvort greftra
   skuli lík hans eða brenna.
           Nú var maður ósjálfráða er hann féll frá og tekur þá lögráðamaður
   (lögráðamenn) hans ákvörðun um þetta efni.
           Nú er ekki vitað um vilja látins manns sem sjálfráða var og ákveða
   þá eftirlifandi maki (sambúðaraðili) og niðjar (kjörniðjar) hins látna
   hvort lík skuli greftrað eða brennt.
           Nú er þeim vandamönnum eigi til að dreifa er greinir í 3. mgr. og
   taka foreldrar og systkin hins látna ákvarðanir í þessu efni og fer um það
   skv. 3. mgr. Ella er ákvörðunarvaldið í höndum þeirra er nákomnastir eru
   hinum látna. Skal í því sambandi til þess litið hjá hverjum hinn látni
   hefur dvalist og hver sjái um útförina.
           Ef eigi er vitað um afstöðu hins látna, sbr. 1. mgr., né þeirra er
   greinir í 3. og 4. mgr. má líkbrennsla fara fram, enda verði útförin gerð
   á stað þar sem aðstaða er til líkbrennslu, sbr. 7. gr.

                                     3. gr.
           Óheimilt er að greftra lík eða brenna nema lögmætt dánarvottorð
   liggi fyrir og vottorð sýslumanns eða umboðsmanns hans um tilkynningu um
   látið, sbr. skiptalög. Gæta skal og ákvörðunar um líkskoðun eða krufningu
   líka samkvæmt lögum um meðferð opinberra mála og enn fremur laga um
   mannskaðaskýrslur og rannsókn á fundnum líkum.
           Áður en líkbrennsla fer fram þarf enn fremur að vera fyrir hendi
   vottorð lögreglustjóra þess efnis að hann sjái ekkert því til fyrirstöðu
   að líkbrennsla fari fram. Þeim er sér um framkvæmd líkbrennslu ber að afla
   vottorðs þessa.

                                     4. gr.
           Hver maður á rétt til legstaðar þar í sókn sem hann andaðist eða
   var síðast heimilisfastur eða þar sem vandamenn hans, sbr. 2. gr., óska
   legs fyrir hann.

                                   II. kafli.

 Um kirkjugarða og grafreiti og friðhelgi þeirra, svo og líkbrennslustofnanir.

                                     5. gr.
           Með kirkjugörðum í lögum þessum er átt við afmörkuð grafarsvæði
   kirkjusóknar eða kirkjusókna sem vígð hafa verið, sbr. 6. gr.

                                     6. gr.
           Kirkjugarðar og grafreitir eru friðhelgir, sbr. og almenn
   hegningarlög.
           Kirkjugarða þjóðkirkjunnar skal prestur vígja. Heimilt er að
   afmarka óvígðan reit innan kirkjugarðssvæðis ef hlutaðeigandi
   kirkjugarðsstjórn samþykkir.
           Eigi má reisa mannvirki, starfrækja stofnanir eða reka fyrirtæki,
   sem frá stafar hávaði eða ys, í nánd við kirkjugarða. Skal þessa gætt við
   skipulagningu skipulagsskyldra staða.

                                     7. gr.
           Líkbrennsla hér á landi má eingöngu fara fram í stofnunum sem
   dóms- og kirkjumálaráðuneytið löggildir.
           Búa ber um öskuna í þar til gerðum duftkerum sem skylt er að
   varðveita í kirkjugarði eða löggiltum grafreit. Skal grafa kerin niður í
   grafarstæði eða leggja þau í leiði ef vandamenn, er greinir í 1. mgr. 47.
   gr., óska þess. Dýpt duftkersgrafar skal vera um 1 metri.
           Kirkjugarðsstjórn getur ákveðið sérstakan reit í kirkjugarði fyrir
   duftker og sé stærð hvers leiðis jafnan hin sama, um ^1/[2] fermetri. Nöfn
   þeirra sem duft er varðveitt af í kirkjugarði skal rita á legstaðaskrá og
   kerin og grafirnar tölusettar, sbr. 27. gr.
           Óheimilt er að varðveita duftker annars staðar en í kirkjugarði
   eða löggiltum grafreit.

                                  III. kafli.

                  Stjórn, starfslið og yfirumsjón kirkjugarða.

                                     8. gr.
           Hver kirkjugarður þjóðkirkjunnar er sjálfseignarstofnun með
   sérstöku fjárhaldi, í umsjón og ábyrgð safnaðar undir yfirstjórn prófasts
   (í Reykjavík prófasta) og biskups.
           Sóknarnefnd eða sérnefnd kjörin af safnaðarfundi, sbr. 9. gr.,
   hefur á hendi umsjón og fjárhald kirkjugarðs samkvæmt því sem fyrir er
   mælt í lögum þessum. Er hún hér eftir nefnd kirkjugarðsstjórn.

                                     9. gr.
           Nú hafa tvær eða fleiri sóknir sameiginlegan kirkjugarð eða
   kirkjugarða og skulu þá sóknarnefndir hver um sig kjósa einn mann úr hópi
   aðalmanna og varamanna í nefndinni í kirkjugarðsstjórn til fjögurra ára í
   senn, svo og varamann með sama hætti. Utanþjóðkirkjusöfnuðum með a.m.k.
   1.500 gjaldskylda meðlimi er heimilt að kjósa einn mann úr sínum hópi og
   annan til vara í kirkjugarðsstjórn til fjögurra ára í senn. Bálfararfélag
   Íslands kýs, ef því er að skipta, einn mann og annan til vara til
   jafnlangs tíma í kirkjugarðsstjórn Reykjavíkurprófastsdæma. Prófastur
   situr fundi kirkjugarðsstjórnar og hefur atkvæðisrétt þegar tala
   fundarmanna er jöfn eða tilnefnir ella varamann í sinn stað. Prófastar
   Reykjavíkurprófastsdæma sitja fundi til skiptis sitt árið hvor og eru
   varamenn hvor fyrir annan.
           Kirkjugarðsstjórnir þessar hafa sömu skyldur og ábyrgð sem
   sóknarnefndir að því er til kirkjugarða tekur.

                                    10. gr.
           Kirkjugarðsstjórn er heimilt að ráða sérstakan kirkjugarðsvörð,
   svo og framkvæmdastjóra, er hafi á hendi umsjón og eftirlit samkvæmt
   erindisbréfi sem kirkjugarðsstjórn setur.
           Kirkjugarðsstjórn sér um að láta taka allar grafir í garðinum, sér
   um árlegt viðhald legstaða og ber kostnað af prestþjónustu vegna útfara.

                                    11. gr.
           Skipulagsnefnd kirkjugarða hefur yfirumsjón með kirkjugörðum
   landsins svo sem nánar er fyrir mælt í lögum þessum. Í henni eiga sæti
   biskup Íslands eða fulltrúi hans, húsameistari ríkisins, skipulagsstjóri
   ríkisins, þjóðminjavörður og fulltrúi tilnefndur af Sambandi íslenskra
   sveitarfélaga, einn maður kosinn af kirkjuþingi og annar af
   kirkjugarðsstjórn Reykjavíkurprófastsdæma, báðir til fjögurra ára í senn.
   Varamenn þessara tveggja manna skulu kosnir með sama hætti og til
   jafnlangs tíma. Biskup er formaður nefndarinnar. Ef atkvæði verða jöfn í
   skipulagsnefnd ræður atkvæði formanns.
           Skipulagsnefnd ræður framkvæmdastjóra kirkjugarða og setur honum
   erindisbréf. Hann skal vera sérfróður um gerð og skipulag kirkjugarða.
   Laun hans og annar starfskostnaður, svo og kostnaður við störf
   skipulagsnefndar kirkjugarða, greiðist úr Kirkjugarðasjóði.

                                   IV. kafli.

 Um skyldur og rétt sveitarfélaga vegna kirkjugarða, svo og um eignarnám vegna
                                  kirkjugarða.

                                    12. gr.
           Skylt er sveitarfélagi því, er liggur innan sóknar, að láta
   ókeypis í té hæfilegt kirkjugarðsstæði svo og efni í girðingu, þó þannig
   að óbreyttar haldist kvaðir þær er þegar eru á jörðum og lóðum þar sem
   kirkjugarðar standa.
           Þar sem ekki er völ á nægilega þurrum eða djúpum jarðvegi til
   kirkjugarðsstæðis skal sveitarfélag kosta framræslu og uppfyllingu
   landsins.

                                    13. gr.
           Þar sem kirkja er ekki í kirkjugarði leggur sveitarfélag veg frá
   henni til kirkjugarðs og heldur honum akfærum, þar á meðal með
   snjómokstri, ef því er að skipta. Enn fremur leggur sveitarfélagið til
   ókeypis hæfilegan ofaníburð í götur og gangstíga kirkjugarðs ef þess er
   óskað og greiðir akstur hans.
           Í kaupstöðum eða kauptúnum sér sveitarfélag fyrir nægilegu vatni
   til vökvunar blóma og trjágróðurs í kirkjugarðinum.

                                    14. gr.
           Nú hafa fleiri en eitt sveitarfélag eða bæjarfélag og hreppur eða
   hreppshluti sameiginlegan kirkjugarð og skal þá skipta kostnaðinum, sbr.
   12. og 13. gr., niður á hlutaðeigandi bæjar- og sveitarfélög eða hluta
   þeirra eftir mannfjölda í hverju þeirra fyrir sig.
           Rétt er kirkjugarðsstjórn, ef óhæfilegur dráttur verður á
   framkvæmd þeirra verka er getur í 2. mgr. 12. gr., svo og 13. gr., að taka
   sjálf að sér framkvæmd að nokkru eða öllu leyti. Gerir hún þá reikning
   yfir kostnaðinn að verkinu loknu og sætir reikningurinn úrskurði dóms- og
   kirkjumálaráðuneytisins ef ágreiningur verður. Greiða skal reikninginn
   samkvæmt úrskurði ráðuneytisins innan mánaðar frá því er hann er felldur.

                                    15. gr.
           Heimilt er með samþykki dóms- og kirkjumálaráðuneytisins að taka
   eignarnámi hentugt land undir kirkjugarð.

                                   V. kafli.

          Ákvarðanir um nýjan kirkjugarð og stækkun eldri kirkjugarðs.

                                    16. gr.
           Lögmætur safnaðarfundur, eða safnaðarfundir ef fleiri söfnuðir en
   einn eiga í hlut, ákveður hvenær taka skuli upp nýjan kirkjugarð eða
   stækka gamlan en í Reykjavíkurprófastsdæmum kirkjugarðsstjórn.
           Nú er þetta vanrækt og getur þá skipulagsnefnd kirkjugarða skipað
   fyrir um stækkun eða flutning kirkjugarðs, enda liggi fyrir álit prófasts
   (prófasta) um nauðsyn þess.
           Þegar gera á nýjan kirkjugarð eða stækka gamlan skal leita
   umsagnar heilbrigðisnefndar og héraðslæknis og skipulagsnefndar
   sveitarfélagsins um hvort heilbrigðissjónarmið eða skipulagsástæður standi
   framkvæmdinni í vegi. Gögn þessi ber síðan að senda ásamt uppdrætti af
   fyrirhuguðum kirkjugarði eða stækkun hans til skipulagsnefndar kirkjugarða
   til úrlausnar, en ákvörðun hennar má skjóta til dóms- og
   kirkjumálaráðuneytisins er úrskurðar málið til fullnaðar.

                                   VI. kafli.

               Uppdrættir af kirkjugörðum og framkvæmdir við þá.

                                    17. gr.
           Kirkjugarðsstjórnir skulu láta gera á sérstök eyðublöð uppdrætti
   af kirkjugörðum landsins, bæði þeim sem í notkun eru og hinum sem hætt er
   að nota en enn hefur eigi verið sléttað yfir. Á uppdrætti þessa skal
   markað fyrir legsteinum öllum og þeim leiðum sem menn vita deili á. Lýsing
   fylgi á minnismerkjum og skrá yfir þau leiði sem menn vita hverjir hvíla
   undir, ásamt nöfnum þeirra og dánarári.
           Að því búnu lætur framkvæmdastjóri kirkjugarða í samráði við
   skipulagsnefnd kirkjugarða gera uppdrátt að skipulagi garðanna, stækkun ef
   með þarf, girðingum og sáluhliði.

                                    18. gr.
           Kirkjugarðar skulu girtir traustri girðingu með vönduðu sáluhliði.
   Þegar girða þarf kirkjugarð skal leita um það tillagna skipulagsnefndar
   sveitarfélagsins og skipulagsnefndar kirkjugarða. Að fengnum þessum
   tillögum gerir safnaðarfundur, eða safnaðarfundir ef fleiri söfnuðir en
   einn eiga í hlut, ályktun um gerð girðingarinnar, en kirkjugarðsstjórn í
   Reykjavíkurprófastsdæmum. Náist eigi samkomulag um girðingu við
   framkvæmdastjóra kirkjugarða ræður úrskurður skipulagsnefndar kirkjugarða.
           Nú er kirkjugarður fjarri kirkju og skal þá vera klukka í
   sáluhliði, stöpli eða líkhúsi.

                                    19. gr.
           Kirkjugarðsstjórnum er skylt að láta leggja brautir og gangstíga í
   kirkjugörðum samkvæmt staðfestum uppdrætti, gróðursetja tré og runna,
   slétta garðinn, ef til þess er ætlast, halda öllu þessu vel við, láta slá
   garðana reglulega með varúð og hafa þá að öllu leyti vel og snyrtilega
   hirta.
           Kirkjugarðsstjórnir skulu stuðla að því að legstaðir séu smekklega
   prýddir blómjurtum og vel um þá hirt.
           Skógrækt ríkisins er skylt að veita kirkjugarðsstjórnum
   endurgjaldslaust leiðbeiningar um val og hirðingu trjáa er vel hæfa
   kirkjugörðum.

                                    20. gr.
           Kirkjugarðsstjórn er heimilt að láta reisa kapellu og líkhús í eða
   við kirkjugarð á kostnað hans og koma þar upp húsnæðisaðstöðu fyrir
   starfsmenn kirkjugarðsins. Uppdrættir og staðsetning skulu samþykkt af
   skipulagsnefnd kirkjugarða og skipulags- og byggingarnefnd
   sveitarfélagsins. Gerð kapellu og líkhúss skal háð samþykki
   byggingarnefndar og heilbrigðisnefndar.
           Kirkjugarðsstjórn er enn fremur heimilt að taka þátt í
   kostnaðarsömum framkvæmdum við útfararkirkjur.
           Skylt er kirkjugarðsstjórn að annast greftrunarkirkjur og kosta
   rekstur þeirra, sbr. lög um kirkjusóknir o.fl.

                                  VII. kafli.

                  Um grafir, umhirðu leiða, legstaðaskrá o.fl.

                                    21. gr.
           Útfararþjónustu mega þeir einir reka sem hafa til þess leyfi dóms-
   og kirkjumálaráðuneytisins. Ráðherra setur nánari reglur um
   leyfisveitinguna í reglugerð.^1)
           Þar sem kirkjugarðsstjórnir reka útfararþjónustu skal sú starfsemi
   og fjárhagur henni tengdur vera algerlega aðskilin frá lögboðnum verkefnum
   kirkjugarðsstjórnar.

   ^1)[2]Rg. 232/1995, sbr. [3]381/1995.

                                    22. gr.
           Kirkjugarðsstjórn ber að sjá um að greftri sé hagað skipulega og
   samkvæmt uppdrætti, enda óheimilt að taka gröf annars staðar en þar sem
   hún leyfir eða umboðsmaður hennar. Gröf má eigi taka innan kirkju eða nær
   grunni hennar en 1^1/[2] metra.

                                    23. gr.
           Grafir skulu vera svo djúpar að fullur metri sé frá kistuloki á
   grafarbarm. Kirkjugarðsstjórn getur heimilað að tvígrafið sé í sömu gröf
   ef þess er óskað af hálfu vandamanna þess er grafa á og fyrir liggur
   samþykki vandamanna þess er þar var áður grafinn. Skal þá grafardýpt hið
   fyrra sinni vera 2^1/[2] metri. Sá sem gröf lætur taka er skyldur til þess
   að láta ganga vel frá legstaðnum svo fljótt sem við verður komið og slétta
   yfir gröfina. Sé þetta vanrækt lætur kirkjugarðsstjórn framkvæma verkið á
   kostnað hlutaðeiganda.
           Kirkjugarðsstjórn er enn fremur heimilt að ákveða að í tilteknum
   hluta kirkjugarðs, þar sem jarðvegsdýpt leyfir, skuli grafa í tveimur
   dýptum.

                                    24. gr.
           Beinum, sem upp kunna að koma þegar gröf er tekin, skal koma fyrir
   í gröfinni á ný. Sé bálstofa fyrir hendi er heimilt að brenna allar slíkar
   leifar og leggja öskuna í gröf, sbr. 7. gr.

                                    25. gr.
           Kirkjugarðsstjórn er heimilt að úthluta allt að þremur
   grafarstæðum til sömu fjölskyldu, enda sé eftir því leitað við greftrun
   þess er fyrst fellur frá. Réttur til grafarstæðanna helst í 50 ár.

                                    26. gr.
           Kirkjugarðsstjórn er heimilt að fjarlægja af leiðum ónýtar eða
   óviðeigandi girðingar og minnismerki, en gera skal þá vandamönnum viðvart
   áður ef kostur er og jafnan haft samráð í þessum efnum við sóknarprest, í
   Reykjavíkurprófastsdæmum við prófasta. Minnismerkjum, sem fjarlægð eru,
   skal að jafnaði komið fyrir á vissum stað í garðinum þar sem best þykir á
   fara að dómi prófasts. Þetta gildir og um minnismerki á þeim gröfum sem
   eru eldri en 75 ára og enginn hefur óskað friðunar á. Séu slík minnismerki
   flutt skal upprunalegur staður þeirra merktur greinilega samkvæmt öðrum
   ákvæðum þessara laga.
           Kirkjugarðsstjórnum er heimilt að láta hefja gömul minnismerki úr
   moldu ef þörf krefur. Enn fremur er þeim skylt að láta smíða hlífðarstokka
   um þá legsteina er þjóðminjavörður tiltekur. Kostnað, sem af þessu leiðir,
   ber hlutaðeigandi kirkjugarði að greiða.

                                    27. gr.
           Kirkjugarðsstjórn heldur legstaðaskrá í því formi sem
   skipulagsnefnd kirkjugarða ákveður. Þar skal rita nöfn, kennitölu og
   stöðu, heimili, aldur, greftrunardag og grafarnúmer þeirra sem jarðsettir
   eru, jafnóðum og greftrað er, sbr. þó 3. mgr., og enn fremur nöfn þeirra
   sem fyrir eru greftraðir í garðinum ef leiði þeirra þekkjast. Uppdráttur
   að kirkjugarðinum fylgi hverri legstaðaskrá og séu mörkuð á hann leiði
   allra þeirra sem standa í skránni.
           Skrá skv. 1. mgr. skal gerð í tveimur eintökum og geymist annað
   hjá sóknarpresti og skal það afhent honum ársfjórðungslega. Í
   Reykjavíkurprófastsdæmum og öðrum prófastsdæmum, ef þurfa þykir, skal
   afhenda afrit skrárinnar héraðslækni, manntalsskrifstofu, þjóðskrárdeild
   Hagstofu Íslands, Tryggingastofnun ríkisins, Sambandi íslenskra
   lífeyrissjóða og Blóðbankanum í Reykjavík mánaðarlega.
           Þrátt fyrir ákvæði 1. mgr. er kirkjugarðsstjórn að höfðu samráði
   við prófast (prófasta) og skipulagsnefnd kirkjugarða heimilt að afmarka
   sérstakt svæði í kirkjugarði og greftra þar án þess að grafarnúmers innan
   svæðisins sé getið. Að öðru leyti fer um slíkar greftranir svo sem í 1.
   mgr. getur.

                                    28. gr.
           Öll leiði í kirkjugarði, sem þekkt eru, skulu auðkennd með
   tölumerki er samsvarar tölu þeirra á legstaðaskrá, sbr. 3. mgr. 27. gr. Sá
   sem setja vill minnismerki á leiði skal fá til þess leyfi
   kirkjugarðsstjórnar sem ber að sjá um að minnismerkið sé traust og fari
   vel. Eigi má setja girðingar úr steini, málmi, timbri, plasti eða
   sambærilegu efni um einstök leiði eða fjölskyldugrafreiti. Eigi má gera
   grafhýsi í kirkjugarði.
           Ágreiningi um þessi atriði má skjóta til skipulagsnefndar
   kirkjugarða.

                                    29. gr.
           Allar grafir skulu friðaðar í 75 ár. Að þeim tíma liðnum er
   kirkjugarðsstjórn heimilt að grafa þar að nýju eða framlengja friðun ef
   þess er óskað. Heimilt er og kirkjugarðsstjórn að friða leiði ef þar eru
   smekkleg minnismerki að mati hennar og þeim vel við haldið eða af öðrum
   ástæðum.

                                    30. gr.
           Legstaðasjóðir, sbr. [4]20. gr. laga nr. 21/1963, verða eigi
   stofnaðir eftir gildistöku laga þessara.
           Kirkjugarðsstjórn hefur á hendi stjórn og reikningshald
   legstaðasjóða þeirra, sem myndaðir hafa verið fyrir gildistöku laganna,
   undir yfirstjórn prófasts. Hún ávaxtar sjóðina í Kirkjugarðasjóði eða með
   öðrum þeim hætti sem henni þykir best henta.
           Nú er friðunartími legstaðar liðinn og ekki nægilegt fé fyrir
   hendi í sjóðnum til sómasamlegs viðhalds legstaðarins að dómi prófasts
   (prófasta) og hverfur þá sjóðurinn til kirkjugarðsins sem eign hans.

                                  VIII. kafli.

     Ákvarðanir um að hætt skuli að grafa í kirkjugarði og um niðurlagningu
                                  kirkjugarðs.

                                    31. gr.
           Ákvörðun um að hætta skuli að grafa í kirkjugarði skal gerð á
   lögmætum safnaðarfundi eða safnaðarfundum, í Reykjavíkurprófastsdæmum í
   kirkjugarðsstjórn, enda komi til samþykki skipulagsnefndar kirkjugarða.
           Niðurlagningu kirkjugarðs skal tilkynna biskupi og dóms- og
   kirkjumálaráðuneyti. Niðurlagðir kirkjugarðar eru friðhelgir og skulu
   taldir til fornleifa, sbr. þjóðminjalög. Heimilt er að þinglýsa ákvörðun
   um niðurlagningu kirkjugarðs.
           Skylt er að halda við girðingu um niðurlagðan kirkjugarð á kostnað
   sóknarkirkjugarðsins svo og að hirða hann sómasamlega.
           Skipulagsnefnd kirkjugarða gerir tillögur í samráði við
   skipulagsnefnd sveitarfélags og sóknarnefnd (kirkjugarðsstjórn) um hvernig
   með kirkjugarð skuli fara sem hætt er að greftra í.

                                    32. gr.
           Nú eru liðin tuttugu ár frá niðurlagningu kirkjugarðs eða tíu ár
   a.m.k. frá greftrun í kirkjugarði og getur þá löglegur safnaðarfundur eða
   safnaðarfundir, í Reykjavíkurprófastsdæmum kirkjugarðsstjórn, fengið
   garðinn í hendur hlutaðeigandi sveitarfélagi sem almenningsgarð með
   ákveðnum skilyrðum ef skipulagsnefnd kirkjugarða samþykkir og dóms- og
   kirkjumálaráðuneytið staðfestir. Heimilt er og með samþykki sömu aðila að
   slétta yfir niðurlagðan kirkjugarð eða gamla grafreiti sem löngu er hætt
   að jarða í, en þá skal kirkjugarðsstjórn jafnframt láta reisa þar
   varanlegt minnismerki með áletrun um það að þar hafi kirkjugarður verið.

                                    33. gr.
           Niðurlagðan kirkjugarð má ekki nota til neins þess sem óviðeigandi
   er að dómi prófasts (prófasta). Ekki má þar jarðrask gera né reisa nein
   mannvirki. Þó getur dóms- og kirkjumálaráðuneytið veitt undanþágu frá
   þessu, að fengnu samþykki skipulagsnefndar kirkjugarða.
           Vandamenn eiga rétt á að halda við minnismerkjum í niðurlögðum
   kirkjugörðum eða flytja þau burtu þaðan.

                                    34. gr.
           Þegar samþykkt hefur verið að leggja niður kirkjugarð eða slétta
   yfir hann skal það auglýst þrisvar í Lögbirtingablaðinu. Gefi þá enginn
   sig fram innan átta vikna er vilji varðveita minnismerki í garðinum eða
   taka þau í sína vörslu getur kirkjugarðsstjórn valið þeim annan stað, sbr.
   26. gr.

                                    35. gr.
           Áður en sléttað er yfir gamlan kirkjugarð skal hlutaðeigandi
   sóknarprestur, í Reykjavíkurprófastsdæmum kirkjugarðsstjórn, semja nákvæma
   skrá yfir öll minnismerki í garðinum og senda biskupi.

                                    36. gr.
           Nú spillir uppblástur eða vatn niðurlögðum kirkjugarði og skal þá
   kirkjugarðsstjórn tafarlaust tilkynna það skipulagsnefnd kirkjugarða.
   Nefndin gerir síðan þær ráðstafanir er þurfa þykir.

                                   IX. kafli.

                               Kirkjugarðsgjöld.

                                    37. gr.
           Kirkjugarðsstjórnir skulu árlega semja áætlun um tekjur og gjöld
   þeirra kirkjugarða sem þær hafa í umsjá sinni. Á sama hátt skulu þær semja
   reikning fyrir næstliðið ár yfir tekjur og gjöld kirkjugarðanna, svo og
   skýrslu um eignir þeirra að meðtöldum legstaðasjóðum, sbr. 30. gr.
           [Kirkjugarðsstjórnir skulu senda Ríkisendurskoðun ársreikninga
   kirkjugarða fyrir næstliðið ár fyrir 1. júní ár hvert. Um heimildir
   Ríkisendurskoðunar til að kalla eftir upplýsingum og til að kanna gögn fer
   eftir lögum um Ríkisendurskoðun.]^1)

   ^1)[5]L. 124/1997, 2. gr.

                                    38. gr.
           ...^1)

   ^1)[6]L. 122/1993, 54. gr.

                                    39. gr.
           Ríkissjóður skal skila 15. hvers mánaðar af óskiptum tekjuskatti
   fjárhæð er rennur til kirkjugarða landsins. Fjárhæð þessi reiknast þannig
   að fyrir hvern einstakling, sem er 16 ára og eldri í lok næstliðins árs á
   undan gjaldári, greiðist ákveðin upphæð sem ákvarðast þannig:

           1. [Á árinu 1997 skal gjaldið vera 164,13 kr. á einstakling á
           mánuði.]^1)
           2. Á árinu [1998]^1) og síðar ákvarðast gjaldið af endanlegri
           ákvörðun gjaldsins frá fyrra ári, að viðbættri hækkun er samsvarar
           þeirri hækkun er kann að verða á meðaltekjuskattsstofni
           einstaklinga á öllu landinu milli tveggja næstliðinna tekjuára á
           undan gjaldári.

           Nú verða gerðar breytingar á útreikningi tekjuskattsstofns og skal
   þá taka tillit til þess við ákvörðun gjaldsins hverju sinni.
           Hækkun á gjaldi samkvæmt þessari grein skal ákvarðast af
   kirkjumálaráðherra í samræmi við upplýsingar frá ríkisskattstjóra og
   Þjóðhagsstofnun eigi síðar en 1. ágúst ár hvert. Þar til ákvörðun þessi
   liggur fyrir skal ráðherra ákveða uppígreiðslu gjaldsins fyrir mánuðina
   janúar til júlí ár hvert á grundvelli spár um tekjuþróun tveggja
   næstliðinna ára.
           Hver kirkjugarður á rétt á gjaldi skv. 1. mgr. fyrir hvern þann
   sem er 16 ára og eldri í lok næstliðins gjaldárs og býr á því svæði er
   rétt á til kirkjugarðsins miðað við 1. desember næst á undan gjaldári.
   Ríkisbókhaldið annast skiptingu gjaldsins.
           Gjald vegna manna, sem eru óstaðsettir á landinu samkvæmt
   þjóðskrá, greiðist til Kirkjugarðasjóðs, sbr. X. kafla.

   ^1)[7]L. 124/1997, 3. gr.

                                   X. kafli.

                               Kirkjugarðasjóður.

                                    40. gr.
           Til Kirkjugarðasjóðs, sem stofnaður var með [8]lögum nr. 21/1963,
   27. gr., skulu renna 8% af kirkjugarðsgjöldum.
           Ríkisbókhaldið og innheimtuaðilar aðstöðugjalda skulu standa
   stjórn sjóðsins skil á gjaldi þessu ársfjórðungslega eða eftir nánara
   samkomulagi.
           Kirkjugarðsstjórnir geta ávaxtað í sjóðnum það fé kirkjugarða sem
   er umfram árlegar þarfir með almennum innlánskjörum lánastofnana.
           Stjórn sjóðsins skipa þrír menn kjörnir til fjögurra ára í senn af
   kirkjuráði, þar af einn samkvæmt tilnefningu stjórnar Kirkjugarða
   Reykjavíkurprófastsdæma. Varamenn skulu kjörnir með sama hætti. Kirkjuráð
   ákveður hverjir vera skuli formaður og varaformaður stjórnarinnar.
           Reikningshald sjóðsins annast skrifstofa biskups og gilda um það
   sömu reglur sem um reikningshald kirkna. Reikningar Kirkjugarðasjóðs skulu
   árlega birtir í Stjórnartíðindum.

                                    41. gr.
           Meginmarkmið Kirkjugarðasjóðs er að jafna aðstöðu kirkjugarða og
   veita aðstoð þar sem tekjur kirkjugarða hrökkva ekki fyrir nauðsynlegum
   útgjöldum.
           Úr sjóðnum má veita lán og/eða styrki kirkjugarðsstjórnum til
   kirkjugarða og kirkna, svo og til þess að setja upp minnismerki þar sem
   verið hafa kirkjugarðar, kirkjur eða bænahús.
           Sjóðnum er heimilt að kosta viðhald og umhirðu kirkjugarða í
   sóknum sem eyðst hafa af fólki.
           Ráðherra setur í reglugerð nánari ákvæði um starfsemi sjóðsins að
   fengnum tillögum stjórnar hans.

                                   XI. kafli.

                                Heimagrafreitir.

                                    42. gr.
           Eigi má veita leyfi til upptöku heimagrafreita.
           Leyfishafar heimagrafreits greiði sem aðrir til sóknarkirkjugarðs
   síns, enda er þeim heimilt leg í honum.
           Réttur til heimagrafreits á ættaróðali fellur niður ef óðalið
   gengur úr ættinni.

                                    43. gr.
           Nú hefur eigi verið greftrað í heimagrafreit í full 25 ár og
   eigandi jarðarinnar óskar þess að leggja grafreitinn niður og er honum þá
   heimilt að taka niður girðingu um reitinn og breyta honum í grasflöt eða
   trjálund ef skipulagsnefnd kirkjugarða samþykkir. Séu minnismerki í
   garðinum skal jarðeigandi gera vandamönnum skv. 1. mgr. 47. gr. viðvart um
   að hann ætli að leggja reitinn niður. Er þeim heimilt að halda við
   minnismerkjum þar á sinn kostnað eða ráðstafa þeim á annan hátt.
           Um niðurlagða heimagrafreiti gilda að öðru leyti ákvæði 2. mgr.
   31. gr.

                                  XII. kafli.

                    Skráning kirkjugarða og heimagrafreita.

                                    44. gr.
           Próföstum er skylt að halda nákvæma skrá um kirkjugarða og
   heimagrafreiti í prófastsdæminu og skoða þá á yfirreiðum sínum og senda
   biskupi afrit af skoðunargerðum.

                                  XIII. kafli.

                       Grafreitir utanþjóðkirkjusafnaða.

                                    45. gr.
           Heimilt er skráðum utanþjóðkirkjusöfnuðum, sem hafa forstöðumann,
   að taka upp sérstakan grafreit. Gilda um upptöku hans, viðhald, afnot,
   stjórn, fjárhag og niðurlagningu sömu reglur sem um kirkjugarða
   þjóðkirkjunnar eftir því sem við getur átt.
           Safnaðarmenn utanþjóðkirkjusafnaðar, er hafa sérstakan grafreit,
   eru ekki skyldir til að greiða gjald til sóknarkirkjugarðsins meðan þeir
   halda sínum grafreit sómasamlega við og fylgja settum reglum.

                                  XIV. kafli.

                      Tilfærsla líka og flutningur þeirra.

                                    46. gr.
           Heimilt er dóms- og kirkjumálaráðuneytinu að fengnu samþykki
   kirkjugarðsstjórnar sem hlut á að máli og biskups að leyfa tilfærslu líka
   í kirkjugarði eða flutning þeirra í annan kirkjugarð eða í grafreit.
   Umsókn um slíka færslu skal senda biskupi, stílaða til dóms- og
   kirkjumálaráðuneytisins. Í umsókn skal fram tekið nafn hins látna og
   aldur, greftrunardagur og dánarmein ef vitað er, svo og ástæður fyrir
   umsókninni. Fylgja skal og vottorð héraðslæknis um að hann telji eigi
   sýkingarhættu stafa af líkflutningnum.

                                    47. gr.
           Réttir aðilar til að standa að umsókn skv. 46. gr. eru
   eftirlifandi maki, sambúðarkona eða sambúðarmaður, börn hins látna eða
   aðrir niðjar, foreldrar eða systkin. Einnig er kirkjugarðsstjórn rétt að
   senda slíka umsókn ef nánir ættingjar hins látna eru ekki lífs eða ef
   samþykki þeirra liggur ekki fyrir.
           Leyfi veitist með eftirfarandi skilyrðum:

           1. Héraðslæknir eða fulltrúi hans sé viðstaddur upptöku líksins.
           2. Ef um flutning úr kirkjugarði er að ræða sé líkið í sterkri
           kistu er héraðslæknir telur fullnægjandi og hlýtt fyrirmælum hans
           um framkvæmd alla. Við tilfærslu líka innan kirkjugarðs sker
           héraðslæknir úr um það hvort þörf sé á sérstakri kistu.

                                    48. gr.
           Upptaka líks samkvæmt dómsúrlausn fer fram eftir því sem þar
   greinir.

                                    49. gr.
           Sóknarprestur skal að jafnaði vera viðstaddur upptöku líks. Sér
   hann og um að flutningsins sé getið í legstaðaskrá kirkjugarðsins. Enn
   fremur skal prestur vera við þegar lík er þannig jarðsett.

                                   XV. kafli.

          Stjórnvaldsreglur, viðurlög, gildistaka og brottfallin lög.

                                    50. gr.
           Dóms- og kirkjumálaráðuneytið setur reglugerðir^1) um málefni þau
   sem lög þessi taka til, þar á meðal um kirkjugarða, þar sem kveðið skal
   nánar á um rekstur þeirra og stjórn og tilhögun á greftri líka. Þá skal
   einnig kveðið nánar á um líkbrennslu í reglugerð.
           Reglugerðir um kirkjugarða skulu settar í samráði við
   skipulagsnefnd kirkjugarða. Um reglugerðir varðandi líkbrennslu skal
   einnig leita tillagna Bálfararfélags Íslands ef því er að skipta.

   ^1)[9]Rg. 9/1994.

                                    51. gr.
           Kirkjugarðsstjórnum er rétt að gera tillögur um reglur varðandi
   einstaka kirkjugarða og leita staðfestingar dóms- og
   kirkjumálaráðuneytisins á þeim.^1) Ráðuneytið leitar umsagnar
   skipulagsnefndar kirkjugarða um tillögurnar.

   ^1)[10]Rg. 241/1995 (Kirkjugarðar Reykjavíkurprófastsdæma).

                                    52. gr.
           Brot gegn lögum þessum varða sektum, enda liggi eigi þyngri
   refsing við samkvæmt öðrum lögum.

                                    53. gr.
           Lög þessi taka gildi þegar í stað.
           ...

                                    54. gr.
           ...
           Stjórnvaldsreglur, sem settar hafa verið með stoð í [11]lögum nr.
   21/1963 og [12]nr. 41/1915, sem ekki fara í bága við lög þessi, halda
   gildi sínu uns nýjar reglur eru settar.^1)

   ^1)[13]Rg. 83/1934, [14]4/1951, [15]3/1968 og [16]203/1971.

[Ákvæði til bráðbirgða.

        I.

           Greiða skal hluta af innheimtu markaðsgjaldi sem lagt er á á
   árunum 1994, 1995 og 1996 samkvæmt [17]lögum nr. 114/1990, um
   Útflutningsráð Íslands, með síðari breytingum. Greiða skal kirkjugörðunum
   46% af innheimtu markaðsgjaldi sem lagt er á á árinu 1994, 36% af
   innheimtu markaðsgjaldi sem lagt er á á árinu 1995 og 22% af innheimtu
   markaðsgjaldi sem lagt er á á árinu 1996. Einstakir kirkjugarðar fái sama
   hlutfall þessara greiðslna og þeir höfðu af heildarinnheimtu
   kirkjugarðsgjalda atvinnurekstrarins á árinu 1993.]^1)

   ^1)[18]L. 122/1993, 55. gr.

        [II.

           Kirkjugarðar Reykjavíkurprófastsdæma eru undanþegnir greiðslu
   framlags til Kirkjugarðasjóðs árin 1998 og 1999.]^1)

   ^1)[19]L. 124/1997, 4. gr.

References

   Visible links
   1. http://www.althingi.is/dba-bin/lawformpr.pl?lnr=1993036
   2. file://ekkitil/ekkitil.html?REGL/1995232
   3. file://ekkitil/ekkitil.html?REGL/1995381
   4. file://ekkitil/ekkitil.html?1963021#g20
   5. file://ekkitil/ekkitil.html?1997124#g2
   6. file://ekkitil/ekkitil.html?1993122#g54
   7. file://ekkitil/ekkitil.html?1997124#g3
   8. file://ekkitil/ekkitil.html?1963021#g27
   9. file://ekkitil/ekkitil.html?REGL/1994009
  10. file://ekkitil/ekkitil.html?REGL/1995241
  11. file://ekkitil/ekkitil.html?1963021
  12. file://ekkitil/ekkitil.html?1915041
  13. file://ekkitil/ekkitil.html?REGL/1934083
  14. file://ekkitil/ekkitil.html?REGL/1951004
  15. file://ekkitil/ekkitil.html?REGL/1968003
  16. file://ekkitil/ekkitil.html?REGL/1971203
  17. file://1990114.html
  18. file://ekkitil/ekkitil.html?1993122#g55
  19. file://ekkitil/ekkitil.html?1997124#g4
