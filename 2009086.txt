
   --------------------------------------------------------------------------

    Lög um aðild starfsmanna við samruna félaga með takmarkaðri ábyrgð yfir
                                   landamæri

                              2009 nr. 86 4. ágúst

   --------------------------------------------------------------------------

                 Ferill málsins á Alþingi.   Frumvarp til laga.

Tóku gildi 18. ágúst 2009. EES-samningurinn: XXII. viðauki tilskipun 2005/56/EB.
              Breytt með l. 126/2011 (tóku gildi 30. sept. 2011).

                 I. kafli. Gildissvið, markmið og orðskýringar.
                               1. gr. Gildissvið.
Lög þessi gilda um millilandasamruna félaga með takmarkaðri ábyrgð og félög sem
 hyggjast taka þátt í stofnun slíks yfirtökufélags og hafa staðfestu á Íslandi
þegar starfsmenn a.m.k. eins yfirtökufélags hafa áunnið sér réttindi til aðildar
           að málum og ákvörðunum sem varða starfsemi slíkra félaga.
                                2. gr. Markmið.
Markmið þessara laga er að vernda áunninn rétt starfsmanna félaga sem verða til
     við samruna yfir landamæri (millilandasamruna) til aðildar að málum og
  ákvörðunum sem varða starfsemi slíkra félaga. Í því skyni að tryggja að svo
    verði skal koma á fastri tilhögun um aðild starfsmanna í yfirtökufélögum
 samkvæmt lögum þessum í samræmi við málsmeðferð við samningaviðræður, sbr. II.
   kafla, eða við þær aðstæður sem tilgreindar eru í 13. gr., sbr. 14. gr., í
                            samræmi við III. kafla.
                              3. gr. Orðskýringar.
         Í lögum þessum er merking eftirfarandi hugtaka sem hér segir:
   1. Aðild starfsmanna: Hvert það fyrirkomulag, þ.m.t. upplýsingamiðlun, samráð
  og þátttaka, þar sem fulltrúar starfsmanna geta haft áhrif á ákvarðanatöku í
                                   félaginu.
    2. Dótturfélag: Fyrirtæki sem félag hefur ráðandi aðstöðu gagnvart samkvæmt
           skilgreiningu laga um evrópsk samstarfsráð í fyrirtækjum.
   3. Félag með takmarkaðri ábyrgð: Hlutafélag samkvæmt lögum um hlutafélög eða
               einkahlutafélag samkvæmt lögum um einkahlutafélög.
    4. Fulltrúanefnd: Nefnd starfsmanna sem er sett á fót samkvæmt samkomulagi
    með það í huga að upplýsa og hafa samráð við starfsmenn yfirtökufélags,
    dótturfélaga og starfsstöðva þess og, þar sem við á, beita þátttökurétti
                    starfsmanna hvað yfirtökufélagið varðar.
   5. Fulltrúar starfsmanna: Trúnaðarmenn stéttarfélaga samkvæmt lögum og aðrir
   fulltrúar sem starfsmenn samrunafélags tilnefna samkvæmt lögum þessum eða
                            samkomulagi á vinnustað.
      6. Hlutaðeigandi dótturfélag eða starfsstöð: Dótturfélag eða starfsstöð
      samrunafélags sem fyrirhugað er að verði dótturfélag eða starfsstöð
                       yfirtökufélagsins við myndun þess.
      7. Millilandasamruni: Samruni þar sem samrunafélag lýtur löggjöf minnst
  tveggja ríkja sem eru á Evrópska efnahagssvæðinu, aðildarríki stofnsamnings
Fríverslunarsamtaka Evrópu eða Færeyjar, svo og annarra ríkja samkvæmt heimild í
   reglugerð sem [ráðherra]^1) setur í samráði við [þann ráðherra er fer með
                             skráningu félaga].^1)
      8. Samráð: Viðræður og skoðanaskipti fulltrúanefndar starfsmanna og/eða
 fulltrúa starfsmanna og þar til bærrar stjórnarstofnunar viðkomandi félags, á
   þeim tíma, á þann hátt og með því inntaki sem gerir fulltrúum starfsmanna
kleift, á grundvelli fenginna upplýsinga, að láta í ljós álit sitt á ráðstöfunum
   sem þar til bæra stjórnarstofnunin hefur fyrirhugað og kann að verða tekið
                    tillit til við ákvarðanatöku í félaginu.
    9. Samrunafélag: Félag með takmarkaðri ábyrgð sem á beinan þátt í að stofna
                                 yfirtökufélag.
   10. Samruni: Þegar félagi með takmarkaðri ábyrgð er slitið án skuldaskila með
 þeim hætti að félagið er alveg sameinað öðru félagi með takmarkaðri ábyrgð með
 yfirtöku eigna og skulda (samruni með yfirtöku) og þegar tvö eða fleiri félög
með takmarkaðri ábyrgð renna saman í nýtt félag með takmarkaðri ábyrgð (samruni
                            með stofnun nýs félags).
    11. Sérstök samninganefnd: Nefnd sem sett er á fót til að semja við þar til
 bæra stjórnarstofnun samrunafélaganna um fasta tilhögun á aðild starfsmanna í
                               yfirtökufélaginu.
    12. Upplýsingar: Upplýsingar sem þar til bær stjórnarstofnun yfirtökufélags
miðlar til fulltrúanefndar starfsmanna og/eða fulltrúa starfsmanna um málefni er
   varða félagið sjálft og dótturfélög eða starfsstöðvar þess sem eru í öðru
aðildarríki eða eru utan valdsviðs þeirra stjórnarstofnana sem taka ákvarðanir í
 hverju aðildarríki. Upplýsingar skal veita á þeim tíma, á þann hátt og með því
     inntaki sem gerir fulltrúum starfsmanna kleift að gera ítarlegt mat á
    hugsanlegum áhrifum og, þar sem við á, undirbúa samráð við þar til bæra
  stjórnarstofnun yfirtökufélagsins nema annað leiði af ákvæðum þessara laga.
   13. Yfirtökufélag: Félag sem verður til við samruna tveggja eða fleiri félaga
                           í skilningi laga þessara.
   14. Þátttaka: Áhrif fulltrúanefndar starfsmanna og/eða fulltrúa starfsmanna á
                   málefni yfirtökufélagsins annaðhvort með:
        a. rétti til að kjósa eða tilnefna fulltrúa í stjórn félagsins eða
                              eftirlitsstjórn, eða
   b. rétti til að mæla með og/eða gegn tilnefningu einhverra eða allra fulltrúa
                    í eftirlitsstjórn eða stjórn félagsins.
                             ^1)L. 126/2011, 514. gr.

  II. kafli. Myndun sérstakrar samninganefndar og málsmeðferð við viðræður um
                     mótun reglna um þátttöku starfsmanna.
               4. gr. Upphaf samningaviðræðna og upplýsingagjöf.
   Þegar framkvæmdastjórnir eða stjórnir samrunafélaga gera áætlun um stofnun
      yfirtökufélags skulu þær gera nauðsynlegar ráðstafanir til að hefja
 samningaviðræður við fulltrúa starfsmanna samrunafélaganna um tilhögun á aðild
  starfsmanna í yfirtökufélaginu eins fljótt og unnt er, eftir að samin hefur
                            verið áætlun um samruna.
 Framkvæmdastjórnir eða stjórnir samrunafélaga skulu láta fulltrúum starfsmanna
 þeirra fyrirtækja sem stofnun yfirtökufélags snertir í té upplýsingar um heiti
samrunafélaganna, viðkomandi dótturfélaga eða starfsstöðva og fjölda starfsmanna
   þeirra svo fljótt sem unnt er eftir að áætlun um stofnun yfirtökufélagsins
liggur fyrir og hafa frumkvæði að skipun sérstakrar samninganefndar, sbr. 5. gr.
                   5. gr. Myndun sérstakrar samninganefndar.
    Áður en viðræður geta hafist samkvæmt þessum kafla skal stofnuð sérstök
samninganefnd sem er í forsvari fyrir starfsmenn samrunafélaga og hlutaðeigandi
     dótturfélaga eða starfsstöðva, í samræmi við ákvæði þessarar greinar.
 Þegar fulltrúar í þessa sérstöku samninganefnd eru kosnir eða tilnefndir skal
                                  tryggja að:
   a. fulltrúarnir séu kosnir eða tilnefndir í hlutfalli við fjölda starfsmanna
  hjá samrunafélögum og hlutaðeigandi dótturfélögum og starfsstöðvum í hverju
  aðildarríki fyrir sig með því að úthluta hverju aðildarríki einu sæti fyrir
   hvern hluta starfsmanna í því ríki sem jafngildir hverjum byrjuðum tug af
    hundraði starfsmanna sem ráðnir eru af samrunafélögunum og hlutaðeigandi
       dótturfélögum eða starfsstöðvum í öllum aðildarríkjunum samanlagt,
   b. bætt sé við aðilum frá hverju aðildarríki fyrir sig, eftir þörfum, til að
 tryggt sé að í sérstöku samninganefndinni sé a.m.k. einn fulltrúi fyrir hvert
     samrunafélag sem er skráð og hefur starfsmenn í því aðildarríki og sem
     fyrirhugað er að verði ekki lengur sérstakur lögaðili eftir skráningu
                   yfirtökufélagsins, að svo miklu leyti sem:
    1. þessir viðbótarfulltrúar verði ekki fleiri en nemur tuttugu af hundraði
                 þeirra fulltrúa sem eru kjörnir skv. a-lið; og
   2. skipan sérstöku samninganefndarinnar hafi ekki í för með sér að starfsmenn
                  viðkomandi samrunafélags eigi tvo fulltrúa.
Ef samrunafélögin sem b-liður 2. mgr. á við um eru fleiri en tiltæk viðbótarsæti
skal viðbótarsætum úthlutað á samrunafélög í mismunandi aðildarríkjum í fallandi
                      röð eftir fjölda starfsmanna í þeim.
 Ef svo umfangsmiklar breytingar verða á hinu fyrirhugaða yfirtökufélagi að þær
hafi áhrif á landfræðilega skiptingu fulltrúa í sérstöku samninganefndinni skal
nefndin meta hvort nauðsynlegt sé að endurúthluta sætum samkvæmt þessari grein.
 Ef þörf er á endurúthlutun skal hún fara fram svo skjótt sem unnt er og á þann
             hátt að sem minnstar tafir verði á framhaldi viðræðna.
                 6. gr. Fulltrúar í sérstöku samninganefndinni.
Fulltrúar sem kjörnir eru á Íslandi til setu í sérstöku samninganefndinni skulu
 kosnir af trúnaðarmönnum stéttarfélaga. Starfsmenn sem ekki eiga trúnaðarmann
    skulu velja sér sameiginlegan fulltrúa sem tekur þátt í kjöri fulltrúa í
                               samninganefndina.
 Þeir sem rétt eiga á að taka þátt í kjöri fulltrúa skv. 1. mgr. skulu kjósa úr
 sínum hópi fulltrúa til setu í sérstöku samninganefndinni. Vægi atkvæða hvers
    trúnaðarmanns eða fulltrúa ræðst af fjölda starfsmannanna að baki honum.
Hafi engir trúnaðarmenn verið skipaðir eiga allir starfsmenn samrunafélags rétt
              á að taka þátt í kjöri fulltrúa í samninganefndina.
 Ef kjósa á fleiri en einn fulltrúa frá Íslandi í samninganefndina skal tryggja
   eins og unnt er að starfsmenn sem flestra samrunafélaga eigi þar fulltrúa.
Í þeim tilvikum sem úthlutað er aukasæti í samninganefndinni, sbr. b-lið 2. mgr.
5. gr., fer um val þeirra fulltrúa samkvæmt þessari grein, eftir því sem við á.
  Ef starfsmenn samrunafélags á Íslandi missa rétt til fulltrúa, svo sem vegna
 þess að félagið tekur ekki lengur þátt í myndun yfirtökufélags, skal því sæti
                    úthlutað að nýju samkvæmt þessari grein.
                 7. gr. Hlutverk sérstöku samninganefndarinnar.
  Sérstaka samninganefndin og þar til bærar stjórnarstofnanir samrunafélaganna
    skulu ákveða, með skriflegu samkomulagi, tilhögun á aðild starfsmanna í
                     yfirtökufélagi samkvæmt lögum þessum.
  Í þessu skyni skulu þar til bærar stjórnarstofnanir samrunafélaganna greina
sérstöku samninganefndinni frá áætluninni um stofnun yfirtökufélagsins og sjálfu
  stofnunarferlinu fram að skráningu. Nefndinni er heimilt að ákveða að greina
fulltrúum utanaðkomandi samtaka sem hagsmuna eiga að gæta, þ.m.t. stéttarfélaga,
                          frá byrjun samningaviðræðna.
Sérstaka samninganefndin getur valið sérfræðinga sér til aðstoðar, t.d. fulltrúa
    frá viðkomandi samtökum stéttarfélaga á Evrópska efnahagssvæðinu. Þessir
sérfræðingar geta verið viðstaddir samningafundi til að veita ráðgjöf að beiðni
                                 nefndarinnar.
 Samrunafélög skulu bera þann kostnað sem hlýst af samningaviðræðum og rekstri
  sérstöku samninganefndarinnar, þ.m.t. kostnað vegna a.m.k. eins sérfræðings,
þannig að nefndinni sé gert kleift að sinna verkefnum sínum með eðlilegum hætti.
           8. gr. Ákvarðanataka innan sérstöku samninganefndarinnar.
 Sérstaka samninganefndin tekur ákvarðanir með hreinum meiri hluta fulltrúa, að
     því tilskildu að sá meiri hluti sé einnig fulltrúi hreins meiri hluta
                starfsmanna. Hver fulltrúi greiðir eitt atkvæði.
Ef niðurstaða samningaviðræðna er sú að þátttökuréttur starfsmanna minnkar þarf
  samkomulagið að hljóta atkvæði frá ^2/3 hlutum fulltrúanna sem jafnframt eru
fulltrúar a.m.k. ^2/3 hluta starfsmanna, þ.m.t. atkvæði fulltrúa starfsmanna sem
   starfa í a.m.k. tveimur aðildarríkjum þegar a.m.k. fjórðungur starfsmanna
              samrunafélaganna í yfirtökufélaginu á þátttökurétt.
Það að þátttökuréttur starfsmanna minnkar merkir að áhrif fulltrúa starfsmanna á
 skipan stjórnarstofnana yfirtökufélagsins verða minni en hæsta hlutfallið sem
                        var í gildi í samrunafélögunum.
                         9. gr. Lengd samningaviðræðna.
Samningaviðræður skulu hefjast um leið og sérstaka samninganefndin er stofnuð og
þeim má halda áfram í sex mánuði eftir það. Miða skal upphaf frests til að ljúka
 samningaviðræðum samkvæmt þessari grein við tvo mánuði frá því að fullnægjandi
upplýsingar skv. 2. mgr. 4. gr. bárust fulltrúum starfsmanna hafi fyrsti fundur
                      ekki verið haldinn fyrir þann tíma.
Aðilar geta komið sér saman um að framlengja samningaviðræðurnar fram yfir þann
            tíma sem um getur í 1. mgr. í allt að eitt ár samanlagt.
                         10. gr. Slit samningaviðræðna.
 Sérstöku samninganefndinni er heimilt að ákveða að hefja ekki samningaviðræður
  eða binda enda á samningaviðræður sem þegar eru hafnar og bera fyrir sig þær
     reglur um aðild/þátttöku sem eru í gildi í aðildarríkinu þar sem skráð
skrifstofa yfirtökufélagsins verður staðsett. Til slíkra ákvarðana þarf atkvæði
  ^2/3 hluta starfsmanna og skulu a.m.k. ^2/3 af fulltrúum starfsmanna greiða
 atkvæði, þ.m.t. atkvæði þeirra sem eru fulltrúar starfsmanna í a.m.k. tveimur
                                 aðildarríkjum.
                           11. gr. Efni samkomulags.
  Samningaviðræður þar til bærra stjórnarstofnana samrunafélaganna og sérstöku
   samninganefndarinnar skulu fara fram í anda samvinnu með það í huga að ná
    skriflegu samkomulagi um tilhögun á aðild starfsmanna innan félagsins. Í
         samkomulaginu skal að lágmarki tilgreina eftirfarandi atriði:
                           a. gildissvið samkomulagsins,
     b. ef aðilarnir verða ásáttir í samningaviðræðum um að koma á tilhögun á
þátttöku, inntak þeirrar tilhögunar, þ.m.t. fjölda fulltrúa í stjórn eða, ef við
á, eftirlitsstjórn félagsins, sem starfsmennirnir eiga rétt á að kjósa, tilnefna
  og mæla með eða á móti, reglur um hvernig starfsmennirnir kjósa, tilnefna og
            mæla með eða á móti þessum fulltrúum og réttindi þeirra,
   c. dagsetninguna þegar samkomulagið öðlast gildi og gildistíma þess, í hvaða
       tilvikum það skal endurskoðað og málsmeðferð við endurskoðun þess.
  Ákvæði III. kafla gilda ekki ef aðilar ná samkomulagi samkvæmt þessari grein
                nema þess sé sérstaklega getið í samkomulaginu.
        12. gr. Löggjöf sem gildir um málsmeðferð við samningaviðræður.
  Löggjöf þess aðildarríkis þar sem skráð skrifstofa yfirtökufélagsins verður
staðsett gildir um málsmeðferð við samningaviðræður nema annað leiði af ákvæðum
                          þessara laga eða eðli máls.
                    13. gr. Val um að hlíta almennum reglum.
 Viðkomandi stjórnarstofnunum samrunafélaganna er heimilt að taka ákvörðun, án
 þess að samningaviðræður hafi áður farið fram samkvæmt kafla þessum, um að þær
 heyri beint undir almennar reglur um þátttöku skv. III. kafla og að hlíta þeim
                       reglum frá dagsetningu skráningar.

                          III. kafli. Ákvæði til vara.
                              14. gr. Gildissvið.
    Ákvæði þessa kafla gilda um yfirtökufélög sem skráð eru hér á landi frá
                               skráningardegi ef:
                      a. aðilarnir koma sér saman um það, eða
    b. ekkert samkomulag hefur náðst þegar fresturinn sem mælt er fyrir um í 9.
            gr. er runninn út og eftirfarandi skilyrði eru uppfyllt:
   1. þar til bær stjórnarstofnun hvers samrunafélags hefur tekið ákvörðun um að
       samþykkja beitingu almennu reglnanna, sbr. 15. gr., í tengslum við
           yfirtökufélagið og halda þar með áfram skráningu þess, og
    2. sérstaka samninganefndin hefur ekki tekið ákvörðun sem kveðið er á um í
                                    10. gr.
  Enn fremur skulu ákvæði 15. gr. eingöngu gilda í eftirtöldum tilvikum og að
                      uppfylltum eftirgreindum skilyrðum:
          a. ef þátttaka var fyrir hendi með einum eða öðrum hætti í einu
    samrunafélaganna eða fleiri og tók til a.m.k. þriðjungs af heildarfjölda
                    starfsmanna allra samrunafélaganna, eða
          b. ef þátttaka í einni eða fleiri myndum var fyrir hendi í einu
   samrunafélaganna eða fleiri og tók til minna en fjórðungs af heildarfjölda
  starfsmanna allra samrunafélaganna og sérstaka samninganefndin ákveður það.
  Við beitingu heimilda skv. 2. mgr. skal sérstaka samninganefndin ákveða, með
   sama meiri hluta og kveðið er á um í 1. mgr. 8. gr., hvaða form á þátttöku
  starfsmanna skuli gilda í yfirtökufélagi. Nefndin skal greina þar til bærum
 stjórnarstofnunum samrunafélaganna frá þeim ákvörðunum sem teknar eru samkvæmt
                               þessari málsgrein.
                      15. gr. Almennar reglur um þátttöku.
      Starfsmenn yfirtökufélags, dótturfélaga þess og starfsstöðva og/eða
 fulltrúanefnd starfsmanna eiga rétt á að kjósa, tilnefna og mæla með eða gegn
       tilnefningu tiltekins fjölda fulltrúa í stjórn eða eftirlitsstjórn
  yfirtökufélagsins til jafns við hæsta hlutfallið sem í gildi er í viðkomandi
                samrunafélögum áður en yfirtökufélagið er skráð.
   Ef ekkert samrunafélaganna starfar samkvæmt þátttökureglum fyrir skráningu
     yfirtökufélagsins er þess ekki krafist að það setji reglur um þátttöku
                                  starfsmanna.
 Fulltrúanefndin ákveður hvernig sætum í stjórn eða eftirlitsstjórn er úthlutað
til fulltrúa starfsmanna í samræmi við hlutfall starfsmanna í hverju aðildarríki
   fyrir sig. Ef hlutfallsviðmiðun leiðir til þess að starfsmenn í einhverjum
   aðildarríkjum fá engan fulltrúa skal fulltrúanefndin leitast við að jafna
      skiptingu sæta og skulu starfsmenn í aðildarríki þar sem skrifstofa
  yfirtökufélagsins er skráð njóta forgangs við þá jöfnun hafi þeir ekki þegar
                 fengið úthlutað sæti samkvæmt hlutfallsreglu.
Fulltrúanefndin setur reglur um á hvern hátt fulltrúar starfsmanna geta mælt með
 eða gegn tilnefningu fulltrúa í stjórnarstofnanir yfirtökufélagsins, ef við á.
Ef starfsmenn á Íslandi öðlast rétt til að tilnefna eða kjósa fulltrúa samkvæmt
   þessari grein skal ákvæði 6. gr. gilda um það val. Um kjör eða tilnefningu
 annarra fulltrúa gildir löggjöf viðkomandi aðildarríkis en ef þar er ekki mælt
  fyrir um hvernig tilnefning fer fram skal fulltrúanefndin tilnefna fulltrúa
                         starfsmanna þess aðildarríkis.
Hver fulltrúi í stjórn eða, þar sem það á við, eftirlitsstjórn yfirtökufélagsins
 sem fulltrúanefndin eða, eftir atvikum, starfsmenn, hefur kosið, tilnefnt eða
  mælt með samkvæmt þessari grein, skal vera fullgildur stjórnarmaður með sömu
 réttindi og skyldur og fulltrúar hluthafa, þ.m.t. rétt til að greiða atkvæði.

                            IV. kafli. Ýmis ákvæði.
                             16. gr. Þagnarskylda.
 Fulltrúum í sérstöku samninganefndinni eða fulltrúanefndinni og sérfræðingum,
  sem eru þeim til aðstoðar, er óheimilt að láta af hendi upplýsingar sem þeim
                         hafa verið veittar í trúnaði.
   Hið sama gildir um fulltrúa starfsmanna í tengslum við upplýsingamiðlun og
                                    samráð.
Þessi kvöð fylgir fulltrúunum og sérfræðingunum, sem eru þeim til aðstoðar, hvar
       sem þeir kunna að vera og einnig eftir að umboð þeirra er á enda.
                17. gr. Upplýsingar sem ekki er skylt að veita.
  Eftirlitsstjórn eða stjórn yfirtökufélags eða samrunafélags sem stofnað er á
 Íslandi er ekki skuldbundin til að veita upplýsingar samkvæmt ákvæðum þessara
 laga ef upplýsingarnar eru samkvæmt hlutlægu mati þess eðlis að þær geti haft
 mjög skaðleg áhrif á starfsemi félagsins eða dótturfélaga þess og starfsstöðva
                             eða valdið þeim tjóni.
                      18. gr. Vernd fulltrúa starfsmanna.
    Fulltrúar í sérstöku samninganefndinni, fulltrúar í fulltrúanefndinni og
 fulltrúar starfsmanna í stjórn stjórnarstofnana yfirtökufélagsins skulu hvorki
 sæta uppsögn né skerðingu á kjörum sínum vegna starfa sinna. Þeim skal einnig
 tryggður réttur með samningi við vinnuveitanda til að taka sér frí frá störfum
  svo að þeir geti á eðlilegan hátt sinnt skyldum sínum við gerð og framkvæmd
   samninga samkvæmt lögum þessum. Þetta á einkum við um fundasetu í sérstöku
       samninganefndinni eða fulltrúanefndinni og fundi stjórnarstofnana
  yfirtökufélagsins, m.a. varðandi greiðslu launa til fulltrúa sem starfa hjá
 samrunafélagi, yfirtökufélaginu eða dótturfélögum þess eða starfsstöðvum fyrir
                 þann tíma sem þeir þurfa að vera fjarverandi.
  Fulltrúar starfsmanna sem starfa samkvæmt málsmeðferð um upplýsingamiðlun og
 samráð skulu njóta sams konar réttarverndar og trúnaðarmenn samkvæmt [1]lögum
 nr. 80/1938, um stéttarfélög og vinnudeilur, með síðari breytingum, eftir því
                                   sem við á.
                               19. gr. Viðurlög.
         Þeir sem þrátt fyrir þagnarskylduákvæði 16. gr. láta af hendi
 trúnaðarupplýsingar sem þeim hafa verið veittar skulu dæmdir til fésekta nema
                 þyngri refsing liggi við samkvæmt öðrum lögum.
 Brot sem framin eru í starfsemi lögaðila gegn 4. og 18. gr. laga þessara varða
lögaðila sektum, sbr. II. kafla A almennra hegningarlaga, ef brotið er framið af
ásetningi og er til þess fallið að svipta starfsmenn félags rétti sem varinn er
                             samkvæmt þessum lögum.
            Með mál út af brotum skal farið að hætti opinberra mála.
                              20. gr. Ágreiningur.
  Unnt er að skjóta til dómstóla ágreiningi sem varðar framkvæmd þessara laga,
þ.m.t. ágreiningi um rétt fulltrúa starfsmanna til að fá í hendur upplýsingar og
    rétt samrunafélaga eða yfirtökufélaga samkvæmt lögum þessum til að binda
 upplýsingar trúnaði. Rétt til málshöfðunar hafa allir sem taldir eru upp í 18.
      gr., hlutaðeigandi stéttarfélög og aðrir sem hagsmuna eiga að gæta.
                         21. gr. Vernd þátttökuréttar.
   Ef reglur þessara laga gilda um yfirtökufélag er því félagi skylt að gera
ráðstafanir til að tryggja að þátttökuréttur starfsmanna sé varinn í samræmi við
   ákvæði laga þessara komi til innlends samruna á næstu þremur árum eftir að
                      samruninn yfir landamæri tók gildi.
                               22. gr. Reglugerð.
  Ráðherra er heimilt að setja í reglugerð nánari ákvæði um framkvæmd þessara
                                     laga.
                        23. gr. Innleiðing tilskipunar.
   Með lögum þessum er innleidd 16. gr. tilskipunar Evrópuþingsins og ráðsins
    2005/56/EB frá 26. október 2005, um samruna hlutafélaga yfir landamæri.
                              24. gr. Gildistaka.
                         Lög þessi öðlast þegar gildi.
                                    25. gr.

References

   Visible links
   1. file://1938080.html
