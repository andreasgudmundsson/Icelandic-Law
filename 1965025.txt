
   --------------------------------------------------------------------------

                                           Lög um útgáfu og notkun nafnskírteina

                            1965, nr. 25, 21. apríl

   --------------------------------------------------------------------------

                                     1. gr.
           [Hagstofa Íslands fyrir hönd þjóðskrárinnar gefur út nafnskírteini
   til allra einstaklinga, sem skráðir eru hér á landi, þó ekki fyrr en á því
   almanaksári, er þeir fylla 14 ára aldur.]^1)
           Á nafnskírteini hvers manns skal vera:

           1. Nafn, eins og það er ritað í þjóðskrá.
           2. Nafnnúmer samkvæmt þjóðskrá.
           3. Fæðingardagur og -ár.
           4. Útgáfutími skírteinis.
           5. Reitur fyrir mynd.

           Heimilt er að ákveða, að aðrar upplýsingar skuli vera á
   nafnskírteininu, eftir því sem henta þykir. Enn fremur er heimilt að
   ákveða, að á nafnskírteininu skuli vera nafn skírteinishafa ritað eigin
   hendi.
           ...^2)
           Heimilt er að ákveða, að útgáfa nafnskírteinis til útlendinga
   skuli ekki eiga sér stað fyrr en eftir tveggja ára samfellda dvöl þeirra
   hér á landi.
           Kostnaður við útgáfu nafnskírteina greiðist úr ríkissjóði, en ef
   einstaklingur óskar eftir endurútgáfu nafnskírteinis, þar eð upphaflegt
   nafnskírteini hans er glatað eða af öðrum ástæðum, er Hagstofunni heimilt
   að taka gjald fyrir það.
           Lögreglustjórar annast um afhendingu nafnskírteina. Hver sá, sem
   skírteini er gert fyrir skv. 1. gr., skal gefa sig fram í skrifstofu
   lögreglustjóra eða hreppstjóra í því umdæmi, þar sem hann er á íbúaskrá,
   til þess að fá skírteinið afhent.

   ^1)[2]L. 60/1974, 1. gr.^2)[3]L. 60/1974, 2. gr.

                                     2. gr.
           Nú er ákveðið í lögum, reglugerð eða lögreglusamþykkt, að menn
   skuli sanna aldur sinn, þegar svo ber undir, og geta þeir þá fullnægt
   þeirri skyldu með því að leggja fram nafnskírteini sitt. Sömuleiðis geta
   menn sannað aldur sinn með framlagningu nafnskírteinis, þá er þeir eru
   krafðir um skilríki samkvæmt ákvæðum um, að tiltekinn aldur sé skilyrði
   fyrir viðskiptum eða fyrir komu eða dvöl á stað.
           Heimilt er að ákveða með reglugerð, að menn skuli sýna
   nafnskírteini í skiptum sínum við opinberan aðila, sem notar
   [auðkennisnúmer þjóðskrár]^1) í umsýslu sinni.
           Nafnskírteini skal að öðru leyti notað sem sönnunargagn um,
   hverjir menn séu, og um aldur, eftir því sem henta þykir, og í skiptum
   manna á milli og á opinberum vettvangi.

   ^1)[4]L. 60/1974, 3. gr.

                                     3. gr.
           Við notkun nafnskírteinis í sambandi við fyrirmæli laga,
   reglugerða og lögreglusamþykkta um, að tiltekinn aldur sé skilyrði fyrir
   viðskiptum eða komu á stað, er nafnskírteinið því aðeins sönnunargagn um
   aldur, að í því sé mynd af hlutaðeiganda, með embættisstimpli
   lögreglustjóra og dagsetningu.
           Þeir, sem óska, að mynd sé á nafnskírteini sínu, skulu afhenda
   lögreglustjóra tvær myndir af sér. Skulu þær vera á endingargóðum pappír,
   35x45 mm að stærð, og að öðru leyti fullnægjandi að dómi lögreglustjóra.
   Skírteinishafar greiða sjálfir kostnað við gerð mynda.
           Ákveða má, að nafnskírteini, sem ljósmynd hefur verið á tiltekið
   árabil, skuli teljast vera án myndar, þar til sett hefur verið á þau ný
   mynd, sem fullnægjandi er að dómi lögreglustjóra.
           Heimilt er að ákveða, að mynd skuli vera á öllum nafnskírteinum
   eða ef þau eru ætluð til nánar ákveðinna nota.

                                     4. gr.
           Um leið og sóknarprestur eða safnaðarstjóri fær í hendur
   dánarvottorð samkvæmt [5]5. gr. laga nr. 64/1962, skal afhenda honum
   nafnskírteini hins látna til ógildingar, eftir nánari fyrirmælum
   Hagstofunnar.

                                     5. gr.
           Heimilt er að ákveða með reglugerð, að handhafar ökuskírteinis
   skuli geta notað það á sama hátt og nafnskírteini er notað samkvæmt lögum
   og öðrum opinberum fyrirmælum, enda sé það tryggt, að nafn og aðrar
   upplýsingar á ökuskírteininu séu samhljóða sömu atriðum á nafnskírteini
   hlutaðeiganda.
           [Hverjum lögreglustjóra er heimilt að ákveða fyrir sitt umdæmi, að
   nafnskírteini einstaklinga á aldursbilinu 18--23 ár skuli ekki vera gilt
   sönnunargagn um aldur, nema lagt sé fram sérstaklega útgefið skírteini með
   öðrum lit en er á almennu nafnskírteini. Heimild þessi er bundin við
   notkun nafnskírteinis í sambandi við opinber fyrirmæli um, að tiltekinn
   aldur sé skilyrði fyrir viðskiptum eða fyrir komu eða dvöl á stað.
           Hagstofan gefur út nafnskírteini með sérstökum lit til
   einstaklinga í umdæmum, þar sem lögreglustjóri hefur ákveðið að nota
   heimild þá, er um ræðir í 2. mgr. Greiða skal fyrir útgáfu slíks
   skírteinis samkvæmt gjaldskrá, er Hagstofan setur.]^1)

   ^1)[6]L. 60/1974, 4. gr.

                                     6. gr.
           Ráðherra er heimilt að setja, með reglugerð eða á annan hátt,
   nánari fyrirmæli um nafnskírteini og framkvæmd laga þessara að öðru
   leyti.^1)

   ^1)[7]Rg. 18/1967.

                                     7. gr.
           Brot gegn ákvæðum þessara laga og gegn reglum settum samkvæmt þeim
   varða sektum ...^1)

   ^1)[8]L. 10/1983, 29. gr.

References

   Visible links
   1. http://www.althingi.is/dba-bin/lawformpr.pl?lnr=1965025
   2. file://ekkitil/ekkitil.html?1974060#g1
   3. file://ekkitil/ekkitil.html?1974060#g2
   4. file://ekkitil/ekkitil.html?1974060#g3
   5. file://1962064.html#g5
   6. file://ekkitil/ekkitil.html?1974060#g4
   7. file://ekkitil/ekkitil.html?REGL/1967018
   8. file://ekkitil/ekkitil.html?1983010#g29
