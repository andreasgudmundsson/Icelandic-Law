                                    dálkum.

   --------------------------------------------------------------------------

                               Lög um Evrópufélög

                             2004 nr. 26 27. apríl

   --------------------------------------------------------------------------

                          Taka gildi 8. október 2004.

                            I. kafli. Almenn ákvæði.
                               1. gr. Gildissvið.
Ákvæði reglugerðar ráðsins (EB) nr. 2157/2001 frá 8. október 2001, um samþykktir
 fyrir Evrópufélög (SE), skulu hafa lagagildi hér á landi í samræmi við bókun I
  um altæka aðlögun við samninginn um Evrópska efnahagssvæðið, sbr. [2]lög nr.
 2/1993, um Evrópska efnahagssvæðið, þar sem bókunin er lögfest. Reglugerðin um
  Evrópufélög, evrópsk hlutafélög, er prentuð sem fylgiskjal með lögum þessum.
Í samræmi við reglugerðina um Evrópufélög (Evrópufélagareglugerðina) eru í lögum
þessum sett nánari ákvæði um Evrópufélög. Ná þau ákvæði aðeins til Evrópufélaga
               sem skráð eru á Íslandi nema annað sé tekið fram.
                        2. gr. Bókhald og ársreikningar.
 Evrópufélag, sem skráð er hér á landi, skal færa bókhald og semja ársreikninga
 samkvæmt lögum um bókhald og lögum um ársreikninga sé eigi kveðið á um annað í
 Evrópufélagareglugerðinni. Evrópufélag getur fengið heimild ársreikningaskrár
  til að færa bókhald sitt í erlendum gjaldmiðli í samræmi við ákvæði laga um
 bókhald og semja og birta ársreikning sinn í erlendum gjaldmiðli í samræmi við
                              lög um ársreikninga.
 Sé Evrópufélag með skráða skrifstofu í öðru ríki á Evrópska efnahagssvæðinu en
   stundar starfsemi í formi útibús hér á landi skal bókhald og ársreikningur
 útibúsins vera í samræmi við lög um bókhald og lög um ársreikninga. Heimild 2.
                  málsl. 1. mgr. gildir einnig um þessi útibú.
                                 3. gr. Heiti.
    Evrópufélagi er skylt að hafa skammstöfunina SE í heiti sínu. Því er auk
 skammstöfunarinnar heimilt að hafa orðið Evrópufélag í heitinu, svo og að nota
 skammstöfunina SE/Ef. Heitið skal greina glöggt frá heiti annars Evrópufélags
              sem skráð hefur verið í hlutafélagaskrá, sbr. 8. gr.
 Nánari ákvæði um heiti Evrópufélags eru í 11. gr. Evrópufélagareglugerðarinnar
                                og firmalöggjöf.
                   4. gr. Aðild starfsmanna að Evrópufélögum.
 Lög um aðild starfsmanna að Evrópufélögum gilda um aðild þeirra að félögunum.

                        II. kafli. Stofnun Evrópufélags.
                    5. gr. Þátttaka í stofnun Evrópufélags.
    Sé eigi kveðið á um annað í Evrópufélagareglugerðinni er hlutafélagi eða
        einkahlutafélagi, sem hefur aðalskrifstofu í ríki utan Evrópska
 efnahagssvæðisins, heimilt að taka þátt í stofnun Evrópufélags ef hlutafélagið
                             eða einkahlutafélagið:
          1. er stofnað samkvæmt lögum ríkis á Evrópska efnahagssvæðinu;
                2. hefur skráða skrifstofu í ríki skv. 1. tölul. og
       3. hefur raunveruleg og stöðug tengsl við atvinnulíf ríkis á Evrópska
                                efnahagssvæðinu.
   Ákvæði 1. mgr. um hlutafélög og einkahlutafélög gilda einnig um lögaðila í
atvinnurekstri skv. 3. mgr. 2. gr. Evrópufélagareglugerðarinnar varðandi stofnun
                         dótturfyrirtækja Evrópufélags.
     6. gr. Þátttaka fjármálafyrirtækja í stofnun Evrópufélags með samruna.
 Fyrirtæki, sem Fjármálaeftirlitið hefur eftirlit með, er ekki heimilt að taka
  þátt í stofnun Evrópufélags skv. 1. mgr. 2. gr. Evrópufélagareglugerðarinnar
   varðandi stofnun Evrópufélags með samruna ef Fjármálaeftirlitið leggst að
lokinni athugun gegn því með tilliti til almannahagsmuna enda geri stofnunin það
  fyrir útgáfu vottorðs skv. 2. mgr. 25. gr. Evrópufélagareglugerðarinnar þess
efnis að lokið sé öllum gerningum og formsatriðum fyrir stofnun Evrópufélags með
                                    samruna.
 Fyrirtækið skal leggja inn umsókn um athugun Fjármálaeftirlitsins skv. 1. mgr.
    Mæli eitthvað gegn því að athugun fari fram skal Fjármálaeftirlitið gefa
fyrirtækinu kost á að tjá sig innan tiltekins frests eða bæta úr annmörkum. Geri
                fyrirtækið þetta ekki skal vísa umsókn þess frá.
      Hlutafélagaskrá skal hafna umsókn um leyfi til að hrinda í framkvæmd
     samrunaáætlun sem gerir ráð fyrir stofnun Evrópufélags með samruna ef
Fjármálaeftirlitið hefur ekki athugað umsókn skv. 2. mgr. eða Fjármálaeftirlitið
          hefur á grundvelli slíkrar athugunar lagst gegn samrunanum.
 Ef eigi er unnt að fallast á umsókn skv. 3. mgr. vegna þess að athugun skv. 2.
 mgr. stendur yfir og ætla má að henni ljúki innan skamms er umsóknin í bið um
                           allt að sex mánaða skeið.
          7. gr. Útgáfa vottorðs við stofnun Evrópufélags með samruna.
           Hlutafélagaskrá skal gefa út vottorð skv. 2. mgr. 25. gr.
     Evrópufélagareglugerðarinnar þess efnis að lokið sé öllum gerningum og
    formsatriðum fyrir stofnun Evrópufélags með samruna þegar skráin hefur:
     1. gefið hlutafélagi leyfi til að hrinda í framkvæmd annaðhvort lögmætri
  ákvörðun hluthafafundar um að taka þátt í stofnun félagsins með samruna skv.
                [3]124. gr. laga nr. 2/1995, um hlutafélög, eða
        2. ákvörðun stjórnar um sama efni skv. 124. eða 129. gr. sömu laga.

                    III. kafli. Skráning Evrópufélaga o.fl.
                           8. gr. Skráningaryfirvald.
    Hlutafélagaskrá, sem ríkisskattstjóri starfrækir, skráir Evrópufélög. Um
  skráningu félaganna hjá hlutafélagaskrá gilda ákvæði laga um hlutafélög, og
eftir atvikum önnur lagaákvæði, m.a. um gjaldmiðil hlutafjár, sbr. 4. gr. og 1.
mgr. 67. gr. Evrópufélagareglugerðarinnar. Um Evrópufélög sem stunda starfsemi á
 sviði fjármagnsmarkaðar gilda ákvæði laga á því sviði, og eftir atvikum önnur
            lagaákvæði, við skráningu félaganna eftir því sem við á.
Um gjald fyrir skráningu Evrópufélaga fer eftir þeim ákvæðum laga um aukatekjur
ríkissjóðs er varða hlutafélög. Um aukatilkynningar o.fl. fer eftir ákvæðum sömu
  laga. Fjármálaráðherra er heimilt að setja með reglugerð ákvæði um skráningu
 Evrópufélaga, önnur en almennt gilda um hlutafélög, þar með talið um skipulag
 skráningarinnar, rekstur skrár, aðgang að skrá og gjaldtöku, m.a. fyrir útgáfu
vottorða og afnot af þeim upplýsingum sem skráin hefur á tölvutæku formi. Skráin
innheimtir gjöld vegna birtingar í Lögbirtingablaði samkvæmt lögum og reglum þar
að lútandi, svo og gjöld vegna birtingar upplýsinga um skráningu og afskráningu
        Evrópufélaga í Stjórnartíðindum Evrópubandalaganna, sbr. 14. gr.
                         Evrópufélagareglugerðarinnar.
                  9. gr. Birting tillagna að ýmsum ákvörðunum.
 Framkvæmdastjórn í Evrópufélagi með tvíþættri stjórn eða stjórn í Evrópufélagi
með einþættri stjórn skal afhenda hlutafélagaskrá tillögur að ákvörðunum skv. 2.
mgr. 8. gr. Evrópufélagareglugerðarinnar, varðandi flutning skráðrar skrifstofu,
     2. mgr. 32. gr. reglugerðarinnar, varðandi stofnun Evrópufélags sem er
eignarhaldsfélag, 4. mgr. 37. gr. reglugerðarinnar, varðandi breytingu starfandi
 hlutafélags í Evrópufélag, og loks 3. mgr. 66. gr. reglugerðarinnar, varðandi
breytingu Evrópufélags í hlutafélag í því EES-ríki þar sem Evrópufélagið er með
skráða skrifstofu. Upplýsingar um skráningu skal án dráttar láta birta á kostnað
tilkynnanda í Lögbirtingablaði. Sé tillaga eigi birt í heild skal greina frá því
                   í tilkynningu hvar nálgast megi tillöguna.

            IV. kafli. Flutningur skráðrar skrifstofu Evrópufélags.
      10. gr. Réttur Fjármálaeftirlitsins til að leggjast gegn flutningi.
Fyrirtæki, sem Fjármálaeftirlitið hefur eftirlit með, er ekki heimilt að flytja
skráða skrifstofu frá Íslandi ef stofnunin leggst gegn flutningnum innan tveggja
 mánaða frests frá birtingu flutningstillögu í Lögbirtingablaði skv. 6. mgr. 8.
                       gr. Evrópufélagareglugerðarinnar.
  Í síðasta lagi tveimur vikum eftir birtingu flutningstillögu skal fyrirtækið
     leggja inn umsókn um athugun Fjármálaeftirlitsins skv. 14. mgr. 8. gr.
Evrópufélagareglugerðarinnar varðandi andmæli við flutningi skráðrar skrifstofu.
     Fjármálaeftirlitið getur einungis lagst gegn flutningnum á grundvelli
                                almannahagsmuna.
    Mæli eitthvað gegn því að athugun fari fram skal Fjármálaeftirlitið gefa
fyrirtækinu kost á að tjá sig innan tiltekins frests eða bæta úr annmörkum. Geri
                fyrirtækið þetta ekki skal vísa umsókn þess frá.
     11. gr. Upplýsingar Evrópufélags til kröfuhafa um flutning félagsins.
              Ef hluthafafundur Evrópufélags samþykkir skv. 8. gr.
 Evrópufélagareglugerðarinnar að flytja skráða skrifstofu félagsins til annars
   ríkis á Evrópska efnahagssvæðinu skal félagið tilkynna þekktum kröfuhöfum
                        félagsins ákvörðunina skriflega.
Í tilkynningunni skulu vera upplýsingar um rétt kröfuhafa félagsins á grundvelli
4. mgr. 8. gr. Evrópufélagareglugerðarinnar til að skoða flutningstillöguna auk
skýrslu skv. 3. mgr. 8. gr. reglugerðarinnar. Í tilkynningunni skulu enn fremur
  vera upplýsingar um rétt kröfuhafa skv. 13. gr. laga þessara til að leggjast
                               gegn flutningnum.
                       12. gr. Umsókn um flutningsleyfi.
  Evrópufélag skal sækja um leyfi til flutnings skráðrar skrifstofu til annars
EES-ríkis hjá hlutafélagaskrá. Leggja skal inn umsókn innan mánaðar frá ákvörðun
                           hluthafafundar félagsins.
                              Umsókn skulu fylgja:
   1. tvö afrit fundargerðar frá hluthafafundi þar sem ákvörðun um flutning var
                                     tekin;
                          2. eitt afrit flutningstillögu;
      3. eitt afrit skýrslu skv. 3. mgr. 8. gr. Evrópufélagareglugerðarinnar;
     4. vottorð frá framkvæmdastjórn í Evrópufélagi með tvíþættu stjórnkerfi,
stjórn í Evrópufélagi með einþættu stjórnkerfi eða framkvæmdastjóra Evrópufélags
 um að þekktum kröfuhöfum félagsins hafi verið veittar upplýsingar skv. 11. gr.
                                       og
    5. staðfesting frá Fjármálaeftirlitinu varðandi fyrirtæki skv. 10. gr. þess
efnis að stofnunin hafi athugað umsókn samkvæmt þeirri grein og ekki lagst gegn
                                   flutningi.
 Hafi Evrópufélag látið undir höfuð leggjast að láta skjöl skv. 2. mgr. fylgja
umsókn eða annað tálmar athugun á umsókn skal hlutafélagaskrá gefa félaginu kost
 á að tjá sig innan tiltekins frests eða bæta úr annmörkum. Geri félagið þetta
                ekki skal hlutafélagaskrá vísa umsókn þess frá.
               13. gr. Meðferð flutningsmáls hjá hlutafélagaskrá.
 Hafi hlutafélagaskrá tekið umsókn um flutningsleyfi skv. 12. gr. til athugunar
              skal hún gefa út áskorun til kröfuhafa Evrópufélags.
 Í áskorun skv. 1. mgr. skal kveða á um það að þeir sem leggjast gegn flutningi
     skráðrar skrifstofu skuli í síðasta lagi tveimur vikum eftir birtingu
          flutningstillögu í Lögbirtingablaði tilkynna það skriflega.
   Áskorun skal birt í Lögbirtingablaði. Hlutafélagaskrá skal senda sérstaka
 tilkynningu um áskorunina til sýslumanns í því umdæmi þar sem skráð skrifstofa
                                 félagsins er.
  14. gr. Ef kröfuhafi, sem hefur fengið áskorun skv. 13. gr., leggst gegn því
innan tiltekins frests að félagið flytji skráða skrifstofu skal hlutafélagaskrá
 senda erindið héraðsdómi í því umdæmi þar sem félagið hefur skráða skrifstofu.
Hafi enginn kröfuhafi lagst gegn flutningnum skal skráin veita félaginu umbeðið
                                flutningsleyfi.
                15. gr. Meðferð flutningsmáls fyrir héraðsdómi.
 Hafi erindi um flutning skráðrar skrifstofu Evrópufélags til annars EES-ríkis
verið sent héraðsdómi skal dómurinn veita flutningsleyfi sýni félagið fram á að
 þeir kröfuhafar, sem hafa lagst gegn flutningnum, hafi fengið fulla greiðslu á
 kröfum sínum eða fullnægjandi tryggingu fyrir greiðslu þeirra krafna sem hafa
orðið til fyrir þann dag sem tilgreindur var skv. 2. mgr. 13. gr. Að öðrum kosti
                     skal dómurinn hafna umsókn félagsins.
   Héraðsdómur skal að eigin frumkvæði upplýsa hlutafélagaskrá um niðurstöðu
                          flutningsmáls fyrir dóminum.
                    16. gr. Útgáfa vottorðs vegna flutnings.
            Hlutafélagaskrá skal gefa út vottorð skv. 8. mgr. 8. gr.
    Evrópufélagareglugerðarinnar varðandi lok gerninga og formsatriða fyrir
                                flutningi þegar:
               1. skráin hefur veitt flutningsleyfi skv. 14. gr. eða
              2. héraðsdómur hefur veitt flutningsleyfi skv. 15. gr.

                        V. kafli. Skipulag Evrópufélaga.
                 17. gr. Evrópufélög með tvíþættu stjórnkerfi.
            Um Evrópufélög með tvíþættu stjórnkerfi skv. 39.42. gr.
            Evrópufélagareglugerðarinnar gilda eftirfarandi ákvæði:
   1. Sé eigi kveðið á um annað í reglugerðinni skulu ákvæði laga um hlutafélög,
   og eftir atvikum annarra laga, um stjórn eða stjórnarmenn einnig gilda um
    framkvæmdastjórn eða framkvæmdastjórnarmenn þessara Evrópufélaga, svo og
         eftirlitsstjórn eða eftirlitsstjórnarmenn eftir því sem við á.
         2. Auk skyldna samkvæmt ákvæðum Evrópufélagareglugerðarinnar skal
eftirlitsstjórn gefa aðalfundi skýrslu með upplýsingum um þau málefni sem skipta
máli um mat á ársreikningi félagsins og skýrslu endurskoðenda eða skoðunarmanna.
Um framlagningu og sendingu skýrslunnar til skráðra hluthafa skal fylgja 4. mgr.
 [4]88. gr. laga nr. 2/1995, um hlutafélög. Í 22. gr. laga þessara er að finna
                   nánari ákvæði um störf eftirlitsstjórnar.
  18. gr. Sé eftirlitsstjórnarmaður valinn sem framkvæmdastjórnarmaður skv. 3.
 mgr. 39. gr. Evrópufélagareglugerðarinnar skal valið eigi vera til lengri tíma
                               en þriggja mánaða.
                 19. gr. Evrópufélög með einþættu stjórnkerfi.
   Sé eigi kveðið á um annað í Evrópufélagareglugerðinni skulu ákvæði laga um
  hlutafélög, og eftir atvikum annarra laga, um stjórn og stjórnarmenn einnig
  gilda um stjórn eða stjórnarmenn Evrópufélaga með einþættu stjórnkerfi skv.
                         43.45. gr. reglugerðarinnar.
             20. gr. Fjöldi manna í stjórnarstofnunum Evrópufélaga.
            Sé Evrópufélag með tvíþættu stjórnkerfi skv. 39.42. gr.
 Evrópufélagareglugerðarinnar skulu fæst þrír menn sitja í framkvæmdastjórn og
                       fæst þrír menn í eftirlitsstjórn.
            Sé Evrópufélag með einþættu stjórnkerfi skv. 43.45. gr.
  Evrópufélagareglugerðarinnar skulu fæst þrír menn sitja í stjórn félagsins.
                     21. gr. Framkvæmdastjóri Evrópufélags.
                    Evrópufélag skal hafa framkvæmdastjóra.
              Sé félagið með tvíþættu stjórnkerfi skv. 39.42. gr.
Evrópufélagareglugerðarinnar skal framkvæmdastjórn ráða framkvæmdastjóra. Í því
tilviki getur framkvæmdastjórinn ekki átt sæti í eftirlitsstjórn. Sé félagið með
 einþættu stjórnkerfi skv. 43.45. gr. Evrópufélagareglugerðarinnar skal stjórn
                            ráða framkvæmdastjórann.
 Nánar er kveðið á um framkvæmdastjóra og verksvið hans í lögum um hlutafélög.
           22. gr. Eftirlit í Evrópufélögum með tvíþættu stjórnkerfi.
            Í Evrópufélagi með tvíþættu stjórnkerfi skv. 39.42. gr.
Evrópufélagareglugerðarinnar skulu bæði eftirlitsstjórn og framkvæmdastjórn hafa
eftirlit með störfum framkvæmdastjóra. Ákvæði 40. og 41. gr. reglugerðarinnar um
   eftirlit eftirlitsstjórnar með störfum framkvæmdastjórnar gilda einnig um
eftirlit eftirlitsstjórnar og framkvæmdastjórnar með störfum framkvæmdastjórans.
     Sérhver eftirlitsstjórnarmaður á rétt á að fá frá framkvæmdastjórn og
framkvæmdastjóra nauðsynlegar upplýsingar til að geta haft eftirlit með störfum
  framkvæmdastjórnar skv. 1. mgr. 40. gr. Evrópufélagareglugerðarinnar, svo og
  eftirlit með störfum framkvæmdastjóra skv. 1. mgr. greinar þessarar. Sérhver
    framkvæmdastjórnarmaður á rétt á að fá frá framkvæmdastjóra nauðsynlegar
            upplýsingar til að geta haft eftirlit með störfum hans.
           23. gr. Eftirlit í Evrópufélögum með einþættu stjórnkerfi.
   Ákvæði 22. gr. um eftirlit framkvæmdastjórnar í Evrópufélagi með tvíþættu
 stjórnkerfi með störfum framkvæmdastjóra og rétt hennar til að fá upplýsingar
  frá honum gilda um eftirlit stjórnar með framkvæmdastjóra í Evrópufélagi með
      einþættu stjórnkerfi skv. 43.45. gr. Evrópufélagareglugerðarinnar.

                            VI. kafli. Önnur ákvæði.
                        24. gr. Tillöguréttur hluthafa.
Hluthafi hefur án tillits til hlutafjáreignar rétt til að gera kröfu um að eitt
             eða fleiri ný mál séu tekin á dagskrá hluthafafundar.
Hluthafi, sem vill fá mál tekið fyrir á hluthafafundi, skal gera skriflega kröfu
um það til framkvæmdastjórnar Evrópufélags með tvíþættu stjórnkerfi eða stjórnar
                     Evrópufélags með einþættu stjórnkerfi.
     Málið skal tekið til meðferðar á hluthafafundi ef krafan hefur borist:
     1. í síðasta lagi fimm vikum fyrir hluthafafund, sbr. [5]88. gr. laga nr.
                           2/1995, um hlutafélög, eða
   2. síðar en greinir í 1. tölul. en þó svo snemma að unnt sé að taka málið upp
                                  í fundarboð.
                  25. gr. Stjórnvald boðar til hluthafafundar.
            Sé eigi boðað til hluthafafundar í Evrópufélagi samkvæmt
  Evrópufélagareglugerðinni, félagssamþykktum eða ákvörðun hluthafafundar skal
viðkomandi stjórnvald samkvæmt lögum um hlutafélög boða til hluthafafundar skv.
[6]87. gr. laga nr. 2/1995, um hlutafélög, ef krafa þar að lútandi hefur borist
   frá framkvæmdastjórnarmanni eða eftirlitsstjórnarmanni í Evrópufélagi með
  tvíþættu stjórnkerfi, stjórnarmanni í Evrópufélagi með einþættu stjórnkerfi,
          framkvæmdastjóra, endurskoðanda, skoðunarmanni eða hluthafa.
       26. gr. Ráðstafanir gagnvart Evrópufélagi með skráða skrifstofu og
                    aðalskrifstofu í mismunandi EES-ríkjum.
Fullnægi Evrópufélag ekki skyldum sínum skv. 7. gr. Evrópufélagareglugerðarinnar
  um að skráð skrifstofa og aðalskrifstofa félagsins séu í sama EES-ríki skal
 hlutafélagaskrá staðfesta með sérstakri ákvörðun að svo sé. Skráin skal síðan
    gefa félaginu fyrirmæli um að bæta úr annmarkanum innan hæfilegs frests.
 Fari Evrópufélagið ekki að fyrirmælum skv. 1. mgr. skal viðkomandi stjórnvald
  skv. [7]107. gr. laga nr. 2/1995, um hlutafélög, gera kröfu um að félagið sé
                               tekið til skipta.
                                27. gr. Málskot.
 Ákvörðun hlutafélagaskrár varðandi skráningu Evrópufélags er heimilt að leggja
   fyrir héraðsdóm innan tveggja mánaða frá ákvörðunardegi. Sama gildir um þá
ákvörðun skrárinnar að vísa frá umsókn félagsins um flutningsleyfi, sbr. 12. gr.
  Ákvörðun hlutafélagaskrár skv. 1. mgr. 26. gr. um staðsetningu skrifstofa má
 leggja fyrir héraðsdóm innan eins mánaðar frá þeim degi er Evrópufélagið fékk
 vitneskju um ákvörðunina. Leggja má ákvörðun stjórnvalds skv. 2. mgr. 26. gr.
             fyrir héraðsdóm innan eins mánaðar frá ákvörðunardegi.
 Leggja má ákvarðanir Fjármálaeftirlitsins skv. 6. gr. varðandi samruna og 10.
                     gr. varðandi flutning fyrir héraðsdóm.
                               28. gr. Viðurlög.
  Ákvæði [8]XVIII. kafla laga nr. 2/1995, um hlutafélög, varðandi refsingar og
o.fl. gilda með samsvarandi hætti um m.a. stjórnendur Evrópufélaga sem skráð eru
       hér á landi, t.d. ákvæði um viðurlög við vanrækslu tilkynninga til
                               hlutafélagaskrár.
                              29. gr. Gildistaka.
                    Lög þessi öðlast gildi 8. október 2004.

                                  Fylgiskjal.
  Reglugerð ráðsins (EB) nr. 2157/2001 frá 8. október 2001 um samþykktir fyrir
                                Evrópufélög (SE)
                          RÁÐ EVRÓPUSAMBANDSINS HEFUR,
       með hliðsjón af stofnsáttmála Evrópubandalagsins, einkum 308. gr.
 með hliðsjón af tillögu framkvæmdastjórnarinnar (Stjtíð. EB C 263, 16.10.1989,
               bls. 41, og Stjtíð. EB C 176, 8.7.1991, bls. 1.),
með hliðsjón af áliti Evrópuþingsins (Álit frá 4. september 2001 (hefur enn ekki
                      verið birt í Stjórnartíðindum EB).),
  með hliðsjón af áliti efnahags- og félagsmálanefndarinnar (Stjtíð. EB C 124,
                             21.5.1990, bls. 34.),
                     og að teknu tilliti til eftirfarandi:
   1) Tilkoma innri markaðarins og þær efnahagslegu og félagslegu framfarir sem
hann leiðir til í gervöllu bandalaginu hafa ekki einungis í för með sér að ryðja
    verður úr vegi viðskiptahindrunum heldur einnig að laga verður skipulag
      framleiðslu að aðstæðum í bandalaginu almennt. Í þessu skyni er það
   grundvallaratriði að félögum, sem ekki eru bundin við að sinna staðbundnum
  þörfum eingöngu, sé kleift að gera áætlanir um og endurskipuleggja starfsemi
                             sína á bandalagsvísu.
      2) Forsenda fyrir slíkri endurskipulagningu er að félög frá mismunandi
 aðildarríkjum eigi þess kost að sameina krafta sína með samruna. Slíkt má því
  aðeins koma til framkvæmda að tekið sé tilhlýðilegt tillit til reglnanna um
                 samkeppni sem mælt er fyrir um í sáttmálanum.
   3) Endurskipulagning og samvinna félaga frá mismunandi aðildarríkjum hefur í
för með sér vandamál af lagalegum, sálrænum og skattalegum toga. Með samræmingu
á félagarétti aðildarríkjanna með tilskipunum sem byggjast á 44. gr. sáttmálans
  má sigrast á sumum þessara vandamála. Slík samræming leysir hins vegar ekki
 félög, sem búa við ólík réttarkerfi, undan þeirri kvöð að velja félagsform sem
                          lýtur tilteknum landslögum.
   4) Lagarammi viðskipta í bandalaginu byggist enn að stórum hluta á innlendum
lögum og er af þeim sökum ekki lengur í samræmi við þann efnahagsramma sem þarf
að vera um þróun viðskipta ef markmiðin, sem sett eru fram í 18. gr. sáttmálans,
eiga að nást. Slíkt ástand er veruleg hindrun í vegi þess að myndaðir séu hópar
                      félaga frá mismunandi aðildarríkjum.
        5) Aðildarríkjum ber skylda til að tryggja að ákvæði, sem gilda um
 Evrópufélög samkvæmt þessari reglugerð, leiði hvorki til mismununar sökum þess
að Evrópufélög fái, með óréttmætum hætti, aðra meðferð en hlutafélög né til þess
    að settar verði óeðlilegar skorður við myndun Evrópufélags eða flutningi
                           skráðrar skrifstofu þess.
   6) Nauðsynlegt er að tryggja eins og frekast er kostur að samsvörun sé milli
 efnahagslegra og lögformlegra eininga fyrirtækja í bandalaginu. Í þessu skyni
skal gera ráðstafanir sem gera kleift að stofna félög, sem eru stofnuð og starfa
   samkvæmt bandalagsreglugerð sem gildir í öllum aðildarríkjunum án frekari
      lögfestingar, samhliða stofnun félaga sem lúta tilteknum landslögum.
   7) Ákvæði slíkrar reglugerðar munu gera kleift að stofna og stýra félögum með
evrópsku sniði sem eru laus við þær hömlur sem spretta af misræmi og takmörkuðu
             svæðisbundnu gildissviði félagaréttar einstakra landa.
         8) Samþykktir fyrir evrópsk hlutafélög (sem hér á eftir eru nefnd
  Evrópufélög) eru meðal þeirra ráðstafana sem ráðið átti að gera fyrir 1992
samkvæmt hvítbók framkvæmdastjórnarinnar um tilkomu innri markaðarins en fundur
  leiðtogaráðsins, sem kom saman í Mílanó í júní 1985, samþykkti hana. Fundur
   leiðtogaráðsins, sem kom saman í Brussel 1987, setti fram þá ósk að slíkar
                      samþykktir yrðu fljótt að veruleika.
   9) Verulega hefur miðað áleiðis við samræmingu innlends félagaréttar eftir að
  framkvæmdastjórnin lagði fram tillögu að reglugerð um samþykktir hlutafélaga
     árið 1970, sem var breytt árið 1975, og má því styðjast við löggjöf um
 hlutafélög í því aðildarríki þar sem skráð skrifstofa viðkomandi Evrópufélags
 hefur aðsetur, að því er varðar þau atriði í starfsemi þess sem ekki krefjast
                         samræmdra reglna bandalagsins.
   10) Ef höfuðmarkmið þeirra lagareglna, sem gilda um Evrópufélög, eiga að nást
 er nauðsynlegt, með fyrirvara um hvers konar efnahagslegar þarfir sem kunna að
 verða til í framtíðinni, að unnt sé a.m.k. að stofna slík félög, bæði til þess
   að gera félögum í mismunandi aðildarríkjum kleift að sameinast eða stofna
  eignarhaldsfélög og til þess að gera félögum og öðrum lögaðilum, sem stunda
atvinnustarfsemi og starfa á grundvelli laga mismunandi aðildarríkja, kleift að
                       mynda sameiginleg dótturfyrirtæki.
    11) Á sama hátt á hlutafélag með skráða skrifstofu og aðalskrifstofu innan
      bandalagsins að geta breyst í Evrópufélag án þess að koma þurfi til
skiptameðferðar, svo fremi að félagið eigi dótturfyrirtæki í öðru aðildarríki en
                     því þar sem skráð skrifstofa þess er.
   12) Innlend ákvæði um hlutafélög, sem bjóða almenningi verðbréf sín til kaups
og um verðbréfaviðskipti, skulu einnig gilda um Evrópufélög sem eru stofnuð með
því að bjóða verðbréf út á almennum markaði og um Evrópufélög sem óska eftir að
                          nýta sér slík fjármálaskjöl.
   13) Evrópufélagið sjálft verður að vera í hlutafélagsformi enda er það formið
  sem best fellur að þörfum félaga sem starfa á bandalagsvísu, bæði að því er
 varðar fjármögnun og stjórnun. Til að tryggja að slík félög séu hæfilega stór
skal ákveða tiltekna lágmarksfjárhæð þannig að nægilega miklar eignir séu fyrir
 hendi án þess þó að litlum og meðalstórum fyrirtækjum sé gert erfitt um vik að
                              stofna Evrópufélög.
    14) Evrópufélag skal vera undir skilvirkri stjórn og viðeigandi eftirliti.
 Hafa ber í huga að nú eru við lýði tvenns konar stjórnkerfi fyrir hlutafélög í
  bandalaginu. Þótt Evrópufélagi eigi að vera frjálst að velja milli kerfanna
tveggja ber að greina með skýrum hætti á milli verksviðs þeirra sem bera ábyrgð
                á stjórnun og hinna sem bera ábyrgð á eftirliti.
    15) Ráði fyrirtæki yfir öðru fyrirtæki sem býr við annað réttarkerfi skulu,
  samkvæmt reglum, m.a. meginreglum, alþjóðlegs einkamálaréttar, lög þau, sem
    gilda um undirfyrirtækið, gilda um þau réttindi og skyldur hins ráðandi
    fyrirtækis sem af þessum reglum leiðir að því er varðar vernd minnihluta
hluthafa og þriðju aðila, sbr. þó skuldbindingar ráðandi fyrirtækisins samkvæmt
         lögum í landi þess, t.d. kröfur um að útbúa samstæðureikninga.
     16) Með fyrirvara um afleiðingar hugsanlegrar, síðari samræmingar á lögum
   aðildarríkjanna er ekki þörf, eins og sakir standa, á sérstökum reglum um
Evrópufélög á þessu sviði. Af þessum sökum ber að beita reglum, m.a. meginreglum
  alþjóðlegs einkamálaréttar, hvort sem Evrópufélag fer með yfirráð yfir öðru
                        félagi eða lýtur yfirráðum þess.
     17) Tilgreina ber þær reglur sem gilda þegar Evrópufélag lýtur yfirráðum
annars fyrirtækis og vísa í því sambandi til gildandi laga þess aðildarríkis um
           hlutafélög þar sem Evrópufélagið er með skráða skrifstofu.
   18) Hverju aðildarríki skal gert að beita hlutafélög, sem heyra undir lögsögu
   þess, viðeigandi viðurlögum þegar um er að ræða brot á þessari reglugerð.
    19) Í tilskipun 2001/86/EB (Stjtíð. EB L 294, 10.11.2001, bls. 22.) er mælt
  fyrir um reglur um aðild starfsmanna að Evrópufélögum og koma þau ákvæði til
  fyllingar þessari reglugerð, eru óaðskiljanleg viðbót við hana og skal beitt
                                samhliða henni.
    20) Þessi reglugerð tekur ekki til laga á öðrum sviðum, svo sem skattalaga,
       samkeppnislaga, hugverkaréttar eða gjaldþrotalaga. Ákvæði í lögum
  aðildarríkjanna og bandalagsins gilda því á framangreindum sviðum og á öðrum
                   sviðum sem þessi reglugerð tekur ekki til.
   21) Tilskipun 2001/86/EB er ætlað að tryggja rétt starfsmanna til aðildar að
málum og ákvörðunum sem snerta starfsemi Evrópufélagsins sem þeir vinna hjá. Um
      önnur málefni, sem varða félagsmála- og vinnulöggjöf, einkum um rétt
starfsmanna, samkvæmt reglum aðildarríkjanna, til upplýsinga og samráðs, fer að
   viðeigandi, innlendum ákvæðum sem gilda með sömu skilyrðum um hlutafélög.
     22) Fresta skal gildistöku þessarar reglugerðar svo að hverju aðildarríki
 gefist ráðrúm til að taka ákvæði tilskipunar 2001/86/EB upp í landslög og koma
  fyrir fram upp því kerfi sem þarf til að stofna megi og reka Evrópufélög með
      skráðar skrifstofur á yfirráðasvæði þess, þannig að unnt sé að beita
                    reglugerðinni og tilskipuninni samhliða.
    23) Veita ber félagi, sem hefur aðalskrifstofu utan bandalagsins, leyfi til
að taka þátt í stofnun Evrópufélags, að því tilskildu að það sé stofnað samkvæmt
lögum aðildarríkis, að skráð skrifstofa þess sé í viðkomandi aðildarríki og það
     hafi raunveruleg og stöðug tengsl við atvinnulíf aðildarríkis samkvæmt
viðurkenndum meginreglum almennrar áætlunar um afnám hafta á staðfesturétti frá
1962. Einkum teljast slík tengsl vera fyrir hendi ef félagið hefur starfsstöð í
        viðkomandi aðildarríki og stýrir rekstri starfsemi sinnar þaðan.
   24) Gera ber Evrópufélagi kleift að flytja skráða skrifstofu sína til annars
     aðildarríkis. Gæta ber hagsmuna minnihluta hluthafa, sem leggjast gegn
 flutningnum, lánardrottna og annarra rétthafa með fullnægjandi og sanngjörnum
  hætti. Slíkur flutningur má ekki hafa áhrif á þau réttindi sem áunnist hafa
                               fyrir flutninginn.
     25) Þessi reglugerð hefur ekki áhrif á nein þau ákvæði sem kunna að verða
felld inn í Brussel- samþykktina frá 1968 eða í aðra texta sem aðildarríkin eða
  ráðið hafa samþykkt í hennar stað varðandi reglur um lögsögu sem gilda þegar
      skráð skrifstofa hlutafélags flyst frá einu aðildarríki til annars.
   26) Starfsemi fjármálastofnana lýtur reglum samkvæmt sértilskipunum og ákvæði
    landslaga, sem eru sett til framkvæmdar slíkum tilskipunum, og innlendar
       viðbótarreglur um slíka starfsemi, gilda að fullu um Evrópufélög.
   27) Þar eð Evrópufélög eru sérkennandi fyrir bandalagið hafa ákvæði þessarar
      reglugerðar um raunverulegt aðsetur Evrópufélaga hvorki áhrif á lög
aðildarríkjanna né forgang fram yfir aðrar heimildir bandalagsins um félagarétt
                        sem hugsanlega þarf að velja um.
   28) Í sáttmálanum er ekki kveðið á um aðrar heimildir til að samþykkja þessa
                    reglugerð en þær sem um getur í 308. gr.
      29) Þar eð aðildarríkin geta ekki með fullnægjandi hætti náð markmiðum
fyrirhugaðra aðgerða, sem raktar eru hér að framan, og þar sem verið er að koma
  á evrópskum hlutafélögum á evrópskum vettvangi og markmiðin nást þess vegna
    betur á vettvangi bandalagsins sökum stærðar og umfangs slíkra félaga er
bandalaginu heimilt að gera ráðstafanir í samræmi við dreifræðisregluna í 5. gr.
    sáttmálans. Í samræmi við meðalhófsregluna í umræddri grein gengur þessi
      reglugerð ekki lengra en nauðsynlegt er til að ná þessum markmiðum.
                           SAMÞYKKT REGLUGERÐ ÞESSA:
                           I. bálkur. Almenn ákvæði.
    1. gr. 1. Stofna má félag á yfirráðasvæði bandalagsins, í formi evrópsks
 hlutafélags, Evrópufélags (Societas Europaea eða SE), með þeim skilyrðum og á
              þann hátt sem mælt er fyrir um í þessari reglugerð.
2. Hlutafé Evrópufélags skal skiptast í hluti. Enginn hluthafi skal vera ábyrgur
                 fyrir hærri fjárhæð en hann er skráður fyrir.
                 3. Evrópufélag skal hafa réttarstöðu lögaðila.
  4. Um aðild starfsmanna að Evrópufélagi gilda ákvæði tilskipunar 2001/86/EB.
2. gr. 1. Hlutafélögum, eins og þeim sem um getur í I. viðauka, sem stofnuð hafa
  verið samkvæmt lögum aðildarríkis með skráðar skrifstofur og aðalskrifstofur
    innan bandalagsins, er heimilt að stofna Evrópufélög með samruna að því
  tilskildu að a.m.k. tvö þeirra heyri undir lögsögu mismunandi aðildarríkja.
 2. Hlutafélögum og einkahlutafélögum, eins og þeim sem um getur í II. viðauka,
 sem stofnuð hafa verið samkvæmt lögum aðildarríkis, með skráðar skrifstofur og
aðalskrifstofur innan bandalagsins, er heimilt að standa að stofnun Evrópufélags
        sem er eignarhaldsfélag, að því tilskildu að a.m.k. tvö þeirra:
                  a) heyri undir lög mismunandi aðildarríkja, eða
     b) hafi í a.m.k. tvö ár átt dótturfyrirtæki, sem heyrir undir lög annars
                  aðildarríkis, eða útibú í öðru aðildarríki.
   3. Félögum og fyrirtækjum í skilningi 2. mgr. 48. gr. sáttmálans og öðrum
   lögaðilum, sem lúta opinberum rétti eða einkarétti og stofnaðir hafa verið
 samkvæmt lögum aðildarríkis og eru með skráðar skrifstofur og aðalskrifstofur
innan bandalagsins, er heimilt að stofna dótturfyrirtæki Evrópufélags með því að
       skrá sig fyrir hlutum þess að því tilskildu, að a.m.k. tvö þeirra:
                  a) heyri undir lög mismunandi aðildarríkja, eða
     b) hafi í a.m.k. tvö ár átt dótturfyrirtæki, sem heyrir undir lög annars
                  aðildarríkis, eða útibú í öðru aðildarríki.
4. Breyta má hlutafélagi, sem stofnað hefur verið samkvæmt lögum aðildarríkis og
  með skráðar skrifstofur og aðalskrifstofur innan bandalagsins, í Evrópufélag
    hafi það í a.m.k. tvö ár átt dótturfyrirtæki sem heyrir undir lög annars
                                 aðildarríkis.
   5. Aðildarríki getur kveðið á um að félagi, sem hefur aðalskrifstofu utan
    bandalagsins, skuli heimilt að taka þátt í stofnun Evrópufélags, að því
  tilskildu að það sé stofnað samkvæmt lögum aðildarríkis, að skráð skrifstofa
 þess sé í viðkomandi aðildarríki og það hafi raunveruleg og stöðug tengsl við
                            atvinnulíf aðildarríkis.
3. gr. 1. Að því er varðar 1., 2. og 3. mgr. 2. gr. skal litið á Evrópufélag sem
   hlutafélag sem heyrir undir lög þess aðildarríkis þar sem það hefur skráða
                                  skrifstofu.
2. Evrópufélag getur fyrir sitt leyti stofnað dótturfyrirtæki, eitt eða fleiri,
       með Evrópufélagssniði. Þau ákvæði í lögum aðildarríkisins þar sem
  dótturfyrirtæki Evrópufélags er með skráða skrifstofu, sem krefjast þess að
   hluthafar í hlutafélagi séu fleiri en einn, gilda ekki um dótturfyrirtæki
   Evrópufélaga. Ákvæði í landslögum um framkvæmd tólftu tilskipunar ráðsins
 (89/667/EBE) frá 21. desember 1989 um einkahlutafélög eins aðila (Stjtíð. EB L
395, 30.12.1989, bls. 40. Tilskipuninni var síðast breytt með aðildarlögunum frá
            1994.) skulu gilda um Evrópufélög að breyttu breytanda.
             4. gr. 1. Hlutafé Evrópufélags skal gefið upp í evrum.
                2. Skráð hlutafé skal vera minnst 120 000 evrur.
   3. Krefjist lög aðildarríkis að skráð hlutafé félaga, sem sinna tilteknum
  tegundum starfsemi, sé hærri fjárhæð skulu þau lög gilda um Evrópufélög með
                     skráðar skrifstofur í því aðildarríki.
  5. gr. Með fyrirvara um 1. og 2. mgr. 4. gr. skulu þau ákvæði, sem gilda um
  hlutafélög í aðildarríkinu þar sem Evrópufélagið er skráð, gilda um hlutafé
Evrópufélags, viðhald þess og breytingar á því, ásamt hlutabréfum, skuldabréfum
                         og öðrum svipuðum verðbréfum.
  6. gr. Í þessari reglugerð merkir samþykktir Evrópufélagsins hvort tveggja
stofnsamningur og sjálfar samþykktir Evrópufélagsins þegar þær eru efni sérstaks
                                    skjals.
  7. gr. Skráð skrifstofa Evrópufélags skal vera innan bandalagsins og í sama
aðildarríki og aðalskrifstofa þess. Auk þess getur aðildarríki lagt þá skyldu á
   herðar Evrópufélögum, sem eru skráð á yfirráðasvæði þess, að þau staðsetji
             aðalskrifstofu sína og skráða skrifstofu á sama stað.
  8. gr. 1. Flytja má skráða skrifstofu Evrópufélags til annars aðildarríkis í
samræmi við 2. til 13. mgr. Slíkur flutningur skal ekki hafa í för með sér slit
                    Evrópufélagsins eða tilurð nýs lögaðila.
2. Framkvæmdastjórn eða stjórn félagsins skal semja tillögu um flutning og birta
 hana í samræmi við 13. gr. án þess þó að það hafi áhrif á önnur form birtingar
 sem aðildarríkið, þar sem skráða skrifstofan hefur aðsetur, kann að kveða á um
 til viðbótar. Í tillögunni skulu koma fram gildandi heiti, skráð skrifstofa og
          númer Evrópufélagsins og skal hún ná yfir eftirtalin atriði:
                 a) fyrirhugaða skráða skrifstofu Evrópufélagsins;
   b) fyrirhugaðar samþykktir Evrópufélagsins, þ.m.t., þar sem við á, nýtt heiti
                                     þess;
     c) þau áhrif sem flutningurinn kann að hafa á aðild starfsmanna að málum
                                   félagsins;
                     d) fyrirhugaða tímaáætlun um flutninginn;
         e) hvers konar réttindi sem eiga að tryggja vernd hluthafa og/eða
                                 lánardrottna.
    3. Framkvæmdastjórn eða stjórn félagsins skal taka saman skýrslu þar sem
  lagalegir og efnahagslegir þættir flutningsins eru skýrðir og rökstuddir og
  skýrðar afleiðingar flutningsins fyrir hluthafa, lánardrottna og starfsmenn.
   4. Hluthafar og lánardrottnar Evrópufélags skulu eiga rétt á því að skoða
  flutningstillöguna og skýrsluna, sem tekin er saman skv. 3. mgr., á skráðri
  skrifstofu Evrópufélagsins minnst einum mánuði fyrir hluthafafundinn, sem er
  boðaður til að taka ákvörðun um flutninginn, og að fá afrit af þeim skjölum
                               endurgjaldslaust.
   5. Ef Evrópufélög eru skráð á yfirráðasvæði aðildarríkis er því heimilt að
samþykkja ákvæði í því skyni að tryggja viðeigandi vernd minnihluta hluthafa sem
                           leggjast gegn flutningnum.
6. Ekki má ákveða flutning í tvo mánuði eftir að tillagan hefur verið birt. Slík
             ákvörðun skal tekin eins og mælt er fyrir um í 59. gr.
  7. Áður en lögbært yfirvald gefur út vottorðið, sem um getur í 8. mgr., skal
  Evrópufélagið sýna því fram á, að því er varðar skuldir sem verða til fyrir
 birtingu flutningstillögunnar, að hagsmuna lánardrottna og annarra rétthafa að
    því er varðar Evrópufélagið (þ.m.t. opinberra aðila) hafi verið gætt með
fullnægjandi hætti í samræmi við kröfur aðildarríkisins þar sem Evrópufélagið er
                    með skráða skrifstofu fyrir flutninginn.
   Aðildarríki er heimilt að rýmka gildissvið fyrstu undirgreinar þannig að hún
taki einnig til skulda sem verða til (eða kunna að verða til) fyrir flutninginn.
     Fyrsta og önnur undirgrein skulu ekki hafa áhrif á það hvernig innlendri
 löggjöf aðildarríkja um lúkningu skulda eða tryggingu greiðslna til opinberra
                     aðila er beitt gagnvart Evrópufélögum.
  8. Dómstóll, lögbókandi eða annað lögbært yfirvald í aðildarríkinu, þar sem
 Evrópufélagið hefur skráða skrifstofu, skal gefa út vottorð sem staðfestir að
   gerð gerninga og formsatriða, sem krafist er fyrir flutninginn, sé lokið.
9. Nýja skráningin má ekki koma til framkvæmda fyrr en vottorðið, sem um getur í
   8. mgr., hefur verið lagt fram ásamt gögnum sem sanna að formsatriðum, sem
  krafist er við skráningu í landinu þar sem nýja skráða skrifstofan er, hafi
                                verið fullnægt.
10. Flutningur skráðrar skrifstofu Evrópufélags, ásamt meðfylgjandi breytingum á
 samþykktum þess, öðlast gildi þann dag sem Evrópufélagið er, í samræmi við 12.
               gr., skráð á skrá hinnar nýju, skráðu skrifstofu.
11. Að lokinni nýrri skráningu Evrópufélagsins skal skráningarskrifstofa hinnar
  nýju skráðu skrifstofu tilkynna það skráningarskrifstofu hinnar fyrri skráðu
 skrifstofu. Afskrá skal félagið úr eldri skránni þegar framangreind tilkynning
                           hefur borist en eigi fyrr.
 12. Í samræmi við 13. gr. skal birta nýju skráninguna og afskráningu úr gömlu
                     skránni í hlutaðeigandi aðildarríkjum.
 13. Er ný skráning Evrópufélags hefur verið birt má byggja rétt á því gagnvart
þriðja aðila að skráð skrifstofa félagsins sé hin nýja skráða skrifstofa. Meðan
 afskráning af skrá hinnar fyrri skráðu skrifstofu hefur ekki verið birt getur
 þriðji aðili þó enn borið það fyrir sig að skráð skrifstofa þess sé hin fyrri
skráða skrifstofa nema félagið sanni að honum hafi verið kunnugt um nýju skráðu
                                 skrifstofuna.
 14. Í lögum aðildarríkis má kveða svo á að flutningur skráðrar skrifstofu, sem
  leiða mundi til breytingar á því hvaða lög gilda, öðlist ekki gildi gagnvart
    Evrópufélagi sem skráð er í því aðildarríki ef því er mótmælt af lögbæru
  yfirvaldi í aðildarríkinu innan þess tveggja mánaða frests sem um getur í 6.
mgr. Slík andmæli verða aðeins sett fram á þeim forsendum að það varði hagsmuni
                                  almennings.
       Ef Evrópufélag er undir eftirliti innlends fjármálaeftirlits samkvæmt
tilskipunum bandalagsins skal það yfirvald einnig hafa rétt til þess að mótmæla
                    flutningi skráðrar skrifstofu félagsins.
                     Gefa skal kost á dómsmeðferð fyrir rétti.
 15. Evrópufélagi skal óheimilt að flytja skráða skrifstofu sína hafi mál verið
     hafið á hendur því til félagsslita, skiptameðferðar, gjaldþrotaskipta,
                greiðslustöðvunar eða annarrar ámóta meðferðar.
 16. Hafi Evrópufélag flutt skráða skrifstofu sína til annars aðildarríkis skal
     eigi að síður litið svo á, að því er varðar mál sem eiga upptök fyrir
    flutninginn sem er skilgreindur í 10. gr., að skráð skrifstofa þess sé í
aðildarríkinu þar sem Evrópufélagið var skráð fyrir flutninginn, eins þótt kæran
            á hendur Evrópufélaginu sé lögð fram eftir flutninginn.
            9. gr. 1. Eftirtalin ákvæði skulu gilda um Evrópufélög:
                          a) ákvæði þessarar reglugerðar,
   b) ákvæði samþykkta þeirra ef bein heimild er fyrir því í þessari reglugerð,
                                        eða
    c) þegar um er að ræða málefni sem reglugerð þessi gildir ekki um eða ekki
nema að hluta til skulu eftirtalin ákvæði gilda um þá þætti sem reglugerð þessi
                                tekur ekki til:
     i) ákvæði laga sem aðildarríkin samþykkja um framkvæmd þeirra ráðstafana
                bandalagsins sem varða Evrópufélög sérstaklega;
     ii) þau ákvæði í lögum aðildarríkjanna sem gilda mundu um hlutafélag sem
  stofnað væri í samræmi við lög aðildarríkisins þar sem Evrópufélagið er með
                               skráða skrifstofu;
       iii) ákvæði í samþykktum Evrópufélagsins, á sama hátt og ætti við um
     hlutafélag sem stofnað væri í samræmi við lög aðildarríkisins þar sem
                    Evrópufélagið er með skráða skrifstofu.
  2. Ákvæði laga, sem aðildarríkin samþykkja um Evrópufélög sérstaklega, skulu
    vera í samræmi við tilskipanir sem gilda um hlutafélög sem um getur í I.
                                    viðauka.
3. Ef sérstök ákvæði í landslögum gilda um starfsemi af því tagi sem Evrópufélag
            sinnir skulu þau ákvæði gilda að fullu um Evrópufélagið.
10. gr. Sé ekki kveðið á um annað í þessari reglugerð skal um Evrópufélag fara í
öllum aðildarríkjunum eins og um hlutafélag væri að ræða sem hefur verið stofnað
     í samræmi við lög aðildarríkisins þar sem það hefur skráða skrifstofu.
     11. gr. 1. Bæta skal skammstöfuninni SE framan við eða aftan við heiti
                                 Evrópufélags.
       2. Einungis Evrópufélög mega nota skammstöfunina SE í heiti sínu.
 3. Engu að síður skal félögum, fyrirtækjum og öðrum lögaðilum, sem hafa verið
    skráð í aðildarríki áður en reglugerð þessi kemur til framkvæmda og hafa
            skammstöfunina SE í heiti sínu, ekki gert að breyta því.
12. gr. 1. Sérhvert Evrópufélag skal skráð í því aðildarríki þar sem það er með
 skráða skrifstofu, í skrá sem er tilgreind í lögum þess aðildarríkis í samræmi
     við 3. gr. fyrstu tilskipunar ráðsins (68/151/EBE) frá 9. mars 1968 um
 samræmingu verndarráðstafana, sem ætlað er að vera jafngildar í bandalaginu og
    aðildarríki krefjast af félögum í skilningi annarrar málsgreinar 58. gr.
  sáttmálans, til að vernda hagsmuni félagsmanna og annarra (Stjtíð. EB L 65,
   14.3.1968, bls. 8. Tilskipuninni var síðast breytt með aðildarlögunum frá
                                    1994.).
2. Óheimilt er að skrá Evrópufélag, nema því aðeins að tekist hafi samkomulag um
tilhögun á aðild starfsmanna að félaginu skv. 4. gr. tilskipunar 2001/86/EB eða
tekin hafi verið ákvörðun skv. 6. mgr. 3. gr. þeirrar tilskipunar eða að frestur
  til samningaviðræðna skv. 5. gr. sömu tilskipunar hafi runnið út án þess að
                             samkomulag hafi náðst.
3. Til að unnt sé að skrá Evrópufélag í aðildarríki sem hefur nýtt sér þann kost
 sem um getur í 3. mgr. 7. gr. tilskipunar 2001/86/EB verður annaðhvort að hafa
 náðst samkomulag skv. 4. gr. tilskipunarinnar um tilhögun á aðild starfsmanna,
 þ.m.t. um þátttöku þeirra, eða ekkert þátttökufélag má hafa heyrt undir reglur
                  um þátttöku fyrir skráningu Evrópufélagsins.
   4. Samþykktir Evrópufélags mega aldrei stríða gegn þeirri tilhögun á aðild
  starfsmanna sem þannig hefur verið ákveðin. Stríði nýtt fyrirkomulag, sem er
ákvarðað samkvæmt framangreindri tilskipun, gegn gildandi samþykktum skal breyta
                       samþykktunum eins og þörf krefur.
           Þegar þannig stendur á má kveða svo á í lögum aðildarríkis að
framkvæmdastjórn eða stjórn Evrópufélagsins megi breyta samþykktunum án frekari
                           ákvarðana hluthafafundar.
   13. gr. Birta skal þau skjöl og upplýsingar um Evrópufélag, sem birta skal
  samkvæmt reglugerð þessari, með þeim hætti sem mælt er fyrir um í lögum þess
   aðildarríkis þar sem Evrópufélagið er með skráða skrifstofu í samræmi við
                             tilskipun 68/151/EBE.
14. gr. 1. Birta skal tilkynningu um skráningu Evrópufélags og afskráningu þess
í upplýsingaskyni í Stjórnartíðindum Evrópubandalaganna eftir birtingu í samræmi
    við 13. gr. Í þeirri tilkynningu skulu koma fram heiti, skráningarnúmer,
 skráningardagur og skráningarstaður Evrópufélagsins, útgáfudagur, útgáfustaður
    og titill birtingarrits, skráð skrifstofa Evrópufélagsins og starfssvið.
2. Ef skráð skrifstofa Evrópufélags flyst í samræmi við 8. gr. skal birta um það
tilkynningu með þeim upplýsingum, sem kveðið er á um 1. mgr., ásamt upplýsingum
                              um nýju skráninguna.
    3. Upplýsingar þær, sem um getur í 1. mgr., skulu sendar til skrifstofu
  opinberrar útgáfustarfsemi Evrópubandalaganna innan eins mánaðar frá þeirri
                        birtingu sem um getur í 13. gr.

                              II. bálkur. Stofnun.
                           1. þáttur. Almenn ákvæði.
     15. gr. 1. Sé ekki kveðið á um annað í reglugerð þessari skal stofnun
  Evrópufélags heyra undir lög um hlutafélög sem gilda í aðildarríkinu þar sem
                 Evrópufélagið kemur á fót skráðri skrifstofu.
          2. Skráning Evrópufélags skal tilkynnt í samræmi við 13. gr.
16. gr. 1. Evrópufélag skal öðlast réttarstöðu lögaðila daginn sem það er skráð
                        í skrána sem um getur í 12. gr.
2. Ef löggerningur er gerður í nafni Evrópufélags fyrir skráningu þess skv. 12.
 gr. en það gengst eftir skráninguna ekki við skuldbindingum, sem eiga rætur að
 rekja til þessa gernings, bera þeir einstaklingar, félög, fyrirtæki eða aðrir
  lögaðilar, sem gerðu gerninginn, óskipta og ótakmarkaða ábyrgð á efndum enda
                           hafi ekki um annað samist.

                        2. þáttur. Stofnun með samruna.
17. gr. 1. Heimilt er að stofna Evrópufélög með samruna í samræmi við 1. mgr. 2.
                                      gr.
                 2. Slíkan samruna má framkvæma í samræmi við:
   a) málsmeðferð um samruna með yfirtöku sem mælt er fyrir um í 1. mgr. 3. gr.
     þriðju tilskipunar ráðsins (78/855/EBE) frá 9. október 1978 um samruna
 almenningshlutafélaga, byggð á g-lið 3. mgr. 54. gr. sáttmálans (Stjtíð. EB L
295, 20.10.1978, bls. 36. Tilskipuninni var síðast breytt með aðildarlögunum frá
                                   1994.) eða
    b) málsmeðferð um samruna með stofnun nýs félags sem mælt er fyrir um í 1.
                        mgr. 4. gr. téðrar tilskipunar.
   Þegar um er að ræða samruna með yfirtöku skal yfirtökufélagið taka á sig form
 Evrópufélags við samrunann. Þegar um er að ræða samruna með stofnun nýs félags
                     er hið nýstofnaða félag Evrópufélagið.
 18. gr. Að því er varðar málefni, sem þessi þáttur gildir ekki um, eða ef hann
 gildir einungis að hluta til um eitthvert málefni, að því er varðar þau atriði
þess málefnis sem þessi þáttur gildir ekki um, skal hvert það félag, sem hlut á
að stofnun Evrópufélags með samruna, lúta ákvæðum um samruna hlutafélaga í lögum
  þess aðildarríkis, sem fer með lögsögu í málum þess, í samræmi við tilskipun
                                  78/855/EBE.
  19. gr. Í lögum aðildarríkis má kveða svo á að félagi, sem lýtur lögum þess
aðildarríkis, sé ekki heimilt að taka þátt í stofnun Evrópufélags með samruna ef
 því er mótmælt af lögbæru yfirvaldi í aðildarríkinu áður en vottorðið, sem um
                     getur í 2. mgr. 25. gr., er gefið út.
       Slík mótmæli verða aðeins sett fram á þeim forsendum að almannahagur
              krefjist. Gefa skal kost á dómsmeðferð fyrir rétti.
    20. gr. 1. Framkvæmdastjórnir eða stjórnir samrunafélaganna skulu semja
        samrunaáætlun. Í samrunaáætluninni skal eftirfarandi tilgreint:
   a) heiti og skráð skrifstofa hvers samrunafélaganna auk fyrirhugaðs heitis og
                       skráðrar skrifstofu Evrópufélags;
               b) skiptihlutfall hluta og fjárhæð jöfnunargreiðslu;
              c) skilmálar varðandi úthlutun hluta í Evrópufélaginu;
     d) frá hvaða degi réttur eigenda hluta í Evrópufélaginu til hlutdeildar í
            hagnaði myndast og sérstök skilyrði varðandi þann rétt;
      e) frá hvaða degi viðskipti samrunafélaganna skuli færð í bókhaldi sem
                           viðskipti Evrópufélagsins;
     f) hvaða réttindi Evrópufélagið veitir eigendum þeirra hluta sem sérstök
     réttindi fylgja og eigendum annarra verðbréfa en hlutabréfa eða hvaða
                  ráðstafanir séu fyrirhugaðar í því sambandi;
   g) hvaða sérstöku kjör, ef um slíkt er að ræða, bjóðast þeim sérfræðingum sem
    skoða samrunaáætlunina eða þeim sem sitja í stjórn, framkvæmdastjórn eða
                       eftirlitsstjórn samrunafélaganna;
                          h) samþykktir Evrópufélagsins;
     i) upplýsingar um málsmeðferð við ákvörðun tilhögunar á aðild starfsmanna
                         samkvæmt tilskipun 2001/86/EB.
      2. Samrunafélögin geta tilgreint fleiri atriði í samrunaáætluninni.
 21. gr. Að því er varðar hvert og eitt af samrunafélögunum og með fyrirvara um
     viðbótarkröfur af hálfu aðildarríkisins sem fer með lögsögu í málefnum
 hlutaðeigandi félags skal birta upplýsingar um eftirfarandi í lögbirtingablaði
                               þess aðildarríkis:
            a) tegund, heiti og skráða skrifstofu hvers samrunafélags;
       b) skrána þar sem skjölin, sem um getur í 2. mgr. 3. gr. tilskipunar
  68/151/EBE, eru skráð fyrir hvert samrunafélaganna og númer hverrar færslu í
                                  þeirri skrá;
    c) upplýsingar um til hvaða ráðstafana hefur verið gripið í samræmi við 24.
      gr. til að lánardrottnar viðkomandi félags geti sótt réttindi sín og
     heimilisfangið þar sem fá má allar upplýsingar um þær ráðstafanir, án
                                  endurgjalds;
    d) upplýsingar um til hvaða ráðstafana hefur verið gripið í samræmi við 24.
 gr. til að minnihluta hluthafar í viðkomandi félagi geti sótt réttindi sín og
     heimilisfangið þar sem fá má allar upplýsingar um þær ráðstafanir, án
                                  endurgjalds;
       e) heiti og skráða skrifstofu sem fyrirhuguð eru fyrir Evrópufélagið.
   22. gr. Í stað sérfræðinga, sem starfa fyrir hönd hvers samrunafélags, er
     hugsanlegt að einn eða fleiri óháðir sérfræðingar, í skilningi 10. gr.
    tilskipunar 78/855/ EBE, sem yfirvald á sviði dómgæslu eða stjórnsýslu í
einhverju aðildarríki samrunafélaganna eða fyrirhugaðs Evrópufélags tilnefnir í
  því skyni að sameiginlegri beiðni allra félaganna, skoði samrunaáætlunina og
                gefi öllum hluthöfum eina, sameiginlega skýrslu.
   Sérfræðingarnir skulu eiga rétt á að fá aðgang að öllum þeim upplýsingum frá
    hverju samrunafélagi sem þeir telja þörf á til að geta rækt starf sitt.
        23. gr. 1. Hluthafafundur í hverju samrunafélagi skal samþykkja
                               samrunaáætlunina.
 2. Tilhögun á aðild starfsmanna að Evrópufélaginu skal ákvörðuð í samræmi við
tilskipun 2001/86/EB. Hluthafafundur hvers félags, sem tekur þátt í samrunanum,
 getur áskilið sér rétt til að binda skráningu Evrópufélagsins því skilyrði að
      tilhögun sú, sem þannig er ákveðin, sé staðfest með skýlausum hætti.
 24. gr. 1. Að teknu tilliti til þess að samruninn nær yfir landamæri skulu lög
 aðildarríkjanna, sem hvert samrunafélag fellur undir, gilda eins og um samruna
 hlutafélaga væri að ræða, að því er varðar gæslu hagsmuna eftirtalinna aðila:
                         a) lánardrottna samrunafélaganna;
                     b) eigenda skuldabréfa samrunafélaganna;
     c) eigenda verðbréfa, annarra en hlutabréfa, sem veita sérstök réttindi í
                               samrunafélögunum.
2. Aðildarríki er heimilt, að því er varðar samrunafélög sem lúta lögum þess, að
samþykkja ákvæði í því skyni að vernda með viðeigandi hætti minnihluta hluthafa
                          sem leggst gegn samrunanum.
  25. gr. 1. Grannskoða skal hvort samruninn sé lögmætur, að því er varðar þá
  þætti málsmeðferðarinnar sem snerta hvert samrunafélag, í samræmi við lög um
       samruna hlutafélaga í aðildarríkinu sem fer með lögsögu í málefnum
                               samrunafélagsins.
   2. Í hverju hlutaðeigandi aðildarríki skal dómstóll, lögbókandi eða annað
lögbært yfirvald gefa út vottorð til endanlegrar staðfestingar á því að lokið sé
          öllum viðeigandi gerningum og formsatriðum fyrir samrunann.
  3. Ef kveðið er á um málsmeðferð í lögum aðildarríkis, sem fer með lögsögu í
     málum samrunafélags, um hvernig standa beri að athugun og breytingum á
skiptihlutfalli hluta eða um jöfnunargreiðslur til minnihluta hluthafa, án þess
   að komið sé í veg fyrir skráningu samrunans, skal því aðeins beita slíkri
 málsmeðferð að hin samrunafélögin í aðildarríkjum, þar sem ekki er kveðið á um
      slíka málsmeðferð, gefi ótvírætt til kynna, um leið og þau samþykkja
   samrunaáætlunina í samræmi við 1. mgr. 23. gr., að þau séu því samþykk að
hluthafar þess samrunafélags geti nýtt sér slíka málsmeðferð. Í slíkum tilvikum
getur dómstóll, lögbókandi eða annað lögbært yfirvald gefið út vottorðið, sem um
 getur í 2. mgr., jafnvel þótt slík málsmeðferð sé hafin. Í vottorðinu skal þó
   koma fram að málsmeðferðinni sé ekki lokið. Ákvörðun sú, sem er niðurstaða
 málsmeðferðarinnar, skal vera bindandi fyrir yfirtökufélagið og alla hluthafa
                                     þess.
26. gr. 1. Lögmæti samrunans, að því er varðar þann þátt málsmeðferðarinnar sem
  snertir framkvæmd samrunans og stofnun Evrópufélagsins, skal grannskoðað af
dómstóli, lögbókanda eða öðru því yfirvaldi aðildarríkisins, þar sem fyrirhugað
er að skráð skrifstofa Evrópufélagsins verði, sem er til þess bært að grannskoða
            lögmæti samruna hlutafélaga með tilliti til þess þáttar.
 2. Í þessu skyni skal hvert samrunafélag senda lögbæra yfirvaldinu vottorðið,
  sem um getur í 2. mgr. 25. gr., innan sex mánaða frá því að það er gefið út
     ásamt afriti af samrunaáætluninni sem viðkomandi félag hefur samþykkt.
       3. Einkum skal yfirvaldið, sem um getur í 1. mgr., sjá til þess að
 samrunafélögin hafi samþykkt samrunaáætlun með sama orðalagi og að tilhögun á
      aðild starfsmanna hafi verið ákveðin samkvæmt tilskipun 2001/86/EB.
 4. Sama yfirvald skal jafnframt ganga úr skugga um að Evrópufélagið hafi verið
 stofnað í samræmi við kröfur í lögum aðildarríkisins þar sem það er með skráða
                        skrifstofu í samræmi við 15. gr.
  27. gr. 1. Samruni félaga og stofnun Evrópufélags sem honum er samfara skulu
  koma til framkvæmda daginn sem Evrópufélagið er skráð í samræmi við 12. gr.
2. Evrópufélagið skal ekki skráð fyrr en að fullnægðum formsatriðum sem um getur
                                í 25. og 26. gr.
  28. gr. Fyrir hvert samrunafélag skal birta tilkynningu um samrunann eins og
  mælt er fyrir um í lögum hvers aðildarríkis í samræmi við 3. gr. tilskipunar
                                  68/151/ EBE.
29. gr. 1. Samruni, sem er framkvæmdur eins og mælt er fyrir um í a-lið 2. mgr.
          17. gr., hefur eftirfarandi réttaráhrif sem verða samtímis:
      a) allar eignir og skuldir hvers félags, sem tekið er yfir, færast til
                               yfirtökufélagsins;
           b) hluthafar félagsins, sem tekið er yfir, verða hluthafar í
                               yfirtökufélaginu;
                c) félagið, sem tekið er yfir, hættir að vera til;
                d) yfirtökufélagið verður Evrópufélag að formi til.
2. Samruni, sem er framkvæmdur eins og mælt er fyrir um í b-lið 2. mgr. 17. gr.,
               hefur eftirfarandi réttaráhrif sem verða samtímis:
      a) allar eignir og skuldir samrunafélaganna færast til Evrópufélagsins;
          b) hluthafar samrunafélaganna verða hluthafar í Evrópufélaginu;
                       c) samrunafélögin hætta að vera til.
  3. Þegar um er að ræða samruna hlutafélaga og lög aðildarríkis kveða á um að
   fullnægja þurfi tilteknum formsatriðum til að yfirfærsla tiltekinna eigna,
   réttinda eða skuldbindinga af hálfu samrunafélaganna teljist gild gagnvart
þriðja aðila skulu þau formsatriði eiga við og þeim skal fullnægt annaðhvort af
        samrunafélögunum eða Evrópufélaginu þegar það hefur verið skráð.
 4. Réttindi og skyldur þátttökufélaga, að því er varðar ráðningarskilmála sem
        leiðir af landslögum, venju og einstökum ráðningarsamningum eða
 ráðningarsamböndum og eru í gildi þegar skráningin fer fram, skulu færast til
                      Evrópufélagsins við skráningu þess.
  30. gr. Ekki er heimilt að lýsa samruna, eins og kveðið er á um í 1. mgr. 2.
             gr., ógildan eftir að Evrópufélagið hefur verið skráð.
   Hafi lögmæti samrunans ekki verið grannskoðað, skv. 25. og 26. gr., getur það
             talist meðal gildra ástæðna til slita á Evrópufélagi.
  31. gr. 1. Í þeim tilvikum þegar samruni í skilningi a-liðar 2. mgr. 17. gr.
 verður fyrir tilverknað félags sem á öll hlutabréf og önnur verðbréf sem veita
 atkvæðisrétt á hluthafafundum annars félags skulu hvorki b-, c- eða d-liðir 1.
 mgr. 20. gr. né b-liður 1. mgr. 29. gr. né 22. gr. gilda. Landslög, sem hvert
samrunafélag heyrir undir, svo og landslög um samruna hlutafélaga í samræmi við
           24. gr. tilskipunar 78/855/EBE, skulu eigi að síður gilda.
2. Í þeim tilvikum að samruni með yfirtöku verður fyrir tilverknað félags sem á
  minnst 90% en ekki öll hlutabréf og önnur verðbréf sem veita atkvæðisrétt á
      hluthafafundum annars félags skal einungis fara fram á skýrslur frá
framkvæmdastjórn eða stjórn eða skýrslur frá óháðum sérfræðingi eða sérfræðingum
 og skjöl sem nauðsynleg eru til að grannskoða lögmæti samrunans, að því marki
sem kveðið er á um slíkt í landslögum þeim sem yfirtökufélagið eða félagið, sem
                          tekið er yfir, heyrir undir.
   Aðildarríkjum er hins vegar heimilt að kveða á um að þessi málsgrein geti átt
 við um félag, sem á hlutabréf sem veita því 90% atkvæðisréttar eða meira en þó
                          ekki allan atkvæðisréttinn.

            3. þáttur. Stofnun Evrópufélags sem er eignarhaldsfélag.
32. gr. 1. Stofna má Evrópufélag, sem er eignarhaldsfélag, í samræmi við 2. mgr.
                                     2. gr.
   Félag, sem stendur að stofnun Evrópufélags sem er eignarhaldsfélag, í samræmi
               við 2. mgr. 2. gr., skal halda áfram að vera til.
2. Framkvæmdastjórn eða stjórn félaganna, sem standa að stofnuninni, skulu semja
  áætlun, með sama orðalagi, um stofnun Evrópufélags sem er eignarhaldsfélag.
Áætlunin skal innihalda skýrslu sem skýrir og rökstyður lagalega og efnahagslega
      þætti stofnunar félagsins og gerir grein fyrir þeim afleiðingum sem
Evrópufélagsform þess hefur fyrir hluthafa og starfsmenn. Enn fremur skulu koma
fram í áætluninni upplýsingar þær sem kveðið er á um í a-, b-, c-, f-, g-, h- og
   i-liðum 1. mgr. 20. gr. og þar skal fastsetja það lágmarkshlutfall hluta í
hverju félagi, sem stendur að stofnuninni, sem hluthöfum ber að leggja fram sem
 stofnframlag til Evrópufélagsins, sem er eignarhaldsfélag. Það hlutfall hluta
               skal veita meira en 50% varanlegs atkvæðisréttar.
3. Að því er varðar hvert og eitt félaganna sem standa að stofnuninni skal birta
 áætlunina um stofnun Evrópufélagsins, sem er eignarhaldsfélag, á þann hátt sem
 mælt er fyrir um í lögum hvers aðildarríkis, í samræmi við 3. gr. tilskipunar
68/151/EBE, minnst einum mánuði fyrir hluthafafundinn sem er boðaður til að taka
                         ákvörðun um stofnun félagsins.
  4. Áætlun um stofnun félagsins, sem samin hefur verið í samræmi við 2. mgr.,
  skal athuguð af einum eða fleiri sérfræðingum, sem eru óháðir félögunum sem
  standa að stofnuninni og hafa verið tilnefndir eða samþykktir af yfirvaldi á
sviði dómgæslu eða stjórnsýslu í aðildarríkinu sem fer með lögsögu í málum hvers
  félags í samræmi við innlend ákvæði sem hafa verið samþykkt til að framkvæma
   tilskipun 78/855/EBE, og skulu þeir gefa hluthöfum hvers félags skriflega
 skýrslu. Samkvæmt samkomulagi milli félaganna, sem að stofnuninni standa, geta
 óháðir sérfræðingar, einn eða fleiri, sem hafa verið tilnefndir eða samþykktir
   af yfirvaldi á sviði dómgæslu eða stjórnsýslu í aðildarríkinu sem fer með
  lögsögu í málum eins þeirra félaga sem að stofnuninni standa eða fyrirhugaðs
    Evrópufélags í samræmi við innlend ákvæði sem hafa verið samþykkt til að
  framkvæma tilskipun 78/855/EBE, samið eina skriflega skýrslu handa hluthöfum
                                allra félaganna.
5. Í skýrslunni skal greina frá því, hvort sérstök vandamál við verðmætamat hafi
 komið upp, hvort fyrirhugað skiptihlutfall hluta sé sanngjarnt, hvaða aðferðum
 hafi verið beitt til að ákvarða skiptihlutfallið og hvort þessar aðferðir séu
                 fullnægjandi með tilliti til viðkomandi máls.
 6. Hluthafafundur í hverju félagi, sem að stofnuninni stendur, skal samþykkja
               áætlunina um stofnun eignarhalds-Evrópufélagsins.
    Tilhögun á aðild starfsmanna að eignarhalds- Evrópufélaginu skal ákvörðuð í
 samræmi við tilskipun 2001/86/EB. Hluthafafundur hvers félags, sem stendur að
stofnuninni, getur áskilið sér rétt til að binda skráningu Evrópufélagsins, sem
  er eignarhaldsfélag, því skilyrði að tilhögun sú, sem þannig er ákveðin, sé
                         staðfest með skýlausum hætti.
      7. Ákvæði þessi skulu gilda að breyttu breytanda um einkahlutafélög.
  33. gr. 1. Hluthafar í félögum, sem standa að stofnuninni, skulu fá þriggja
 mánaða frest til að skýra félögunum, sem standa að stofnuninni, frá því hvort
        þeir hyggist leggja hluti sína í stofnun Evrópufélagsins, sem er
     eignarhaldsfélag. Sá frestur hefst daginn sem skilmálar fyrir stofnun
  Evrópufélagsins, sem er eignarhaldsfélag, hafa verið endanlega ákvarðaðir í
                              samræmi við 32. gr.
2. Evrópufélagið, sem er eignarhaldsfélag, skal því aðeins stofnað að hluthafar
 í félögunum, sem standa að stofnuninni, hafi framselt lágmarkshlutfall hluta í
hverju félagi, innan þess frests sem um getur í 1. mgr., í samræmi við áætlunin
          um stofnun félagsins og að uppfylltum öllum öðrum skilyrðum.
  3. Hafi öll skilyrði fyrir stofnun Evrópufélagsins, sem er eignarhaldsfélag,
verið uppfyllt í samræmi við 2. mgr. skal birta tilkynningu þess efnis að því er
varðar hvert og eitt félaganna sem standa að stofnuninni á þann hátt sem mælt er
 fyrir um í landslögum þeim sem hvert þessara félaga heyrir undir og hafa verið
            samþykkt til að framkvæma 3. gr. tilskipunar 68/151/EBE.
   Hluthafar í félögum, sem að stofnuninni standa, er hafa ekki gefið til kynna
 hvort þeir hyggist bjóða félögum, sem að stofnuninni standa, hluti sína í því
 skyni að stofna Evrópufélagið, sem er eignarhaldsfélag, innan þess frests, sem
           um getur í 1. mgr., skulu fá til þess einn mánuð í viðbót.
   4. Hluthafar, sem hafa lagt verðbréf sín í stofnun Evrópufélagsins, skulu
            eignast hluti í Evrópufélaginu, sem er eignarhaldsfélag.
 5. Ekki má skrá Evrópufélag, sem er eignarhaldsfélag, fyrr en sýnt hefur verið
fram á að formsatriðum, sem um getur í 32. gr., sé fullnægt og að skilyrðin, sem
                    um getur í 2. mgr., hafi verið uppfyllt.
   34. gr. Aðildarríki er heimilt, að því er varðar félög sem að stofnuninni
 standa, að samþykkja ákvæði í því skyni að tryggja vernd minnihluta hluthafa,
           sem leggst gegn stofnuninni, lánardrottna og starfsmanna.

               4. þáttur. Stofnun dótturfyrirtækis Evrópufélags.
     35. gr. Heimilt er að stofna Evrópufélag í samræmi við 3. mgr. 2. gr.
36. gr. Félög, fyrirtæki og aðrir lögaðilar, sem taka þátt í stofnuninni, skulu
 falla undir viðeigandi ákvæði um þátt sinn í stofnun dótturfyrirtækis í formi
                        hlutafélags samkvæmt landslögum.

            5. þáttur. Breyting starfandi hlutafélags í Evrópufélag.
    37. gr. 1. Heimilt er að stofna Evrópufélag í samræmi við 4. mgr. 2. gr.
2. Með fyrirvara um 12. gr. skal breyting hlutafélags í Evrópufélag ekki hafa í
            för með sér slit hlutafélagsins eða tilurð nýs lögaðila.
3. Ekki má flytja skráða skrifstofu frá einu aðildarríki til annars skv. 8. gr.
                á sama tíma og breytingin kemur til framkvæmda.
   4. Framkvæmdastjórn eða stjórn félagsins skal semja áætlun um breytingu og
skýrslu þar sem lagalegir og efnahagslegir þættir breytingarinnar eru skýrðir og
rökstuddir og skýrt er hvaða afleiðingar samþykkt Evrópufélagsformsins mun hafa
                         fyrir hluthafa og starfsmenn.
5. Birta skal áætlunina um breytingu félagsins á þann hátt sem mælt er fyrir um
í lögum hvers aðildarríkis, í samræmi við 3. gr. tilskipunar 68/ 151/EBE, minnst
   einum mánuði fyrir hluthafafundinn sem er boðaður til að taka ákvörðun um
                              breytingu félagsins.
  6. Fyrir hluthafafundinn, sem um getur í 7. mgr., skulu óháðir sérfræðingar,
einn eða fleiri, sem hafa verið tilnefndir eða samþykktir, í samræmi við innlend
ákvæði sem hafa verið samþykkt til að framkvæma 10. gr. tilskipunar 78/855/EBE,
   af yfirvaldi á sviði dómgæslu eða stjórnsýslu í aðildarríkinu sem fer með
   lögsögu í málum félagsins sem breyta á í Evrópufélag, votta, í samræmi við
tilskipun 77/91/ EBE (Önnur tilskipun ráðsins 77/91/EBE frá 13. desember 1976 um
 samræmingu verndarráðstafana, sem ætlað er að vera jafngildar í bandalaginu og
  aðildarríki krefjast þegar almenningshlutafélög eru stofnuð og um tilskilið
     hlutafé og heimilaðar breytingar á hlutafé þeirra í skilningi annarrar
  málsgreinar 58. gr. sáttmálans til að vernda hagsmuni félagsmanna og annarra
   (Stjtíð. EB L 26, 31.1.1977, bls. 1). Tilskipuninni var síðast breytt með
    aðildarlögunum frá 1994.), að breyttu breytanda, að hrein eign félagsins
 samsvari a.m.k. hlutafé þess, að viðbættum þeim varasjóðum sem ekki má úthluta
                         samkvæmt lögum eða samþykktum.
       7. Hluthafafundur skal samþykkja breytingaráætlun ásamt samþykktum
   Evrópufélagsins. Ákvörðunin skal afgreidd eins og mælt er fyrir um í þeim
 ákvæðum landslaga sem samþykkt hafa verið til að framkvæma 7. gr. tilskipunar
                                  78/855/EBE.
  8. Aðildarríkin geta bundið breytinguna því skilyrði að hún njóti stuðnings
  aukins meirihluta atkvæða eða sé samþykkt samhljóða í þeirri stjórnarstofnun
              félagsins þar sem þátttaka starfsmanna er skipulögð.
        9. Réttindi og skyldur félagsins, sem breyta á, að því er varðar
         ráðningarskilmála sem leiðir af landslögum, venju og einstökum
 ráðningarsamningum eða ráðningarsamböndum og eru í gildi þegar skráningin fer
   fram, skulu, á grundvelli slíkrar skráningar, færast til Evrópufélagsins.

                     III. bálkur. Skipulag Evrópufélagsins.
38. gr. Samkvæmt ákvæðum þessarar reglugerðar skulu eftirfarandi stofnanir vera
                                í Evrópufélagi:
                               a) hluthafafundir og
   b) annaðhvort eftirlitsstjórn og framkvæmdastjórn (tvíþætt kerfi) eða stjórn
(einþætt kerfi) eftir því hvaða form hefur verið ákveðið í samþykktum félagsins.

                           1. þáttur. Tvíþætt kerfi.
 39. gr. 1. Framkvæmdastjórn ber ábyrgð á stjórnun Evrópufélagsins. Aðildarríki
getur kveðið á um að framkvæmdastjóri eða framkvæmdastjórar skuli bera ábyrgð á
 daglegri stjórn félagsins á sömu forsendum og gilda um hlutafélög sem eru með
             skráðar skrifstofur á yfirráðasvæði þess aðildarríkis.
 2. Sá eða þeir sem eiga sæti í framkvæmdastjórn félagsins skulu tilnefndir og
                     þeim vikið frá af eftirlitsstjórninni.
   Aðildarríki getur hins vegar krafist þess eða leyft að í samþykktum félagsins
 séu ákvæði um að sá eða þeir sem sitja í framkvæmdastjórninni skuli tilnefndir
 og þeim vikið frá af hluthafafundi og á sömu forsendum og gilda um hlutafélög
       sem eru með skráðar skrifstofur á yfirráðasvæði þess aðildarríkis.
 3. Sami aðili má ekki samtímis eiga sæti í framkvæmdastjórn og eftirlitsstjórn
  sama Evrópufélags. Eftirlitsstjórnin getur hins vegar útnefnt einn úr sínum
 röðum til að taka sæti í framkvæmdastjórn, komi til forfalla. Sá skal þá víkja
  sæti úr eftirlitsstjórninni á meðan. Aðildarríki getur takmarkað gildistíma
                              slíkrar ráðstöfunar.
  4. Samþykktir Evrópufélagsins skulu mæla fyrir um fjölda þeirra sem sitja í
 framkvæmdastjórninni eða um reglur til að ákvarða þann fjölda. Aðildarríki er
      hins vegar heimilt að ákvarða lágmarks- og/eða hámarksfjölda þeirra.
5. Ef ekki er kveðið sérstaklega á um tvíþætt kerfi að því er varðar hlutafélög
 með skráðar skrifstofur á yfirráðasvæði einhvers aðildarríkis getur viðkomandi
   aðildarríki samþykkt viðeigandi ráðstafanir að því er varðar Evrópufélög.
40. gr. 1. Eftirlitsstjórnin hefur eftirlit með störfum framkvæmdastjórnarinnar.
       Henni er fyrir sitt leyti ekki heimilt að stjórna Evrópufélaginu.
   2. Hluthafafundur skal tilnefna menn til að sitja í eftirlitsstjórninni. Í
  fyrstu eftirlitsstjórnina má hins vegar tilnefna menn á grundvelli samþykkta
  félagsins. Þetta gildir með fyrirvara um 4. mgr. 47. gr. og um það með hvaða
 hætti tilhögun á þátttöku starfsmanna verður ákveðin samkvæmt tilskipun 2001/
                                     86/EB.
     3. Samþykktir félagsins skulu mæla fyrir um fjölda þeirra sem sitja í
  eftirlitsstjórninni eða um reglur til að ákvarða þann fjölda. Aðildarríki er
 hins vegar heimilt að mæla fyrir um fjölda þeirra sem sitja í eftirlitsstjórn
    Evrópufélags, sem er skráð á yfirráðasvæði þess, eða um lágmarks- og/eða
                             hámarksfjölda þeirra.
41. gr. 1. Framkvæmdastjórnin skal gefa eftirlitsstjórninni skýrslu, a.m.k. einu
sinni á þriggja mánaða fresti, um framvindu og horfur í rekstri Evrópufélagsins.
        2. Auk þeirra reglulegu upplýsinga, sem um getur í 1. mgr., skal
framkvæmdastjórnin tafarlaust koma á framfæri við eftirlitsstjórnina hvers konar
  upplýsingum um atburði sem ætla má að hafi umtalsverð áhrif á Evrópufélagið.
3. Eftirlitsstjórnin getur krafið framkvæmdastjórnina um hverjar þær upplýsingar
  sem hún þarf á að halda til að sinna eftirliti í samræmi við 1. mgr. 40. gr.
Aðildarríki getur kveðið á um að sérhver aðili í eftirlitsstjórninni skuli eiga
                                 kost á slíku.
 4. Eftirlitsstjórninni er heimilt að framkvæma eða láta framkvæma hverjar þær
   rannsóknir sem kunna að reynast nauðsynlegar til að hún geti sinnt skyldum
                                     sínum.
    5. Sérhver aðili í eftirlitsstjórninni skal hafa rétt til að skoða allar
                     upplýsingar sem lagðar eru fyrir hana.
42. gr. Eftirlitsstjórnin kýs sér formann úr eigin röðum. Hafi helmingur aðila í
 eftirlitsstjórninni verið tilnefndur af starfsmönnum má einungis kjósa formann
          úr röðum þeirra sem hafa verið tilnefndir af hluthafafundi.

                           2. þáttur. Einþætt kerfi.
43. gr. 1. Stjórnin skal stýra Evrópufélaginu. Aðildarríki getur kveðið á um það
 að framkvæmdastjóri eða framkvæmdastjórar skuli bera ábyrgð á daglegri stjórn
     félagsins á sömu forsendum og gilda um hlutafélög sem eru með skráðar
                 skrifstofur á yfirráðasvæði þess aðildarríkis.
 2. Samþykktir Evrópufélagsins skulu mæla fyrir um fjölda stjórnarmanna eða um
reglur til að ákvarða þann fjölda. Aðildarríki er hins vegar heimilt að ákvarða
lágmarksfjölda og, ef þörf krefur, hámarksfjölda þeirra sem sitja í stjórninni.
      Í stjórninni skulu hins vegar vera a.m.k. þrír stjórnarmenn ef þátttaka
      starfsmanna heyrir undir reglur í samræmi við tilskipun 2001/86/EB.
3. Hluthafafundur skal tilnefna einn eða fleiri til að sitja í stjórn. Í fyrstu
 stjórnina má hins vegar tilnefna menn á grundvelli samþykkta félagsins. Þetta
  gildir með fyrirvara um 4. mgr. 47. gr. og um það með hvaða hætti tilhögun á
       þátttöku starfsmanna verður ákveðin samkvæmt tilskipun 2001/86/EB.
4. Ef ekki er kveðið sérstaklega á um einþætt kerfi að því er varðar hlutafélög
 með skráðar skrifstofur á yfirráðasvæði einhvers aðildarríkis getur viðkomandi
   aðildarríki samþykkt viðeigandi ráðstafanir að því er varðar Evrópufélög.
  44. gr. 1. Stjórnin skal koma saman með ákveðnu millibili, sem nánar er mælt
fyrir um í samþykktum félagsins en eigi sjaldnar en einu sinni á þriggja mánaða
   fresti, til þess að ræða um framvindu og horfur í rekstri Evrópufélagsins.
 2. Hver stjórnarmaður skal hafa rétt til að skoða allar upplýsingar sem lagðar
                              eru fyrir stjórnina.
 45. gr. Stjórnin kýs sér formann úr eigin röðum. Hafi helmingur stjórnarmanna
 verið tilnefndur af starfsmönnum má einungis kjósa formann úr röðum þeirra sem
                    hafa verið tilnefndir af hluthafafundi.

    3. þáttur. Reglur sem eru sameiginlegar í einþætta og tvíþætta kerfinu.
    46. gr. 1. Þeir aðilar, sem sæti eiga í stjórnarstofnunum félags, skulu
  tilnefndir til ákveðins tíma sem mælt er fyrir um í samþykktum félagsins, þó
                          eigi lengur en til sex ára.
2. Með fyrirvara um takmarkanir, sem kann að vera mælt fyrir um í samþykktunum,
skal heimilt að endurtilnefna aðila, einu sinni eða oftar, til ákveðins tíma sem
                      ákvarðaður er í samræmi við 1. mgr.
 47. gr. 1. Samþykktir Evrópufélags geta heimilað félagi eða öðrum lögaðila að
 gerast aðili að stjórnarstofnunum þess, að því tilskildu að slíkt stríði ekki
  gegn ákvæðum laga um hlutafélög í aðildarríkinu þar sem Evrópufélagið er með
                               skráða skrifstofu.
    Það félag eða sá lögaðili skal tilnefna einstakling til að sinna hlutverki
             félagsins eða lögaðilans í viðkomandi stjórnarstofnun.
 2. Enginn aðili má eiga sæti í stjórnarstofnun Evrópufélags eða vera fulltrúi
                    aðila í skilningi 1. mgr. ef hann telst:
   a) vanhæfur, á grundvelli laga aðildarríkisins, þar sem Evrópufélagið er með
 skráða skrifstofu, til að starfa í samsvarandi stjórnarstofnun hlutafélags sem
                    heyrir undir lög þess aðildarríkis, eða
        b) vanhæfur, á grundvelli dómsúrskurðar eða stjórnvaldsákvörðunar í
aðildarríki, til að starfa í samsvarandi stjórnarstofnun hlutafélags sem heyrir
                            undir lög aðildarríkis.
3. Samþykktir Evrópufélags geta, í samræmi við lög um hlutafélög í aðildarríkinu
 þar sem Evrópufélagið er með skráða skrifstofu, mælt fyrir um sérstök skilyrði
               fyrir kjörgengi aðila sem eru fulltrúar hluthafa.
     4. Þessi reglugerð hefur ekki áhrif á þau ákvæði í landslögum sem gera
  minnihluta hluthafa eða öðrum aðilum eða yfirvöldum kleift að tilnefna hluta
                  aðilanna sem sitja í stjórnarstofnun félags.
48. gr. 1. Í samþykktum Evrópufélags skal vera skrá yfir þær tegundir viðskipta
       sem eru þess eðlis að framkvæmdastjórnin þarf leyfi til þeirra frá
eftirlitsstjórninni í tvíþætta kerfinu eða að þær krefjast skýlausrar ákvörðunar
                       stjórnarinnar í einþætta kerfinu.
       Aðildarríki getur hins vegar kveðið á um það að í tvíþætta kerfinu sé
 eftirlitsstjórninni fyrir sitt leyti heimilt að leyfisbinda tilteknar tegundir
                                   viðskipta.
 2. Aðildarríki getur ákveðið hvaða tegunda viðskipta sé a.m.k. skylt að geta í
          samþykktum Evrópufélaga sem skráð eru á yfirráðasvæði þess.
     49. gr. Þeir, sem sitja í stjórnarstofnunum Evrópufélags, eru bundnir
þagnarskyldu, jafnvel eftir að þeir hafa látið af störfum, um allar upplýsingar
   sem þeir kunna að búa yfir varðandi Evrópufélagið og gætu reynst skaðlegar
    hagsmunum félagsins ef gerðar yrðu opinberar, nema því aðeins að ákvæði
 landslaga um hlutafélög krefjist þess eða leyfi það að slíkar upplýsingar séu
                 látnar í té eða það sé í þágu almannahagsmuna.
     50. gr. 1. Þar sem ekki er kveðið á um annað í reglugerð þessari eða í
      samþykktum skulu innri reglur um ályktunarhæfi og ákvarðanir funda í
               stjórnarstofnunum Evrópufélaga vera sem hér segir:
    a) ályktunarhæfi: a.m.k. helmingur þeirra, sem sitja í stjórnarstofnuninni,
               skal vera viðstaddur eða eiga fulltrúa á fundinum;
   b) ákvarðanir: skulu teknar af meirihluta þeirra sem eru viðstaddir eða eiga
                              fulltrúa á fundinum.
   2. Ef engin sérstök ákvæði þar að lútandi eru í samþykktum félagsins skal
  formaður hverrar stjórnarstofnunar fara með oddaatkvæði þegar atkvæði falla
jafnt. Engin ákvæði gagnstæð þessu mega vera í samþykktunum ef helmingur þeirra
         sem eiga sæti í eftirlitsstjórninni eru fulltrúar starfsmanna.
3. Þegar kveðið er á um þátttöku starfsmanna í samræmi við tilskipun 2001/86/EB
  getur aðildarríki kveðið á um að ályktunarhæfi funda og ákvarðanir á fundum
eftirlitsstjórnarinnar skuli þrátt fyrir 1. og 2. mgr. háð sömu reglum og gilda
         með sömu skilyrðum um hlutafélög í hlutaðeigandi aðildarríki.
      51. gr. Í samræmi við ákvæði hlutafélagalaga í aðildarríkinu þar sem
       Evrópufélagið er með skráða skrifstofu skulu þeir, sem eiga sæti í
 framkvæmdastjórn, eftirlitsstjórn eða stjórn Evrópufélags, bera ábyrgð á tapi
    eða skaða sem Evrópufélagið verður fyrir í kjölfar brota þeirra á lögum,
     samþykktum eða öðrum skuldbindingum sem fólgnar eru í skyldum þeirra.

                           4. þáttur. Hluthafafundur.
52. gr. Hluthafafundur skal taka ákvarðanir um málefni sem hann ber einn ábyrgð
                                  á samkvæmt:
                             a) þessari reglugerð eða
   b) löggjöf aðildarríkisins þar sem Evrópufélagið er með skráða skrifstofu og
        sem hefur verið samþykkt til að framkvæma tilskipun 2001/86/EB.
     Enn fremur skal hluthafafundur taka ákvarðanir um mál er hluthafafundi í
 hlutafélagi, sem heyrir undir lög aðildarríkisins þar sem Evrópufélagið er með
      skráða skrifstofu, er falin ábyrgð á, annaðhvort samkvæmt lögum þess
       aðildarríkis eða samþykktum Evrópufélagsins í samræmi við þau lög.
 53. gr. Með fyrirvara um reglur þær sem mælt er fyrir um í þessum þætti skulu
     lög um hlutafélög í aðildarríkinu, þar sem Evrópufélagið er með skráða
 skrifstofu, gilda um skipulag og framkvæmd hluthafafunda og atkvæðagreiðslur á
                                     þeim.
  54. gr. 1. Halda skal hluthafafund í Evrópufélagi minnst einu sinni á hverju
almanaksári, innan sex mánaða frá lokum fjárhagsárs þess nema lög um hlutafélög,
  sem sinna sams konar starfsemi í aðildarríkinu þar sem Evrópufélagið er með
skráða skrifstofu, kveði á um tíðari fundi. Aðildarríki getur hins vegar kveðið
  á um að halda megi fyrsta hluthafafund hvenær sem er fyrstu 18 mánuði eftir
                             stofnun Evrópufélags.
  2. Framkvæmdastjórn, stjórn, eftirlitsstjórn eða aðrar stjórnarstofnanir eða
    lögbær yfirvöld geta boðað til hluthafafundar í samræmi við landslög um
   hlutafélög í aðildarríkinu þar sem Evrópufélagið er með skráða skrifstofu.
55. gr. 1. Hluthafar, einn eða fleiri, sem ráða yfir minnst 10% skráðs hlutafjár
     Evrópufélags, geta óskað eftir því að boðað verði til hluthafafundar í
 Evrópufélaginu og samin dagskrá fundarins; þó mega samþykktir Evrópufélagsins
    eða landslög kveða á um lægra hlutfall með sömu skilyrði og við eiga um
                                  hlutafélög.
   2. Í beiðni um boðun hluthafafundar skal tilgreina hvaða mál óskast sett á
                               dagskrá fundarins.
  3. Hafi hluthafafundur ekki verið haldinn á tilsettum tíma, í kjölfar beiðni
  skv. 1. mgr., og í síðasta lagi innan tveggja mánaða geta lögbær yfirvöld á
  sviði dómgæslu eða stjórnsýslu í aðildarríkinu, þar sem Evrópufélagið er með
   skráða skrifstofu, skipað svo fyrir að hluthafafundur verði boðaður innan
    tiltekins frests eða heimilað hluthöfunum, sem fóru fram á fundinn, eða
  fulltrúum þeirra, að boða til hluthafafundar. Þetta gildir með fyrirvara um
     innlend ákvæði sem hugsanlega heimila hluthöfunum sjálfum að boða til
                                 hluthafafunda.
 56. gr. Hluthafar, einn eða fleiri, sem ráða yfir minnst 10% skráðs hlutafjár
Evrópufélags, geta óskað eftir því að viðbótarliðir, einn eða fleiri, séu teknir
á dagskrá hluthafafundar. Mæla skal fyrir um málsmeðferð og tímamörk, sem gilda
 skulu um slíkar beiðnir, í landslögum aðildarríkisins þar sem Evrópufélagið er
 með skráða skrifstofu eða, sé slíkum ákvæðum ekki til að dreifa, í samþykktum
Evrópufélagsins. Lækka má framangreint hlutfall í samþykktum félagsins eða lögum
    aðildarríkisins þar sem Evrópufélagið er með skráða skrifstofu, með sömu
                      skilyrðum og við eiga um hlutafélög.
 57. gr. Meirihluti gildra og greiddra atkvæða ræður úrslitum við ákvarðanir á
 hluthafafundi nema krafist sé aukins meirihluta í þessari reglugerð eða, ef um
það er ekki að ræða, í lögum um hlutafélög í aðildarríkinu þar sem Evrópufélagið
                           er með skráða skrifstofu.
 58. gr. Til greiddra atkvæða teljast ekki atkvæði sem tengjast hlutum hluthafa
sem hefur ekki tekið þátt í atkvæðagreiðslunni, hefur setið hjá eða skilað auðum
                           eða ógildum atkvæðaseðli.
    59. gr. 1. Ákvörðun um breytingu á samþykktum Evrópufélags skal tekin á
hluthafafundi og verður því aðeins gild að hún hljóti samþykki minnst ^2/3 hluta
greiddra atkvæða, nema lög um hlutafélög í aðildarríkinu, þar sem Evrópufélagið
        er með skráða skrifstofu, krefjist eða heimili meiri meirihluta.
 2. Lög aðildarríkis mega þó kveða á um að einfaldur meirihluti atkvæða, sem um
  getur í 1. mgr. hér að framan, skuli nægja þegar farið er með atkvæði fyrir
                 a.m.k. helming skráðs hlutafjár Evrópufélags.
    3. Birta skal breytingar á samþykktum Evrópufélags í samræmi við 13. gr.
60. gr. 1. Ef Evrópufélag hefur fleiri en einn flokk hluta skal sérhver ákvörðun
  hluthafafundar vera háð sérstakri atkvæðagreiðslu hvers flokks hluthafa sem
           verður fyrir því að réttindi hans breytast af þeim sökum.
2. Ef ákvörðun hluthafafundar krefst þess meirihluta atkvæða, sem tilskilinn er
   í 1. og 2. mgr. 59. gr., skal sá meirihluti einnig tilskilinn við sérstaka
  atkvæðagreiðslu hvers flokks hluthafa sem verður fyrir því að réttindi hans
                      breytast af völdum ákvörðunarinnar.

                IV. bálkur. Ársreikningar og samstæðureikningar.
    61. gr. Með fyrirvara um 62. gr. skal Evrópufélag heyra undir reglur um
 hlutafélög samkvæmt lögum í aðildarríkinu, þar sem Evrópufélagið er með skráða
        skrifstofu, að því er snertir gerð ársreikninga og, þegar við á,
 samstæðureikninga ásamt meðfylgjandi ársskýrslu svo og endurskoðun og birtingu
                               þessara reikninga.
   62. gr. 1. Um gerð ársreikninga, og eftir atvikum samstæðureikninga ásamt
  meðfylgjandi ársskýrslu, svo og um endurskoðun og birtingu þessara reikninga
 skal Evrópufélag, sem er lána- eða fjármálastofnun, fara eftir reglum sem mælt
hefur verið fyrir um í þeim landslögum aðildarríkisins, þar sem Evrópufélagið er
með skráða skrifstofu, sem sett eru til framkvæmdar tilskipun Evrópuþingsins og
ráðsins 2000/12/EB frá 20. mars 2000 um stofnun og rekstur lánastofnana (Stjtíð.
                         EB L 126, 26.5.2000, bls. 1.).
2. Um gerð ársreikninga, og eftir atvikum, samstæðureikninga ásamt meðfylgjandi
ársskýrslu svo og um endurskoðun og birtingu þessara reikninga skal Evrópufélag,
sem er vátryggingafélag, fara eftir reglum sem mælt hefur verið fyrir um í þeim
landslögum aðildarríkisins, þar sem Evrópufélagið er með skráða skrifstofu, sem
 sett eru til framkvæmdar tilskipun ráðsins 91/674/EBE frá 19. desember 1991 um
     ársreikninga og samstæðureikninga vátryggingafélaga (Stjtíð. EB L 374,
                             31.12.1991, bls. 7.).

      V. bálkur. Félagsslit, skiptameðferð, gjaldþrot og greiðslustöðvun.
63. gr. Evrópufélag skal, að því er varðar félagsslit, skiptameðferð, gjaldþrot,
greiðslustöðvun og ámóta málsmeðferð, heyra undir lagaákvæði sem gilda mundu um
 hlutafélag stofnað í samræmi við lög aðildarríkisins þar sem það er með skráða
             skrifstofu, þ.m.t. ákvæði um ákvarðanir hluthafafunda.
64. gr. 1. Þegar Evrópufélag fer ekki lengur að kröfunum sem mælt er fyrir um í
7. gr. skal aðildarríkið, þar sem Evrópufélagið er með skráða skrifstofu, knýja
 Evrópufélagið með viðeigandi ráðstöfunum til að koma reglu á málefni sín innan
                                tiltekins tíma:
   a) annaðhvort með því að flytja aðalskrifstofu sína aftur til aðildarríkisins
                    þar sem það er með skráða skrifstofu eða
     b) með því að flytja skráðu skrifstofuna í samræmi við málsmeðferðina sem
                           mælt er fyrir um í 8. gr.
 2. Aðildarríkið, þar sem Evrópufélagið er með skráða skrifstofu, skal tryggja
 með nauðsynlegum ráðstöfunum að Evrópufélag, sem lætur undir höfuð leggjast að
  koma lagi á málefni sín í samræmi við 1. mgr., sé tekið til skiptameðferðar.
 3. Aðildarríkið, þar sem Evrópufélagið er með skráða skrifstofu, skal tryggja
 réttarúrræði með tilliti til allra staðfestra brota á 7. gr. Slíkt úrræði skal
 hafa áhrif til frestunar á málsmeðferð þeirri sem mælt er fyrir um í 1. og 2.
                                      mgr.
4. Ef staðfest er, annaðhvort að frumkvæði yfirvalda eða einhvers hagsmunaaðila,
að Evrópufélag sé með aðalskrifstofu sína á yfirráðasvæði aðildarríkis andstætt
7. gr. skulu yfirvöld þess aðildarríkis þegar í stað gera aðildarríkinu, þar sem
            Evrópufélagið er með skráða skrifstofu, grein fyrir því.
 65. gr. Með fyrirvara um ákvæði í landslögum, sem krefjast frekari birtingar,
 skal, í samræmi við 13. gr., birta tilkynningar um upphaf og lok félagsslita,
 skiptameðferðar, gjaldþrotaskipta og greiðslustöðvunar svo og um ákvarðanir um
                            að halda áfram rekstri.
      66. gr. 1. Breyta má Evrópufélagi í hlutafélag sem heyrir undir lög
 aðildarríkisins þar sem það er með skráða skrifstofu. Ekki má taka ákvörðun um
 breytingu félags fyrr en tvö ár eru liðin frá skráningu þess eða tveir fyrstu
                    ársreikningarnir hafa verið samþykktir.
 2. Breyting Evrópufélags í hlutafélag skal ekki hafa í för með sér félagsslit
                       félagsins eða tilurð nýs lögaðila.
3. Framkvæmdastjórn eða stjórn Evrópufélagsins skal semja áætlun um breytingu og
skýrslu þar sem lagalegir og efnahagslegir þættir breytingarinnar eru skýrðir og
  rökstuddir og skýrt hvaða afleiðingar samþykkt hlutafélagsformsins muni hafa
                         fyrir hluthafa og starfsmenn.
 4. Birta skal áætlunina um breytingu félagsins á þann hátt sem fyrir er mælt í
 lögum hvers aðildarríkis, í samræmi við 3. gr. tilskipunar 68/151/EBE, minnst
   einum mánuði fyrir hluthafafundinn sem er boðaður til að taka ákvörðun um
                              breytingu félagsins.
  5. Fyrir hluthafafundinn, sem um getur í 6. mgr., skulu óháðir sérfræðingar,
 einn eða fleiri, sem hafa verið tilnefndir eða samþykktir af yfirvaldi á sviði
      dómgæslu eða stjórnsýslu í aðildarríkinu sem fer með lögsögu í málum
Evrópufélagsins sem breyta á í hlutafélag í samræmi við innlend ákvæði sem hafa
verið samþykkt til að framkvæma 10. gr. tilskipunar 78/855/EBE, votta að eignir
                   félagsins séu a.m.k. jafnar hlutafé þess.
 6. Hluthafafundur Evrópufélagsins skal samþykkja áætlunina um breytingu ásamt
 samþykktum hlutafélagsins. Ákvörðunin skal afgreidd eins og mælt er fyrir um í
     þeim ákvæðum landslaga sem samþykkt hafa verið til að framkvæma 7. gr.
                            tilskipunar 78/ 855/EBE.

                VI. bálkur. Viðbótarákvæði og bráðabirgðaákvæði.
67. gr. 1. Meðan þriðji áfangi í þróun Efnahags- og myntbandalags Evrópu (EMU) á
   ekki við um eitthvert aðildarríki getur það aðildarríki beitt sömu ákvæðum
gagnvart Evrópufélögum með skráðar skrifstofur á yfirráðasvæði þess og gilda um
hlutafélög sem það hefur lögsögu yfir að því er varðar gjaldmiðilinn sem hlutafé
  þeirra er gefið upp í. Hvernig sem atvikast vill getur Evrópufélag auk þess
   gefið upp hlutafé sitt í evrum. Þegar svo ber undir skal umreikningsgengi
   innlends gjaldmiðils gagnvart evru vera það sem það var síðasta dag næsta
                     mánaðar fyrir stofnun Evrópufélagsins.
 2. Meðan þriðji áfangi í þróun Efnahags- og myntbandalags Evrópu (EMU) á ekki
      við um aðildarríkið þar sem Evrópufélag er með skráða skrifstofu er
Evrópufélaginu hins vegar heimilt að semja og birta ársreikninga sína og, þegar
við á, samstæðureikninga í evrum. Aðildarríkið getur krafist þess að Evrópufélag
semji og birti ársreikninga sína og, þegar við á, samstæðureikninga í innlendum
gjaldmiðli og á sömu forsendum og við eiga um hlutafélög sem heyra undir lögsögu
  þess aðildarríkis. Engu að síður skal Evrópufélagið einnig eiga þess kost að
birta ársreikninga sína og, þegar við á, samstæðureikninga í evrum í samræmi við
   tilskipun ráðsins 90/604/EBE frá 8. nóvember 1990 um breytingu á tilskipun
78/660/EBE um ársreikninga og tilskipun 83/ 349/EBE um samstæðureikninga að því
er varðar undanþágur fyrir lítil og meðalstór félög og birtingu reikninga í ekum
                (ECU) (Stjtíð. EB L 317, 16.11.1990, bls. 57.).

                            VII. bálkur. Lokaákvæði.
 68. gr. 1. Aðildarríkin skulu gera allar viðeigandi ráðstafanir til að tryggja
                      góða framkvæmd þessarar reglugerðar.
  2. Hvert aðildarríki skal tilnefna lögbær yfirvöld í skilningi 8., 25., 26.,
 54., 55. og 64. gr. Það skal upplýsa framkvæmdastjórnina og önnur aðildarríki
                                    þar um.
   69. gr. Eigi síðar en fimm árum eftir að reglugerð þessi öðlast gildi skal
      framkvæmdastjórnin senda ráðinu og Evrópuþinginu skýrslu um beitingu
 reglugerðarinnar og tillögur um breytingar ef við á. Í skýrslunni skal einkum
                              kanna eftirfarandi:
   a) hvort heimila eigi að aðalskrifstofa og skráð skrifstofa Evrópufélags séu
                            hvor í sínu aðildarríki;
    b) hvort rýmka eigi hugtakið samruna í 2. mgr. 17. gr. þannig að það taki
 einnig til annarra tegunda samruna en þeirra sem skilgreindar eru í 1. mgr. 3.
                 gr. og 1. mgr. 4. gr. tilskipunar 78/855/ EBE;
     c) hvort endurskoða eigi ákvæðið um lögsögu dómstóla í 16. mgr. 8. gr. í
 ljósi ákvæða sem kunna að verða felld inn í Brussel-samþykktina frá 1968 eða í
       aðra texta sem aðildarríkin eða ráðið hafa samþykkt í hennar stað;
      d) hvort aðildarríki eigi að leyfa, með lögum um framkvæmd heimilda sem
reglugerð þessi veitir aðildarríkjunum eða með lögum sem samþykkt hafa verið til
að tryggja góða framkvæmd þessarar reglugerðar með tilliti til Evrópufélagsins,
    að sett verði ákvæði í samþykktir Evrópufélags sem víkja frá eða eru til
  fyllingar þessum lögum jafnvel þótt slík ákvæði væru ekki leyfð í samþykktum
           hlutafélags sem er með skráða skrifstofu í aðildarríkinu.
             70. gr. Reglugerð þessi öðlast gildi 8. október 2004.
 Reglugerð þessi er bindandi í heild sinni og gildir í öllum aðildarríkjunum án
                             frekari lögfestingar.
                        Gjört í Lúxemborg 8. október 2001.


Fyrir hönd ráðsins,
L. ONKELINX
forseti.

                                   I. VIÐAUKI
                    HLUTAFÉLÖG SEM UM GETUR Í 1. MGR. 2. GR.
                                    BELGÍA:
                  la société anonyme//de naamloze vennootschap
                                    DANMÖRK:
                                 aktieselskaber
                                   ÞÝSKALAND:
                             die Aktiengesellschaft
                                   GRIKKLAND:
                                anwnumy etairia
                                     SPÁNN:
                              la sociedad anónima
                                   FRAKKLAND:
                               la société anonyme
                                    ÍRLAND:
                       public companies limited by shares
          public companies limited by guarantee having a share capital
                                    ÍTALÍA:
                               società per azioni
                                   LÚXEMBORG:
                               la société anonyme
                                    HOLLAND:
                            de naamloze vennootschap
                                  AUSTURRÍKI:
                             die Aktiengesellschaft
                                   PORTÚGAL:
                a sociedade anónima de responsabilidade limitada
                                   FINNLAND:
                    julkinen osakeyhtiö//publikt aktiebolag
                                    SVÍÞJÓÐ:
                               publikt aktiebolag
                              BRESKA KONUNGSRÍKIÐ:
                       public companies limited by shares
          public companies limited by guarantee having a share capital
                                  II. VIÐAUKI
          HLUTAFÉLÖG OG EINKAHLUTAFÉLÖG SEM UM GETUR Í 2. MGR. 2. GR.
                                    BELGÍA:
                 la société anonyme//de naamloze vennootschap,
 la société privée à responsabilité limitée//besloten vennootschap met beperkte
                               aansprakelijkheid
                                    DANMÖRK:
                                aktieselskaber,
                                anpartselskaber
                                   ÞÝSKALAND:
                            die Aktiengesellschaft,
                   die Gesellschaft mit beschränkter Haftung
                                   GRIKKLAND:
                                anwnumy etairia
                        etairia periorismeny*s euthuny*s
                                     SPÁNN:
                              la sociedad anónima,
                    la sociedad de responsabilidad limitada
                                   FRAKKLAND:
                              la société anonyme,
                      la société à responsabilité limitée
                                    ÍRLAND:
                      public companies limited by shares,
         public companies limited by guarantee having a share capital,
                      private companies limited by shares,
         private companies limited by guarantee having a share capital
                                    ÍTALÍA:
                              società per azioni,
                       società a responsabilità limitata
                                   LÚXEMBORG:
                              la société anonyme,
                      la société à responsabilité limitée
                                    HOLLAND:
                           de naamloze vennootschap,
            de besloten vennootschap met beperkte aansprakelijkheid
                                  AUSTURRÍKI:
                            die Aktiengesellschaft,
                   die Gesellschaft mit beschränkter Haftung
                                   PORTÚGAL:
               a sociedade anónima de responsabilidade limitada,
              a sociedade por quotas de responsabilidade limitada
                                   FINNLAND:
                                   osakeyhtiö
                                   aktiebolag
                                    SVÍÞJÓÐ:
                                   aktiebolag
                              BRESKA KONUNGSRÍKIÐ:
                      public companies limited by shares,
         public companies limited by guarantee having a share capital,
                      private companies limited by shares,
         private companies limited by guarantee having a share capital

References

   Visible links
   1. http://www.althingi.is/dba-bin/lawformpr.pl?lnr=2004026
   2. file://1993002.html
   3. file://1995002.html#g124
   4. file://1995002.html#g88
   5. file://1995002.html#g88
   6. file://1995002.html#g87
   7. file://1995002.html#g107
   8. file://1995002.html
