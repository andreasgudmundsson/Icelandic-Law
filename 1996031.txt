
   --------------------------------------------------------------------------

                                                                    Lög um köfun

                             1996, nr. 31, 2. apríl

   --------------------------------------------------------------------------

                                     1. gr.
           Enginn má stunda atvinnuköfun í ám eða vötnum, við strendur
   landsins eða frá íslenskum skipum hér við land nema viðkomandi fullnægi
   þeim skilyrðum sem sett eru í lögum þessum.

                                     2. gr.
           Atvinnuköfun merkir í lögum þessum allar þær athafnir sem falla
   undir og eru liður í atvinnustarfsemi kafarans eða annarra aðila. Einnig
   telst það vera atvinnuköfun ef athöfnin er liður í skipulagðri
   þjónustustarfsemi til verndar almannahagsmunum. Um sjálfboðaliða, sem ekki
   þiggja laun fyrir störf sín, gilda reglur sem samtök þeirra setja og
   samgönguráðherra hefur samþykkt.
           Áhugaköfun merkir í lögum þessum allar þær athafnir sem teljast
   til köfunar samkvæmt lögum þessum en falla ekki undir ákvæði 1. mgr.
   þessarar greinar um atvinnuköfun.
           Köfun merkir í lögum þessum þær athafnir manna sem fara fram undir
   yfirborði vatns eða sjávar þar sem líkaminn er undir meiri þrýstingi en
   sem nemur 50 hektópaskölum (50 mbar) yfir loftþrýstingi á yfirborði jarðar
   og notast er við tæki sem eru hluti af viðurkenndum köfunarbúnaði.
           Köfunarbúnaður merkir í lögum þessum allan þann búnað sem notaður
   er við köfun og gerir mönnum kleift að kafa.

                                     3. gr.
           Hver sem vill stunda atvinnuköfun skal fullnægja eftirfarandi
   skilyrðum:

           1. vera fullra 20 ára,
           2. standast með fullnægjandi hætti heilbrigðiskröfur,
           3. uppfylla menntunar- og hæfniskröfur,
           4. hafa gilt atvinnuköfunarskírteini útgefið af Siglingastofnun
           Íslands.

           Óheimilt er að ráða til köfunarstarfa aðra en handhafa
   atvinnuköfunarskírteina.
           Sá sem stundar áhugaköfun skal vera 17 ára eða eldri og uppfylla
   skilyrði 2. og 3. tölul. 1. mgr. Þá er ráðherra heimilt með reglugerð að
   ákveða að þeir sem stunda áhugaköfun skuli hafa gilt áhugaköfunarskírteini
   útgefið af Siglingastofnun Íslands.

                                     4. gr.
           Siglingastofnun Íslands gefur út köfunarskírteini til þeirra sem
   uppfylla skilyrði laga þessara og reglugerða sem settar eru samkvæmt þeim.
   Skírteini skulu rituð á þar til gerð eyðublöð og gilda til fimm ára í
   senn.
           Siglingastofnun Íslands skal halda nákvæma skrá um handhafa
   atvinnuskírteina.

                                     5. gr.
           Hver sá sem flytur inn köfunarbúnað eða smíðar slíkan búnað skal
   fyrir fram fá viðurkenningu Siglingastofnunar Íslands um að búnaðurinn eða
   hlutar hans uppfylli tæknikröfur sem gilda þar um. Liggi fyrir vottorð frá
   viðurkenndri prófunarstofu um að búnaður sé í samræmi við staðla og reglur
   telst staðfesting frá Siglingastofnun fullnægjandi.
           Eigandi köfunarbúnaðar ber ábyrgð á því að búnaðurinn fullnægi
   skilyrðum 1. mgr. og að búnaðinum verði haldið við.

                                     6. gr.
           Siglingastofnun Íslands hefur umsjón og eftirlit með framkvæmd
   laga þessara.
           Ráðherra setur nánari reglur um framkvæmd laganna, m.a. um
   skilyrði fyrir viðhaldi réttinda samkvæmt köfunarskírteini, svo sem um
   menntunar-, hæfnis- og heilsufarskröfur, eftir því sem við á, og um
   heimild Siglingastofnunar Íslands til gjaldtöku vegna eftirlits, útgáfu og
   endurnýjunar köfunarskírteina.

                                     7. gr.
           Slys eða óhöpp sem verða við köfun skal tilkynna þegar í stað til
   lögreglu í því umdæmi þar sem slys eða óhapp átti sér stað og annast
   lögreglan rannsókn á orsökum þeirra. Við rannsóknina skal kalla til
   sérfróða aðila eftir því sem þurfa þykir og skal köfunarbúnaður skoðaður
   af fulltrúa Siglingastofnunar Íslands.
           Niðurstöður rannsóknarinnar skulu sendar rannsóknarnefnd sjóslysa
   sem fjallar um málið og birtir álit sitt í ársskýrslu nefndarinnar.

                                     8. gr.
           Brot á lögum þessum og reglum settum samkvæmt þeim varða sektum
   og/eða sviptingu réttinda nema þyngri refsing liggi við samkvæmt öðrum
   lögum.

                                     9. gr.
           Lög þessi öðlast þegar gildi. ...

        Ákvæði til bráðabirgða.

           Fram til 1. október 1996 mun Siglingamálastofnun ríkisins annast
   þau verkefni sem Siglingastofnun Íslands eru falin með lögum þessum er
   síðarnefnda stofnunin tekur formlega til starfa.

References

   Visible links
   1. http://www.althingi.is/dba-bin/lawformpr.pl?lnr=1996031
