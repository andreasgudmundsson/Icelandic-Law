
   --------------------------------------------------------------------------

     Lög um þjóðlendur og ákvörðun marka eignarlanda, þjóðlendna og afrétta

                              1998 nr. 58 10. júní

   --------------------------------------------------------------------------

                 Ferill málsins á Alþingi.   Frumvarp til laga.

  Tóku gildi 1. júlí 1998. Breytt með l. 65/2000 (tóku gildi 26. maí 2000), l.
  7/2005 (tóku gildi 24. febr. 2005), l. 19/2006 (tóku gildi 1. júní 2006), l.
 167/2007 (tóku gildi 1. jan. 2008), l. 70/2009 (tóku gildi 30. júní 2009 nema
 1.3. gr., 12.26. gr. og brbákv. V og VI sem tóku gildi 1. júlí 2009, 4. gr.
sem tók gildi 1. sept. 2009 og brbákv. IV sem tók gildi 16. júní 2009; komu til
 framkvæmda skv. fyrirmælum í 29. gr., sbr. og l. 97/2009 (tóku gildi 3. sept.
                2009)) og l. 162/2010 (tóku gildi 1. jan. 2011).

                           I. kafli. Skilgreiningar.
                         1. gr. Í lögum þessum merkir:
   Eignarland: Landsvæði sem er háð einkaeignarrétti þannig að eigandi landsins
 fer með öll venjuleg eignarráð þess innan þeirra marka sem lög segja til um á
                                 hverjum tíma.
   Þjóðlenda: Landsvæði utan eignarlanda þó að einstaklingar eða lögaðilar kunni
                     að eiga þar takmörkuð eignarréttindi.
      Afréttur: Landsvæði utan byggðar sem að staðaldri hefur verið notað til
                            sumarbeitar fyrir búfé.

                             II. kafli. Þjóðlendur.
2. gr. Íslenska ríkið er eigandi lands og hvers konar landsréttinda og hlunninda
                í þjóðlendum sem ekki eru háð einkaeignarrétti.
   Forsætisráðherra fer með málefni þjóðlendna sem ekki eru lögð til annarra
                              ráðuneyta með lögum.
3. gr. Enginn má hafa afnot þjóðlendu fyrir sjálfan sig, þar með talið að reisa
 þar mannvirki, gera jarðrask, nýta hlunnindi, vatns- og jarðhitaréttindi, sbr.
 þó 5. gr., nema að fengnu leyfi skv. 2. eða 3. mgr. og að uppfylltum skilyrðum
                              laga að öðru leyti.
  Leyfi forsætisráðherra þarf til að nýta vatns- og jarðhitaréttindi, námur og
önnur jarðefni innan þjóðlendu nema mælt sé fyrir um annað í lögum. Ráðherra er
 jafnframt heimilt að leyfa nauðsynleg afnot af landi til hagnýtingar á þessum
                                   réttindum.
Til að nýta land og landsréttindi innan þjóðlendu að öðru leyti en greinir í 2.
  mgr. þarf leyfi hlutaðeigandi sveitarstjórnar. Sé nýting heimiluð til lengri
 tíma en eins árs þarf jafnframt samþykki forsætisráðherra. Rísi ágreiningur um
   veitingu leyfa samkvæmt þessari málsgrein sker forsætisráðherra úr honum.
  Forsætisráðherra er heimilt að ákvarða eða semja um endurgjald (leigu) fyrir
nýtingu réttinda sem hann heimilar skv. 2. mgr. Með sama hætti er sveitarstjórn
heimilt að fengnu samþykki forsætisráðherra að semja um endurgjald vegna afnota
 sem hún heimilar skv. 3. mgr. Tekjum af leyfum til nýtingar lands skv. 2. mgr.
  skal varið til landbóta, umsjónar, eftirlits og sambærilegra verkefna innan
    þjóðlendna, eftir nánari ákvörðun forsætisráðherra. Tekjum af leyfum sem
   sveitarstjórn veitir skv. 3. mgr. skal varið til hliðstæðra verkefna innan
     þeirrar þjóðlendu sem leyfið tekur til. Sveitarstjórn skal árlega gera
                forsætisráðherra grein fyrir ráðstöfun fjárins.
    Forsætisráðherra skal árlega gefa Alþingi skýrslu um ráðstöfun lands og
    landsréttinda innan þjóðlendna og tekna af gjöldum fyrir slík réttindi.
   Ríkisendurskoðun endurskoðar reikninga um innheimtu og ráðstöfun tekna af
                                  þjóðlendum.
Heimildir skv. 2. og 3. mgr. taka ekki til réttinda sem eru háð einkaeignarrétti
  eða fengin öðrum með lögum. Leiði afnot til skerðingar á eignarréttindum sem
  aðrir eiga í þjóðlendunni getur viðkomandi krafist bóta úr hendi leyfishafa.
 Náist ekki samkomulag um greiðslu bóta skal skorið úr þeim ágreiningi samkvæmt
                         lögum um framkvæmd eignarnáms.
          [Þjóðlendur skulu undanþegnar öllum sköttum og gjöldum.]^1)
 Frá og með gildistöku laga þessara er ekki unnt að öðlast eignarréttindi innan
                         þjóðlendna fyrir nám eða hefð.
                               ^1)L. 65/2000, 1. gr.
4. gr. Á vegum forsætisráðherra skal starfa samstarfsnefnd um málefni þjóðlendna
        er í eiga sæti fulltrúar forsætisráðherra, ^1) iðnaðarráðherra,
   landbúnaðarráðherra, [innanríkisráðherra]^2) og umhverfisráðherra og tveir
       fulltrúar tilnefndir af Sambandi íslenskra sveitarfélaga. Fulltrúi
 forsætisráðherra er formaður nefndarinnar. Nefndin skal vera forsætisráðherra
til aðstoðar við stjórn og ráðstöfun réttinda innan þjóðlendna. Þá skal nefndin
árlega gera tillögur til forsætisráðherra um ráðstöfun tekna af réttindum innan
                                  þjóðlendna.
  Heimilt er forsætisráðherra að setja í reglugerð nánari reglur um meðferð og
nýtingu þjóðlendna samkvæmt lögum þessum, þar með talið um skilyrði fyrir leyfum
                    sveitarstjórna til afnota af þjóðlendum.
                 ^1)L. 167/2007, 11. gr. ^2)L. 162/2010, 223. gr.
5. gr. Þeir sem hafa nýtt land innan þjóðlendu sem afrétt fyrir búfénað eða haft
   þar önnur hefðbundin not sem afréttareign fylgja skulu halda þeim rétti í
                        samræmi við ákvæði laga þar um.
      Sama gildir um önnur réttindi sem maður færir sönnur á að hann eigi.

                           III. kafli. Óbyggðanefnd.
    6. gr. Óbyggðanefnd skal skipuð þremur mönnum og jafnmörgum varamönnum.
 Forsætisráðherra skipar nefndarmenn. Ráðherra skipar formann og varaformann úr
   hópi aðalmanna. Nefndarmenn skulu fullnægja skilyrðum til að gegna embætti
                                 héraðsdómara.
    Forfallist aðalmaður við meðferð máls skal formaður ákveða hver úr hópi
  varamanna taki sæti hans. Með sama hætti getur formaður ákveðið að varamaður
   taki sæti aðalmanns við meðferð máls telji hann þess þörf vegna fjölda eða
umfangs mála sem nefndin fjallar um. Sé mál munnlega flutt skal þess jafnan gætt
 að sami maður taki þátt í meðferð þess frá því að aðilum er gefinn kostur á að
      tjá sig fyrir nefndinni og þar til hún kveður upp úrskurð í málinu.
 Telji formaður þörf sérkunnáttu við úrlausn máls getur hann kvatt til mann eða
menn sem hafa slíka sérkunnáttu. Sé ekki talin þörf á fleiri en einum sérfróðum
  manni skal varamaður taka sæti samkvæmt ákvörðun formanns þannig að nefndin
                           verði skipuð fimm mönnum.
 [ ^1) Óbyggðanefnd er ^1) heimilt að ráða starfsfólk sér til aðstoðar og skapa
           sér skrifstofuaðstöðu í samráði við forsætisráðherra.]^2)
                    ^1)L. 19/2006, 1. gr. ^2)L. 65/2000, 2. gr.
                   7. gr. Hlutverk óbyggðanefndar skal vera:
    a. Að kanna og skera úr um hvaða land telst til þjóðlendna og hver séu mörk
                             þeirra og eignarlanda.
      b. Að skera úr um mörk þess hluta þjóðlendu sem nýttur er sem afréttur.
                c. Að úrskurða um eignarréttindi innan þjóðlendna.
 8. gr. Óbyggðanefnd skal að eigin frumkvæði taka til meðferðar og úrskurða um
  málefni sem undir hana heyra. [Skal hún ákveða hvaða landsvæði tekið er til
  meðferðar hverju sinni. Nefndin getur ákveðið síðar að minnka eða stækka það
 svæði. Nefndinni er heimilt að hafa til meðferðar fleiri en eitt svæði á sama
 tíma.]^1) [Stefnt skal að því að nefndin ljúki verkinu á árinu [2014].^2)]^3)
        ^1)L. 65/2000, 3. gr. ^2)L. 70/2009, 28. gr. ^3)L. 19/2006, 2. gr.
   9. gr. Sá sem telur til eignarréttinda á ákveðnu svæði og vill fá úrskurð
 óbyggðanefndar um mál sem heyrir undir hana skal leggja fram skriflega beiðni
þar um. Óbyggðanefnd skal taka beiðnina til meðferðar og tilkynna um þá ákvörðun
með sama hætti og segir í 1. mgr. 10. gr. Nefndinni er heimilt að ákveða að slík
  beiðni verði ekki tekin til meðferðar fyrr en kemur að viðkomandi landsvæði
                           eftir ákvörðun skv. 8. gr.
   10. gr. [Þegar nefndin hefur ákveðið að taka svæði til meðferðar skal hún
 tilkynna fjármálaráðherra, sbr. 1. mgr. 11. gr., ákvörðun sína og veita honum
     minnst þriggja en mest sex mánaða frest til að lýsa kröfum ríkisins um
                             þjóðlendur á svæðinu.
Þegar kröfulýsing ríkisins liggur fyrir skal óbyggðanefnd gefa út tilkynningu og
láta birta í Lögbirtingablaði. Skal þar skorað á þá er telja til eignarréttinda
eða annarra réttinda á því svæði sem ríkið gerir kröfu til að lýsa kröfum sínum
 fyrir óbyggðanefnd innan minnst þriggja en mest sex mánaða frá útgáfudegi þess
   tölublaðs sem tilkynningin er birt í. Jafnframt skal nefndin láta þinglýsa
 yfirlýsingu þessa efnis á þær eignir sem skráðar eru í þinglýsingabók og eru á
viðkomandi svæði. Þá skal útdráttur úr efni tilkynningar birtur með auglýsingu í
                                   dagblaði.
  Óbyggðanefnd getur samþykkt að veita aðila sem þess óskar viðbótarfrest.]^1)
 Samhliða kröfum sínum skulu aðilar leggja fram þær heimildir og gögn sem þeir
                              byggja rétt sinn á.
Nefndin skal, þrátt fyrir ákvæði [1.4. mgr.],^1) hafa frumkvæði að því að afla
   heimilda og gagna um eignar- og afnotaréttindi yfir því landsvæði sem til
 meðferðar er og framkvæma rannsóknir og athuganir um staðreyndir og lagaatriði
sem þýðingu hafa fyrir niðurstöðu í einstökum málum. Óbyggðanefnd getur heimilað
              að fram fari munnleg sönnunarfærsla fyrir nefndinni.
                               ^1)L. 65/2000, 4. gr.
11. gr. Fjármálaráðherra skal fara með fyrirsvar fyrir hönd ríkisins og stofnana
 á vegum þess vegna krafna um eignarréttindi innan þjóðlendna og við úrlausn um
               hvort land teljist til eignarlands eða þjóðlendu.
Sé um að ræða sameiginlegt upprekstrarland skal beina tilkynningum vegna þeirra
 sem þar eiga upprekstrarrétt til viðkomandi sveitarstjórnar eða sveitarstjórna
  eða upprekstrarfélags sem stofnað hefur verið um þessi mál og skulu þau hafa
         umboð til að ráðstafa málefninu fyrir hönd einstakra rétthafa.
 12. gr. [Að liðnum kröfulýsingarfresti skv. 2. mgr. 10. gr. skal óbyggðanefnd
 gera yfirlit yfir lýstar kröfur á viðkomandi landsvæði og láta færa þær inn á
 uppdrátt. Skal yfirlit þetta ásamt uppdrætti (kröfulínukorti) liggja frammi á
skrifstofu sýslumanns eða sýslumanna í því eða þeim umdæmum sem svæðið á undir í
 að minnsta kosti einn mánuð. Athugasemdir skulu hafa borist óbyggðanefnd innan
                sjö daga frá þeim degi þegar kynningu lauk.]^1)
                               ^1)L. 65/2000, 5. gr.
    13. gr. Óbyggðanefnd getur ákveðið að sameina meðferð og afgreiðslu mála
   varðandi einstök landsvæði í eitt mál eða fleiri og aðskilja mál óháð því
hvernig aðilar kunna að hafa lagt mál fyrir nefndina eða hún tekið mál fyrir að
                           eigin frumkvæði í upphafi.
                                      ^1)
 Komi það fram við meðferð máls að aðili, sem kann að telja til eignarréttinda,
 hafi ekki lýst kröfum sínum skal nefndin hafa frumkvæði að því að kanna hvort
    hann falli frá tilkalli, en ella gefa honum kost á að gerast aðili máls.
                               ^1)L. 65/2000, 6. gr.
   14. gr. Úrlausnum óbyggðanefndar verður ekki skotið til ráðherra sem æðra
                                  stjórnvalds.
 Mál sem heyrir undir óbyggðanefnd skv. 7. gr. verður ekki borið undir dómstóla
          fyrr en eftir að nefndin hefur lokið umfjöllun sinni um það.
 15. gr. Óbyggðanefnd leitar sátta með aðilum nema telja verði að sáttatilraun
                              verði árangurslaus.
 Telji nefndin að mál, sem borið er upp við hana, falli utan starfssviðs hennar
skal hún synja um fyrirtöku málsins með úrskurði, en ávallt skal gefa aðila kost
  á að tjá sig sérstaklega um þetta atriði áður en úrskurður þar um er kveðinn
                                      upp.
 Telji aðili að mál, sem óbyggðanefnd hefur til meðferðar, eigi ekki undir hana
           getur hann krafist þess að því verði vísað frá nefndinni.
16. gr. Um form og efni úrskurða óbyggðanefndar sem fela í sér endanlegar lyktir
         máls fer eftir reglum stjórnsýslulaga um úrskurði í kærumáli.
17. gr. [Kostnaður vegna starfa óbyggðanefndar samkvæmt lögum þessum greiðist úr
ríkissjóði. Auk kostnaðar við rekstur nefndarinnar fellur hér undir nauðsynlegur
       kostnaður annarra en ríkisins vegna hagsmunagæslu fyrir nefndinni.
 Óbyggðanefnd úrskurðar um kröfur aðila vegna kostnaðar samkvæmt síðari málslið
   1. mgr. Við mat á því hvort um nauðsynlegan kostnað hafi verið að ræða er
 nefndinni heimilt að líta til þess hvort aðilar, sem svipaðra hagsmuna eiga að
gæta, hafi sameinast um að nýta sér aðstoð sömu lögmanna og annarra sérfræðinga,
enda rekist hagsmunir ekki á. Við mat á fjárhæð kostnaðar skal enn fremur litið
 til þess hvað telja má sanngjarnt og eðlilegt endurgjald fyrir hagsmunagæslu í
                                viðkomandi máli.
  Nefndinni er heimilt að gera aðila að bera málskostnað sinn og gagnaðila að
   nokkru eða öllu leyti telji hún málatilbúnað hans gefa tilefni til slíks.
  Fullnægja má ákvæði í úrskurði óbyggðanefndar um málskostnað með aðför.]^1)
                               ^1)L. 65/2000, 7. gr.
                                  18. gr. ^1)
  Birta skal úrskurði óbyggðanefndar fyrir þeim aðilum sem lýst hafa kröfum og
þeim sem úrskurðað er að eigi réttindi á viðkomandi svæði. Útdráttur úr úrskurði
 skal birtur í Lögbirtingablaði ásamt uppdrætti. Óbyggðanefnd skal annast um að
                       úrskurðir hennar verði gefnir út.
  Óbyggðanefnd skal hafa frumkvæði að því að þinglýsa úrskurðum sem fela í sér
  eignarheimildir. Ekki skal innheimta þinglýsingar- og stimpilgjöld af slíkum
          skjölum né heldur við þinglýsingar skv. [2. mgr.]^1) 10. gr.
                               ^1)L. 65/2000, 8. gr.
 19. gr. Sá sem ekki vill una úrskurði óbyggðanefndar skal höfða einkamál innan
  sex mánaða frá útgáfudegi þess Lögbirtingablaðs sem útdráttur úr úrskurði er
 birtur í skv. [1. mgr.]^1) 18. gr. Er þá unnt að leggja til úrlausnar dómstóla
             hverja þá kröfu sem gerð hefur verið fyrir nefndinni.
   [Heimilt er að veita aðila gjafsókn í samræmi við reglur XX. kafla laga um
 meðferð einkamála. Þrátt fyrir skilyrði 126. gr. laga um meðferð einkamála er
           heimilt að veita aðila gjafsókn þegar úrlausn máls hefur:
                          a. verulega almenna þýðingu eða
       b. varðar verulega miklu um hagsmuni umsækjanda og kostnaður af gæslu
    hagsmuna hans í málinu hefur fyrirsjáanlega mjög veruleg áhrif á efnahag
                                   hans.]^2)
                    ^1)L. 65/2000, 9. gr. ^2)L. 7/2005, 4. gr.

                            IV. kafli. Ýmis ákvæði.
20. gr. Hafi mál verið höfðað fyrir dómi þar sem kröfur eru gerðar um efni sem á
 undir óbyggðanefnd samkvæmt lögum þessum skal þeim málum lokið þar þrátt fyrir
                             ákvæði 2. mgr. 14. gr.
  [21. gr. Forsætisráðherra setur í reglugerð nánari ákvæði um starfshætti og
 málsmeðferð óbyggðanefndar, þ.m.t. frágang kröfulýsinga, uppdrátta og annarra
            gagna málsaðila, og tæknilega útfærslu á markalínum.]^1)
                              ^1)L. 65/2000, 10. gr.
               [22. gr.]^1) Lög þessi öðlast gildi 1. júlí 1998.
                              ^1)L. 65/2000, 10. gr.

                            [Ákvæði til bráðabirgða.
   I. Um kostnað vegna hagsmunagæslu fyrir óbyggðanefnd sem fellur til fyrir
   gildistöku laga þessara fer eftir ákvæðum 17. gr. laganna eins og henni er
                      breytt með 7. gr. laga þessara.]^1)
                              ^1)L. 65/2000, 11. gr.
 [II. Þrátt fyrir ákvæði 8. og 10. gr. laganna skal óbyggðanefnd ekki taka til
meðferðar ný svæði né fjármálaráðherra lýsa kröfum ríkis um þjóðlendur fyrr en í
 fyrsta lagi 1. janúar 2012. Þrátt fyrir ákvæði [1]7. gr. laga nr. 70/1996, um
    réttindi og skyldur starfsmanna ríkisins, er heimilt að ráða starfsmenn
óbyggðanefndar tímabundið fram til ársloka 2011 til annarra sambærilegra starfa
                        innan Stjórnarráðs Íslands.]^1)
                            ^1)L. 70/2009, brbákv. VII.

References

   Visible links
   1. file://1996070.html#g7
