
   --------------------------------------------------------------------------

                                                                     Farsóttalög

                              1958 nr. 10 19. mars

   --------------------------------------------------------------------------

                                     1. gr.
        Það er almenn skylda að gjalda sem mesta varúð við farsóttum og hvers
    konar næmum sjúkdómum og gera sér allt far um að sýkja hvorki sjálfan sig
          né aðra, að svo miklu leyti sem framkvæmanlegt er og þýðingu hefur.
                         Læknum og þeim, sem með lækningar fara, svo og öðrum
   heilbrigðisstarfsmönnum, er sérstaklega skylt, hverjum í sínum verkahring,
        að vekja athygli á sýkingarhættum og gefa ráð og leiðbeiningar hér að
                                                                     lútandi.
                 Skylt er hlutaðeigendum jafnan að hlýða fyrirmælum læknis um
          nauðsynlegar viðurkenndar og venjulegar ráðstafanir til varnar gegn
              sóttnæmisútbreiðslu frá sjúklingi, er hann hefur til meðferðar.

                                     2. gr.
           Héraðslæknar (í Reykjavík borgarlæknir, eins og annars staðar, þar
      sem vikið er að héraðslæknum í lögum þessum) skulu, hver í sínu héraði,
     undir umsjá landlæknis og yfirstjórn ráðherra, hafa með höndum opinberar
                                farsóttavarnir samkvæmt ákvæðum laga þessara.
          Ráðherra birtir í farsóttareglugerð almenn fyrirmæli um tilhögun og
                                        framkvæmd opinberra farsóttavarna.^1)
        Þegar svo ber við í einstökum tilfellum, að hlutaðeigandi héraðslækni
   verður um megn að inna af hendi þær skyldur, sem honum eru lagðar á herðar
         samkvæmt ákvæðum laga þessara, skipar ráðherra einn eða fleiri lækna
                                                 héraðslækninum til aðstoðar.
          Skylt er [lögreglustjórum],^2) hreppstjórum, svo og sveitarstjórnum
      og heilbrigðisnefndum, ef til eru, að aðstoða héraðslækna við framkvæmd
                       opinberra farsóttavarna samkvæmt ákvæðum laga þessara.

   ^1)Rg. 132/1934.^2)[2]L. 92/1991, 37. gr.

                                     3. gr.
        Ætíð skal beita opinberum vörnum samkvæmt ákvæðum farsóttareglugerðar
   gegn útbreiðslu sóttvarnarsótta, sem eru (sbr. [3]1. gr. sóttvarnarlaga,
   nr. 34 12. apríl 1954, og 1. gr. sóttvarnarreglugerðar nr. 112 27. ágúst
   1954):

   1.
           bólusótt (variola);
   2.
           dílasótt (typhus exanthematicus);
   3.
           kólera (cholera asiatica);
   4.
           rykkjasótt (febris recurrens);
   5.
           svarti dauði (pestis).

        Verði breyting gerð á ákvæðum sóttvarnarreglugerðar um það, hverjar
   sóttir skuli teljast sóttvarnarsóttir, tekur sú breyting til ákvæða laga
   þessara þar að lútandi.
        Ráðherra getur fyrirskipað, að opinberum vörnum samkvæmt ákvæðum
   farsóttareglugerðar skuli og beita að meira eða minna leyti gegn öðrum
   sóttum en sóttvarnarsóttum, svo sem barnaveiki, blóðsótt, taugaveiki,
   heilasótt, mislingum, hettusótt, mænusótt, skarlatssótt og kíghósta, þegar
   þessar eða þvílíkar sóttir eru skæðar, þegar líklegt þykir, að hefta megi
   hættulega útbreiðslu þeirra með opinberum vörnum, en ekki án slíkra varna,
   eða þegar öðrum sérstaklega knýjandi ástæðum er til að dreifa.

                                     4. gr.
        Í hvert sinn er sóttvarnarsótt (sbr. 1. mgr. 3. gr.) kemur upp, skal
   hlutaðeigandi héraðslæknir þegar í stað taka upp opinberar varnir gegn
   sóttinni samkvæmt ákvæðum farsóttareglugerðar, en gera landlækni það
   jafnskjótt kunnugt.
        Telji héraðslæknir nauðsyn til bera að beita opinberum vörnum
   samkvæmt ákvæðum farsóttareglugerðar að meira eða minna leyti gegn öðrum
   sóttum (sbr. 3. mgr. 3. gr.), ber hann málið undir landlækni og bíður
   fyrirmæla ráðherra. Ef héraðslæknir telur svo aðkallandi að beita slíkum
   vörnum að meira eða minna leyti, að hvers konar töf sé hættuleg, er honum
   heimilt að gera það til bráðabirgða, án þess að leita heimildar fyrirfram,
   en gera skal hann landlækni jafnskjótt kunnar ráðstafanir sínar.
        Um sóttvarnir gegn útlöndum, um varnir gegn berklaveiki, holdsveiki,
   kynsjúkdómum, fýlasótt, miltisbrandi, sullaveiki og öðrum alidýrasjúkdómum
   og um ónæmisaðgerðir fer jafnframt eftir sérstökum lögum.

                                     5. gr.
        Nú hafa verið teknar upp opinberar varnir samkvæmt ákvæðum
   farsóttareglugerðar gegn einhverri sótt, og kveður þá ráðherra nánar á um,
   hverjar ráðstafanir skuli gerðar til að hefta útbreiðslu sóttarinnar.
   Þegar þau fyrirmæli hafa verið lögð fyrir hlutaðeigandi héraðslækni, hagar
   hann vörnunum samkvæmt þeim, þangað til öðruvísi verður fyrir mælt af
   ráðherra. Ef héraðslæknir telur nauðsynlegar breytingar á tilhögun eða
   framkvæmd varnanna, leggur hann tillögur sínar þar að lútandi fyrir
   landlækni og bíður úrskurðar ráðherra. Ef héraðslæknir telur breytingarnar
   svo aðkallandi, að hvers konar töf sé hættuleg, er honum heimilt að
   framkvæma þær til bráðabirgða, enda séu varnirnar eftir sem áður í samræmi
   við ákvæði farsóttareglugerðar, en gera skal hann landlækni jafnskjótt
   kunnar ráðstafanir sínar.

                                     6. gr.
        Þegar ástæða er til að ætla, að maður hafi dáið úr einhverri þeirri
   sótt, sem annaðhvort er skylt eða nauðsynlegt að beita opinberum vörnum
   gegn samkvæmt ákvæðum laga þessara, eða hinn dáni er grunaður um að vera
   smitberi einhverrar þeirrar sóttar, getur hlutaðeigandi lögreglustjóri
   lagt fyrir, að rannsaka skuli hluta af líkinu eða jafnvel kryfja það, ef
   þörf er á til þess, að ákveðið verði, hvort opinberum farsóttavörnum skuli
   beitt.
        Ráðherra birtir reglur um meðferð og umbúnað líka, sem flutt eru á
   milli staða hér á landi eða út úr landinu.^1)

   ^1)Rg. 115/1971.

                                     7. gr.
        Eigi má nota farþegaskip, farþegabifreiðar, farþegaloftför eða önnur
   samsvarandi fólksflutningatæki til að flytja sjúkling, sem haldinn er sótt
   þeirri eða er smitberi þeirrar sóttar, sem skylt er að beita opinberum
   vörnum gegn eða opinberum vörnum er beitt gegn, nema fylgt sé öllum
   fyrirmælum hlutaðeigandi héraðslæknis um flutning slíks sjúklings eða
   smitbera.
        Ákvæði þessarar greinar taka jafnan til barnaveiki, taugaveiki,
   heilasóttar og skarlatssóttar, þó að opinberum vörnum sé ekki beitt gegn
   útbreiðslu þeirra.

                                     8. gr.
        Nú kemur sjúkdómur upp á heimili, eða yfirvofandi er, að hann komi
   upp á heimili, og auðsætt þykir eða líklegt, að verið hafi eða sé
   sóttvarnarsótt (sbr. 1. mgr. 3. gr.) eða einhver þeirra sótta, sem taldar
   eru í 3. mgr. 3. gr., eða vitað er eða grunsamlegt, að heimilismaður sé
   smitberi einhverrar þeirrar sóttar, og skal þá húsráðanda skylt að skýra
   lækni sínum þegar frá því. Ef læknirinn er ekki hlutaðeigandi héraðslæknir
   og fellst á, að um slíka sótt eða smitburð geti verið að ræða, gerir hann
   héraðslækninum við vart. Húsráðanda, sem er fjarri lækni, er og heimilt,
   ef hann kýs það heldur, að gera hreppstjóra eða hreppsnefndarmanni í
   hreppi sínum kunnugt um sjúklinginn (smitberann), en hreppstjóri
   (hreppsnefndarmaður) skal þá jafnskjótt gera hlutaðeigandi héraðslækni við
   vart. Með heimilismönnum eru einnig taldir aðkomumenn þeir, er hafa
   húsnæði eða náttstað á heimili um stundarsakir, svo og þeir, sem þar eru í
   fæði. Nú kemur slíkur sjúkdómur, sem hér um ræðir, eða smitburður, upp
   meðal þeirra, sem eru í nauðungarvist á einhverjum stað eða í sjúkrahúsi,
   elliheimili, barnahæli, heimavistarskóla eða þvílíkri stofnun, og er þá
   forstöðumanni eða forráðamanni skylt að skýra frá því. Komi sjúkdómurinn
   upp á skipi eða í veri á vertíð meðal skipshafnar, skal skipstjóri eða
   formaður skýra frá því.
        Starfandi læknum er sérstaklega skylt að hafa vakandi auga á sóttum,
   er ástæða gæti verið til að beita opinberum vörnum gegn, og gera
   hlutaðeigandi héraðslækni jafnskjótt kunnugt, ef þeir verða slíkrar sóttar
   varir.
        Viti einhver til þess, að vanrækt hafi verið að gera héraðslækni
   kunnugt um sjúkdóm eða smitburð samkvæmt ákvæðum þessarar greinar, skal
   hann þegar í stað skýra frá því á þann hátt, er að framan segir.
        Þurfi hreppstjóri eða hreppsnefndarmaður að takast ferð á hendur til
   að fullnægja fyrirmælum greinar þessarar, fær hann kostnaðinn
   endurgreiddan úr sveitarsjóði eftir reikningi, er hlutaðeigandi
   hreppsnefnd samþykkir.

                                     9. gr.
        Nú er eigi unnt að hafa sjúkling eða smitbera svo afskekktan á
   heimili sínu, að ekki sé hætt við útbreiðslu sóttnæmis, og er þá
   hlutaðeigandi héraðslækni heimilt, í samræmi við ákvæði 3.5. gr. að láta
   flytja sjúklinginn (smitberann) í sjúkrahús eða eitthvert annað hús, sem
   til þess er hentugt og hægt er að fá. Er sjúklingi (smitbera) skylt að
   vera þar, þangað til hættulaust er að flytja hann eða láta hann fara
   þaðan, enda sé honum látin þar í té hæfileg læknishjálp og aðhjúkrun.
   Heimilt er og að fara eins að, þá er rannsaka skal vafasöm
   sjúkdómstilfelli eða smitburð. Við flutning sjúklingsins (smitberans) skal
   þess gætt, að svo vel fari um hann sem unnt er, án þess að hætt sé við
   sóttnæmisútbreiðslu.

                                    10. gr.
        Ef sjúklingur eða smitberi er ekki fluttur af heimili sínu, getur
   hlutaðeigandi lögreglustjóri eða hreppstjóri eftir fyrirmælum
   hlutaðeigandi héraðslæknis í samræmi við ákvæði 3.5. gr., takmarkað
   samgöngur milli heimilis hans (húss eða bæjar) og annarra heimila eða
   bannað með öllu utanheimilismönnum að koma á heimilið og einnig
   heimamönnum að fara á annarra manna heimili. Þegar samgöngur eru
   takmarkaðar, skal, ef þörf krefur, setja mann af öðru heimili til að líta
   daglega eftir hinu sýkta heimili og annast nauðsynlega aðflutninga, en
   skylt er að gera það, ef samgöngur eru með öllu bannaðar. Banna má og að
   flytja af sýktu heimili muni og matvæli, einkum mjólk og mjólkurafurðir.
        Á sama hátt getur hlutaðeigandi héraðslæknir takmarkað eða bannað
   sölu varnings, sem sótthætta getur stafað af, einnig verslunum, svo sem
   matvælabúðum, brauðbúðum og mjólkurbúðum, enn fremur veitingar á
   gistihúsum og veitingastöðum.
        Matvælakaupmenn, matsalar, veitingamenn, brauðsalar og einkum
   mjólkursalar eru skyldir til, ef krafist er vegna framkvæmda í samræmi við
   ákvæði laga þessara, að láta í té skrá yfir viðskiptamenn sína, að svo
   miklu leyti sem þeir eru þeim kunnir. Einnig eru skyldir til að gefa sig
   fram menn, sem viðskipti hafa átt við slíkan tilgreindan kaupmann,
   útsölumann eða veitingamann, ef hlutaðeigandi héraðslæknir krefst þess með
   auglýsingu.

                                    11. gr.
        Nú hefur sótt, sem opinberum vörnum er beitt gegn, gert vart við sig
   á heimili, þar sem eru börn eða aðrir nemendur, sem ganga í skóla, eða
   smitberi slíkrar sóttar hefst þar við, og má þá nemandi ekki sækja skóla,
   fyrr en ekki er hætt við sóttnæmisútbreiðslu frá honum, að áliti
   héraðslæknis eða samkvæmt úrskurði ráðherra. Þessa skal og jafnan gætt um
   barnaveiki, taugaveiki, heilasótt, mænusótt og skarlatssótt, þó að
   opinberum vörnum sé ekki beitt gegn þeim, og um farsóttir yfirleitt, nema
   þær séu svo útbreiddar orðnar, að ekki teljist svara tilgangi. Um
   skólakennara gildir sama að þessu leyti og nemendur.

                                    12. gr.
        Í byggðarlagi, þar sem sótt gengur, sem opinberum vörnum er beitt
   gegn, svo og í nærsveitum, getur lögreglustjóri eða hreppstjóri, eftir
   fyrirmælum héraðslæknis í samræmi við ákvæði 3.5. gr., skipað, að loka
   skuli skólum, jafnt almennum skólum sem einkaskólum, bannað almenna
   mannfundi og opinberar skemmtisamkomur (kvikmyndasýningar, leiksýningar,
   samsöngva, dansleiki, hlutaveltur o.s.frv.), aðrar samkomur
   (brúðkaupsveislur, innanfélagsskemmtanir o.s.frv.), þar sem margir koma
   saman í sama húsi, svo og messugerðir og líkfylgdir. Á sama hátt getur
   lögreglustjóri eða hreppstjóri lokað verslunum, svo sem matvælabúðum,
   brauðbúðum og mjólkurbúðum, enn fremur gistihúsum og veitingastöðum.

                                    13. gr.
        Þegar mjög mikil hætta vofir yfir, getur hlutaðeigandi
   lögreglustjóri, eftir fyrirmælum hlutaðeigandi héraðslæknis í samræmi við
   ákvæði 3.5. gr., skipað, að afkvía skuli sýktan kaupstað, kauptún, sveit,
   eða hluta þeirra, svo og önnur stór svæði, og skal lögreglustjóri þá
   annast nauðsynlegar ráðstafanir til að halda uppi slíku samgöngubanni.
        [Nú óskar sveitarstjórn að afkvía sveitarfélagið eða hluta þess, til
   þess að ekki berist þangað hættuleg farsótt, og getur þá ráðherra, ef gild
   ástæða þykir til, heimilað afkvíunina og falið hlutaðeigandi
   lögreglustjóra framkvæmdirnar í samráði við hlutaðeigandi lækni. Kostnaður
   af slíkri afkvíun greiðist úr hlutaðeigandi sveitarsjóði.]^1)

   ^1)[4]L. 108/1988, 14. gr.

                                    14. gr.
        Nú hefur verið beitt opinberum vörnum gegn sóttnæmisútbreiðslu frá
   grunuðum taugaveikissmitbera eða öðrum grunuðum smitbera, og á hinn
   grunaði smitberi þá kröfu á, að hann verði rannsakaður til hlítar og úr
   því skorið, ef unnt er, hvort grunurinn er á rökum reistur. Á sama hátt á
   taugaveikissmitberi eða annar smitberi, sem opinberum vörnum hefur verið
   beitt gegn, kröfu á að fá þá læknishjálp, sem til þess þarf, að hann
   verði, ef unnt er, losaður við smitburðinn.
        Ráðherra er heimilt að semja um að veita viðvarandi
   taugaveikissmitbera eða aðstandendum slíks smitbera, og eins þó að
   einungis sé um að ræða grun, sem ekki verður hnekkt, styrk úr ríkissjóði
   um lengri eða skemmri tíma, gegn því að smitberanum verði tryggilega
   ráðstafað, svo að sýkingarhætta stafi ekki af honum.

                                    15. gr.
        Skylt er mönnum að þola, að fram fari sótthreinsun á sjálfum þeim og
   skylduliði þeirra, búslóð, húsum og bæjum, einnig á skipum og öðrum
   farartækjum, svo og á lausum munum, þar er verið hefur einhver af sóttum
   þeim sem nefndar eru í 1. og 3. mgr. 3. gr., eða smitberar slíkra sótta,
   og þá endranær, er héraðslæknir fyrirskipar sótthreinsun í samræmi við
   ákvæði laga þessara.
        Sé miklum umsvifum og erfiðleikum bundið að sótthreinsa lausa muni,
   má láta brenna þá eða eyða þeim á annan hátt, en skaðabætur skulu greiddar
   eiganda.
        Að jafnaði annast hlutaðeigendur sjálfir sótthreinsun heimila sinna
   og annarra húseigna, skipa og annarra tækja samkvæmt fyrirsögn og
   leiðbeiningum hlutaðeigandi héraðslæknis eða heilbrigðisfulltrúa fyrir
   hans hönd og ætíð, þegar ekki er um annað að ræða en almenna hreingerningu
   húss (skips, farartækis) og muna, málningu (kölkun) eða veggfóðrun
   herbergja, böðun fólks, fataþvott og þess háttar, og eins þó að
   fyrirskipað sé að nota við hreingerningu og þvott venjulegt
   sótthreinsunarlyf.
        Þegar mikið liggur við, svo sem þegar um er að ræða sótthreinsun
   vegna sóttvarnarsóttar (sbr. 1. mgr. 3. gr.), skipar héraðslæknir í
   samráði við landlækni sérfróðan sótthreinsunarmann til að annast einstakar
   sótthreinsanir.
        Ef sveitarstjórn telur henta að hafa á að skipa föstum
   sótthreinsunarmanni, er hlutaðeigandi lögreglustjóra heimilt að löggilda
   til sótthreinsunarstarfa í hlutaðeigandi sveitarfélagi hæfan mann, að dómi
   hlutaðeigandi héraðslæknis og heilbrigðisnefndar, ef til er.

                                    16. gr.
        Ríkissjóður ber kostnað af opinberum farsóttavörnum, þ.e. vörnum gegn
   sóttvarnarsóttum (sbr. 1. mgr. 3. gr.) og vörnum, sem ráðherra fyrirskipar
   sérstaklega samkvæmt ákvæðum 3. mgr. 3. gr., nema fyrir sé mælt, að
   kostnaðinn skuli greiða úr hlutaðeigandi sveitarsjóði ...^1) (sbr. 4. mgr.
   2. gr., 4. mgr. 8. gr. og 2. mgr. 13. gr.) eða hlutaðeigendur beri hann
   sjálfir (sbr. 2., 3. og 6.8. mgr. þessarar greinar).
        Ríkissjóður ber meðal annars kostnað af sótthreinsun, sem
   héraðslæknir í samráði við landlækni skipar sérstakan sótthreinsunarmann
   til að annast samkvæmt ákvæðum 4. mgr. 15. gr. Heimilismönnum er þó skylt
   að annast endurgjaldslaust alla þá vinnu við sótthreinsunina, sem þeir
   geta af hendi leyst og sótthreinsunarmaður þarf með og heimtar. Þeim er og
   skylt að leggja til ókeypis heitt vatn og kalt, eldivið og sápu eftir
   þörfum.
        Kostnað af sótthreinsun, sem héraðslæknir fyrirskipar og framkvæmd er
   samkvæmt ákvæðum 3. mgr. 15. gr., ber hlutaðeigandi sjálfur og eins, þó að
   til slíkrar sótthreinsunar sé fenginn löggiltur sótthreinsunarmaður (sbr.
   5. mgr. 15. gr.), nema hlutaðeigandi sveitarsjóður beri kostnaðinn
   samkvæmt ákvörðun sveitarstjórnar. Ríkissjóður ber þó jafnan allan kostnað
   af því, ef héraðslæknir fyrirskipar að flytja burtu af heimili
   sængurfatnað eða annað til sótthreinsunar í sótthreinsunarofni.
        Ríkissjóður ber kostnað af flutningi sjúkra manna vegna opinberra
   farsóttavarna, einnig ferðakostnað smitbera af heimili á sjúkrahús eða
   annað, svo og fyrir dvöl þeirra þar samkvæmt ákvæðum 9. gr., þar með talin
   aðhjúkrun, lyf og læknishjálp, enn fremur ferðakostnað smitbera til
   rannsóknar eða lækninga samkvæmt ákvæðum 14. gr., svo og allan kostnað af
   rannsókninni og læknishjálpinni, þar með talinn dvalarkostnaður á
   sjúkrahúsi.
        Ráðherra er heimilt að láta greiða úr ríkissjóði að meira eða minna
   leyti kostnað af læknishjálp, aðhjúkrun og eftirliti með sjúklingum í
   heimahúsum, þegar um sótt er að ræða, sem opinberum farsóttavörnum er
   beitt gegn og ætla má, að slíkt sé nauðsynlegt til að hefta útbreiðslu
   sóttarinnar.
        Ákvæði tveggja síðustu málsgreina leysa ekki hlutaðeigandi
   sjúkrasamlag undan þeirri kvöð að greiða eðlilegan sjúkrakostnað fyrir
   tryggðan meðlim, enda þótt farsóttavörnum sé beitt gegn honum, og tekur
   það bæði til nauðsynlegrar sjúkrahúsvistar sjúkdómsins vegna og
   venjulegrar læknishjálpar utan sjúkrahúss. Sama gildir um ríkisframfærslu
   sjúkra manna og örkumla, ef svo ber við, að hún á hlut að máli.
        Ríkissjóður ber ekki þann kostnað, sem leiðir af því, er ferðir manna
   eða farartækja eru hindraðar samkvæmt ákvæðum laga þessara, né greiðir
   skaðabætur fyrir þau atvinnuspjöll, er leiða kann af framkvæmd þeirra.
        Ríkissjóður ber ekki kostnað af farsóttavörnum, sem læknir
   fyrirskipar í samræmi við ákvæði 1. gr. laga þessara, og ekki heldur þótt
   í hlut eigi héraðslæknir, sem í samræmi við þau ákvæði fyrirskipar að haga
   slíkum vörnum að meira eða minna leyti samkvæmt ákvæðum
   farsóttareglugerðar.

   ^1)[5]L. 108/1988, 15. gr.

                                    17. gr.
        Brot gegn ákvæðum laga þessara eða gegn almennum eða sérstökum
   fyrirmælum samkvæmt ákvæðum þeirra varða sektum, varðhaldi eða fangelsi
   allt að 6 mánuðum.
        Ef maður er haldinn sóttvarnarsótt (sbr. 1. mgr. 3. gr.) eða er
   smitberi slíkrar sóttar eða maður hefur dvalist á heimili, þar sem slík
   sótt gengur eða slíkur smitberi dvelst, þá skal sá maður jafnan, er hann
   kemur á önnur heimili, á skip eða í önnur fólksflutningatæki, gera þetta
   kunnugt húsráðanda, skipstjóra eða forráðamanni. Sama gildir um þær
   sóttir, sem taldar eru í 3. mgr. 3. gr., ef opinberum vörnum er beitt gegn
   þeim, og einnig án þess um barnaveiki, taugaveiki, heilasótt og
   skarlatssótt. Nú vanrækir maður þetta, og má þá, auk hegningar, sem
   ákveðin er í 1. mgr. þessarar greinar, dæma hann til skaðabóta fyrir það,
   er leiða kann af vanrækslu hans.
        Mál, sem rísa út af brotum á lögum þessum, skulu rekin að hætti
   opinberra mála.

References

   Visible links
   1. http://www.althingi.is/dba-bin/lawformpr.pl?lnr=1958010
   2. file:///altext/stjt/1991.092.html
   3. file://1954034.html#g1
   4. file:///altext/stjt/1988.108.html
   5. file:///altext/stjt/1988.108.html
