
   --------------------------------------------------------------------------

                                                              Lög um Héraðsskóga

                             1991, nr. 32, 21. mars

   --------------------------------------------------------------------------

                                     1. gr.
           Tilgangur laga þessara er að stuðla að ræktun nytjaskóga á
   Fljótsdalshéraði og umhirðu þess skóglendis sem þar er fyrir og treysta
   með því byggð og efla atvinnulíf á Héraði.
           Héraðsskógar merkja í lögum þessum sjálfstætt skógræktarverkefni
   um ræktun nytjaskóga á jörðum á Fljótsdalshéraði samkvæmt sérstakri
   áætlun.

                                     2. gr.
           Kostnaður við starfsemi Héraðsskóga greiðist úr ríkissjóði með
   sérstakri fjárveitingu sem færð er undir landbúnaðarráðuneytið.
           Landbúnaðarráðherra skipar þriggja manna stjórn Héraðsskóga til
   tveggja ára í senn. Skal einn stjórnarmanna tilnefndur af Félagi
   skógarbænda á Fljótsdalshéraði, annar af Skógrækt ríkisins og sá þriðji
   skipaður án tilnefningar. Stjórnin hefur á hendi yfirstjórn Héraðsskóga og
   samþykkir starfs- og fjárhagsáætlanir verkefnisins. Hún ræður
   framkvæmdastjóra og setur honum erindisbréf.

                                     3. gr.
           Gera skal sérstaka áætlun, Héraðsskógaáætlun, um nýtingu þess
   lands á Fljótsdalshéraði sem er vel fallið til skógræktar. Áætlunin skal
   ná yfir 40 ár, skipt í 10 ára tímabil, og taka til allt að 15.000 ha.
   lands.
           Gera skal samninga, sem landbúnaðarráðherra staðfestir, við alla
   þátttakendur í Héraðsskógum. Samningarnir skulu taka til afmörkunar lands
   sem tekið er undir ræktun í hverju tilviki, kveða á um kostnaðarþátttöku
   ríkisins, hlutdeild ríkissjóðs í væntanlegum afrakstri skógræktarinnar og
   annað sem þurfa þykir.

                                     4. gr.
           [Ríkissjóður greiðir kostnað við Héraðsskóga sem hér segir:
   Undirbúnings- og rekstrarkostnað verkefnisins, laun stjórnar og fastra
   starfsmanna. Enn fremur 97% samþykkts kostnaðar við skógrækt á jörðum í
   ábúð, svo og á þeim eyðijörðum sem að mati Skógræktar ríkisins er
   nauðsynlegt frá skógræktarlegu sjónarmiði og frá hagsmunum skógræktar á
   aðlægum jörðum að fylgi þeim í ræktun. Á öðrum eyðijörðum greiðir
   ríkissjóður 75% kostnaðar. Landbúnaðarráðuneytið samþykkir
   skógræktarkostnað að fengnum tillögum Skógræktar ríkisins.]^1)

   ^1)[2]L. 32/1994, 1. gr.

                                     5. gr.
           Af heildarframleiðsluverðmæti trjáviðar úr skógunum skulu allt að
   5% lögð á endurnýjunarreikning í vörslu Héraðsskóga. Þeim fjármunum skal
   innan fimm ára frá skógarhöggi varið til endurnýjunar skóglendis á
   viðkomandi jörð. Þetta gjald skal nánar ákveðið í reglugerð með hliðsjón
   af kostnaði við endurnýjun skóglendis á hverjum tíma. Af hreinum hagnaði
   skulu 30% greidd í ríkissjóð og skal því fé varið til ræktunar nýrra
   skóga.
           Undanþegin ákvæðum 1. mgr. er fyrsta grisjun, enda sé hún skóginum
   nauðsynleg að mati Skógræktar ríkisins og verði hagnaður af fyrstu grisjun
   skal hann renna óskiptur á endurnýjunarreikning jarðarinnar.

                                     6. gr.
           Ábúendur jarða, sem teknar eru til skógræktar samkvæmt samningi
   við Héraðsskóga, skulu hafa forgang að vinnu á vegum verkefnisins á þeim
   jörðum er þeir sitja. Forgang að annarri vinnu á vegum Héraðsskóga skulu
   þeir bændur hafa sem láta af sauðfjárrækt samhliða aðild sinni að
   Héraðsskógum. Að þeim frágengnum hafa aðrir bændur, sem aðild eiga að
   Héraðsskógum, forgang að vinnu við verkefnið.
           Þá skulu ábúendur jarða, sem aðild eiga að Héraðsskógum, eftir því
   sem við verður komið, hafa forgang að vinnu sem tengist skógræktinni, svo
   sem ýmiss konar þjónustustörfum eða úrvinnslu úr afurðum skóganna.
           Þá skulu þær jarðir, þar sem sauðfjárbúskapur dregst verulega
   saman eða er lagður niður, hafa forgang að verkefninu umfram aðrar jarðir.
           Ef gerðir eru samningar milli ríkisvaldsins og sauðfjárbænda, sem
   aðild eiga að verkefninu, um að láta af sauðfjárrækt eða draga hana
   verulega saman til lengri tíma skulu slíkir bændur og jarðir þeirra hafa
   forgang að vinnu og þátttöku í verkefninu.

                                     7. gr.
           Stjórn Héraðsskóga eða framkvæmdastjóri í umboði hennar annast
   daglegan rekstur. Skógrækt ríkisins veitir Héraðsskógum aðstoð og faglegar
   leiðbeiningar samkvæmt samstarfssamningi er aðilar gera þar um.

                                     8. gr.
           Ársskýrsla og ársreikningar Héraðsskóga skulu samþykkt af stjórn
   og staðfest af landbúnaðarráðherra. Þar komi m.a. fram staða framkvæmda á
   hverjum tíma og yfirlit yfir ráðstöfun fjármuna.
           Reikninga Héraðsskóga skal birta í Stjórnartíðindum, endurskoðaða
   af Ríkisendurskoðun.

                                     9. gr.
           Að öðru leyti en greinir í lögum þessum fer um ræktun og meðferð
   Héraðsskóga eftir ákvæðum [3]skógræktarlaga, nr. 3/1955, eftir því sem við
   á.
           Landbúnaðarráðherra setur með reglugerð nánari ákvæði er
   nauðsynleg þykja um framkvæmd laga þessara.

                                    10. gr.
           Lög þessi öðlast þegar gildi.

        Ákvæði til bráðabirgða.

           Landbúnaðarráðherra skal láta fara fram endurskoðun á lögum þessum
   og leggja fram frumvarp til laga um Héraðsskóga fyrir Alþingi haustið
   1992.

References

   Visible links
   1. http://www.althingi.is/dba-bin/lawformpr.pl?lnr=1991032
   2. file://ekkitil/ekkitil.html?1994032#g1
   3. file://1955003.html
