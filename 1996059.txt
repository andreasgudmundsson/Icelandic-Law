
   --------------------------------------------------------------------------

                                                       Lög um rannsókn flugslysa

                              1996 nr. 59 3. júní

   --------------------------------------------------------------------------

                                     1. gr.
                Ákvæði laga þessara taka til flugslysa og flugatvika, þar með
      talin flugumferðaratvik, í lögum þessum nefnd flugslys, eins og þau eru
                        skilgreind í alþjóðasamningum sem Ísland er aðili að.
               Með flugslysarannsóknum er átt við þá sérstöku málsmeðferð sem
    kveðið er á um í lögum þessum og alþjóðasamningum sem Ísland er aðili að.
           Flugslysarannsóknir samkvæmt lögum þessum miða að því einu að koma
      í veg fyrir að flugslys endurtaki sig og að öryggi í flugi megi aukast.
           Um rannsókn á meintri refsiverðri háttsemi í tengslum við flugslys
     fer samkvæmt [2]lögum nr. 19/1991, um meðferð opinberra mála, og er slík
                      rannsókn óháð rannsókn flugslysa samkvæmt lögum þessum.

                                     2. gr.
           Rannsóknarnefnd flugslysa annast rannsókn allra flugslysa samkvæmt
                     lögum þessum og alþjóðasamningum sem Ísland er aðili að.
              Í rannsóknarnefnd flugslysa eiga sæti fimm menn. Einn skal vera
       formaður nefndarinnar og annar varaformaður. Samgönguráðherra ræður þá
   sérstaklega til starfa í nefndinni en skipar aðra nefndarmenn til fjögurra
                                                                  ára í senn.
                         Rannsóknarnefnd flugslysa hefur aðsetur í Reykjavík.
           Allur kostnaður við starfsemi nefndarinnar greiðist úr ríkissjóði.

                                     3. gr.
           Formaður rannsóknarnefndar flugslysa er jafnframt rannsóknarstjóri
                                    hennar. Varaformaður er staðgengill hans.
                   Formaður og varaformaður skulu hafa sérmenntun, þjálfun og
       starfsreynslu á sviði flugslysarannsókna. Aðrir nefndarmenn skulu hafa
            menntun og starfsreynslu á þeim sviðum sem sérstaklega nýtast við
                                                         flugslysarannsóknir.

                                     4. gr.
               Um sérstakt hæfi nefndarmanna og starfsmanna rannsóknarnefndar
               flugslysa fer eftir II. kafla [3]stjórnsýslulaga, nr. 37/1993.

                                     5. gr.
                       Lögsaga rannsóknarnefndar flugslysa tekur til íslensks
       yfirráðasvæðis, svo og alls hins íslenska flugstjórnarsvæðis að því að
                                                    varðar flugumferðaratvik.
                                                  Nefndin skal m.a. rannsaka:

           a. flugslys þar sem borgaralega skráð loftför eiga hlut að máli og
           sem verða á eða yfir íslensku yfirráðasvæði,
           b. flugslys þar sem loftför skráð á Íslandi eiga hlut að máli og
           sem verða utan yfirráðasvæðis annarra ríkja eða á svæði þar sem
           viðkomandi ríki hefur ekki skuldbundið sig til að framkvæma
           rannsóknina,
           c. flugumferðaratvik sem verða á eða yfir íslensku yfirráðasvæði
           eða á íslensku flugstjórnarsvæði,
           d. flugatvik sem verða utan íslensks yfirráðasvæðis þar sem
           loftför skrásett á Íslandi eiga hlut að máli, nema því aðeins að
           viðkomandi ríki framkvæmi rannsóknina.

                                     6. gr.
            Rannsóknarnefnd flugslysa starfar sjálfstætt og óháð stjórnvöldum
        og öðrum rannsóknaraðilum, ákæruvaldi og dómstólum. Hún ákveður sjálf
                                    hvenær efni eru til rannsóknar flugslyss.
                 Nefndin getur krafið Flugmálastjórn um aðgang að hvers konar
                                 gögnum sem nauðsynleg eru við rannsókn máls.
             Flugmálastjórn, Rannsóknarlögreglu og lögreglu er skylt að veita
              nefndinni nauðsynlegar upplýsingar og aðstoð við rannsókn máls.

                                     7. gr.
                    Rannsóknarnefnd flugslysa skal gera tillögur um úrbætur í
    flugöryggismálum eftir því sem rannsókn á orsökum flugslysa gefur tilefni
   til. Tillögurnar skal birta opinberlega. Flugmálayfirvöldum ber að sjá til
     þess að úrbótatillögur nefndarinnar séu teknar til formlegrar afgreiðslu
                                                                hverju sinni.
                  Nefndin skal í lok hvers starfsárs semja yfirlit um hvernig
         tillögum hennar hefur verið framfylgt og senda það samgönguráðherra.

                                     8. gr.
           Nú verður flugslys, sbr. 1. og 5. gr., og ber þá sérhverjum sem um
   það veit að tilkynna það rannsóknarnefnd flugslysa tafarlaust.^1) Sérstaka
                                    skyldu í þessu efni hefur Flugmálastjórn.
              Sama gildir um hvern þann sem finnur loftfar eða aðra hluti við
                           aðstæður er benda til þess að flugslys hafi orðið.

   ^1)Rg. 126/1998.

                                     9. gr.
           Hafi flugslys orðið, sbr. 1. og 5. gr., má hvorki hreyfa né nema á
   brott loftfarið, hluta þess, innihald þess né verksummerki slyssins uns
   rannsókn er lokið nema rannsóknarnefnd flugslysa hafi heimilað það.
           Án slíks leyfis má þó hreyfa, flytja til eða nema á brott
   loftfarið, hluta þess eða innihald að svo miklu leyti sem nauðsynlegt
   reynist til að frelsa menn eða dýr, ná pósti úr loftfari, afstýra spjöllum
   af eldi eða öðrum orsökum eða koma í veg fyrir að loftfarið, hluti þess
   eða innihald valdi háska eða almenningi miklum baga.

                                    10. gr.
           Rannsóknarnefnd flugslysa og starfsmenn hennar skulu hafa
   óhindraðan aðgang að vettvangi flugslyss, eins þótt um staði í einkaeign
   sé að ræða.
           Nefndin og starfsmenn hennar hafa sjálfstæðan rétt til að kveðja
   sér til aðstoðar lögreglu, svo og annað björgunar- og hjálparlið. Er
   lögreglu skylt að veita nefndinni þessa rannsóknaraðstoð.
           Nefndin og starfsmenn hennar hafa rétt til skýrslutöku og
   gagnasöfnunar á vettvangi eftir eigin mati, sbr. 11. gr.
           Yfirstjórn vettvangsrannsóknar er í höndum nefndarinnar og
   starfsmanna hennar.

                                    11. gr.
           Rannsóknarnefnd flugslysa og starfsmönnum hennar er heimilt að
   krefjast framlagningar á bókum, öðrum skjölum og upptökum er varða
   loftfarið og áhöfn þess, taka skýrslur af eiganda, notanda eða umráðanda
   loftfarsins, áhöfn þess og hverjum öðrum sem ætla má að kunni að geta
   veitt vitneskju er stuðli að því að leiða í ljós orsök slyssins.
           Nefndin getur leitað aðstoðar rannsóknastofnana, innlendra eða
   erlendra, eftir því sem nauðsynlegt er við rannsókn flugslyss. Innlendum
   aðilum er skylt að veita nefndinni þessa aðstoð.
           Rannsóknarnefnd flugslysa er heimilt að kalla til starfa með
   nefndinni sérfræðinga á tilteknum sviðum telji hún það nauðsynlegt.

                                    12. gr.
           Rannsóknarnefnd flugslysa ákveður hvenær loftfar eða hlutar þess,
   sem rannsóknin beinist að, eru látnir af hendi.
           Nefndin getur haldið loftfari eða hverjum hluta þess sem er svo
   lengi sem hún telur þörf vegna rannsóknarinnar. Gögn úr flugritum ber að
   varðveita varanlega.

                                    13. gr.
           Rannsóknarnefnd flugslysa er heimilt að hljóðrita skýrslur aðila
   og vitna.
           Nefndin afritar það af upptöku sem hún telur máli skipta varðandi
   rannsókn máls. Ella skulu aðalatriði skýrslna aðila og vitna skráð.
           Skýrslur aðila og vitna skulu taldar réttar nema gerðar séu
   athugasemdir við þær.

                                    14. gr.
           Þegar rannsókn er lokið skal rannsóknarnefnd flugslysa svo fljótt
   sem verða má semja skýrslu um niðurstöðu rannsóknarinnar.
   Rannsóknarskýrslu má gera á ensku ef málsaðili er útlendur. Í skýrslunni
   skal gerð grein fyrir orsök eða sennilegri orsök slyssins auk þess sem þar
   skulu gerðar tillögur um þær varúðarráðstafanir sem gera má til þess að
   afstýra frekari slysum af sömu eða líkum orsökum, sbr. 7. gr.
           Skýrslum rannsóknarnefndar flugslysa skal ekki beitt sem
   sönnunargögnum í opinberum málum, sbr. 4. mgr. 1. gr., enda er markmið
   flugslysarannsókna samkvæmt lögum þessum að greina orsakaþætti flugslysa í
   því skyni einu að koma í veg fyrir frekari flugslys. Tilgangurinn er ekki
   að skipta sök eða ábyrgð. Skal þessa getið á forsíðu hverrar lokaskýrslu
   sem rannsóknarnefnd flugslysa sendir frá sér.
           Í þeim tilvikum sem flugslys verða tilefni rannsóknar að hætti
   laga um meðferð opinberra mála skal rannsóknarnefnd flugslysa veita
   Rannsóknarlögreglu upplýsingar og gögn sem varða vettvang og úrlausn
   tæknilegra álitaefna. Ekki skal afhenda gögn sem geyma framburð aðila og
   vitna fyrir nefndinni.

                                    15. gr.
           Aðili máls, eigandi eða flugrekandi viðkomandi loftfars, svo og
   Flugmálastjórn, skal eiga þess kost, með þeim hætti sem rannsóknarnefnd
   flugslysa ákveður hverju sinni, að tjá sig um drög að lokaskýrslu
   nefndarinnar innan tilskilins frests áður en endanlega er gengið frá
   skýrslunni, sbr. 14. gr., enda liggi ekki fyrir í gögnum málsins afstaða
   þeirra og rök fyrir henni eða slíkt sé augljóslega óþarft.

                                    16. gr.
           Rannsóknarnefnd flugslysa getur endurupptekið þegar rannsakað mál,
   sbr. 14. gr., ef fram koma ný og mikilvæg gögn að hennar mati. Mat
   nefndarinnar í þessu efni er endanlegt.

                                    17. gr.
           Rannsóknarnefnd flugslysa skal senda aðilum máls lokaskýrslu
   rannsóknar og hæfilegan eintakafjölda til Flugmálastjórnar sem afhendir
   þau þeim er þess óska.
           Nefndin skal gefa út heildarskýrslu um störf sín ár hvert.
           Skýrslur nefndarinnar má selja á kostnaðarverði.

                                    18. gr.
           Í reglugerð, sem samgönguráðherra setur, skal nánar kveðið á um
   störf rannsóknarnefndar flugslysa, þar á meðal um samskipti við aðra
   rannsóknaraðila, skrifstofuhald, geymslu málsgagna, persónuskilríki um
   réttarstöðu nefndarmanna og heimildir þeirra í störfum, nauðsynlegan
   útbúnað og tæki nefndarinnar til vettvangsrannsókna og einstaka þætti
   málsmeðferðar eftir því sem þurfa þykir.

                                    19. gr.
           Lög þessi taka þegar gildi.


                            Ákvæði til bráðabirgða.
           Við gildistöku laga þessara fellur úr gildi skipun núverandi
   flugslysanefndar og skal ráðherra eftir gildistöku skipa rannsóknarnefnd
   flugslysa samkvæmt lögunum.
           Sá sem gegnir stöðu framkvæmdastjóra flugslysarannsóknadeildar
   Flugmálastjórnar skal hafa forgang til starfs formanns rannsóknarnefndar
   flugslysa og skulu laun og kjör hans eigi skerðast við tilflutninginn.

References

   Visible links
   1. http://www.althingi.is/dba-bin/lawformpr.pl?lnr=1996059
   2. file://1991019.html
   3. file://1993037.html
