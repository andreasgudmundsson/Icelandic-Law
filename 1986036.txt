
   --------------------------------------------------------------------------

                                                       Lög um Seðlabanka Íslands

                               1986 nr. 36 5. maí

   --------------------------------------------------------------------------

                                   I. kafli.
                         Skipulag bankans og hlutverk.
                                     1. gr.
        Seðlabanki Íslands er sjálfstæð stofnun sem er eign ríkisins en lýtur
                                      sérstakri stjórn samkvæmt lögum þessum.

                                     2. gr.
          Ríkissjóður ber ábyrgð á öllum skuldbindingum Seðlabankans. Heimili
                                   og varnarþing Seðlabankans er í Reykjavík.

                                     3. gr.
                                                    Hlutverk Seðlabankans er:

   a.
           að annast seðlaútgáfu, láta slá og gefa út mynt og vinna að því að
           peningamagn í umferð og framboð lánsfjár sé hæfilegt miðað við það
           að verðlag haldist stöðugt og framleiðslugeta atvinnuveganna sé
           hagnýtt á sem fyllstan og hagkvæmastan hátt,
   b.
           [að varðveita og efla gjaldeyrisvarasjóð er nægi til þess að
           tryggja frjáls viðskipti við útlönd og fjárhagslegt öryggi
           þjóðarinnar út á við. Gjaldeyrisvarasjóðurinn skal varðveittur,
           eftir því sem unnt er, í tryggum og auðseljanlegum verðbréfum eða
           innlánum og gjaldeyri sem nota má til greiðslu hvar sem er],^1)
   c.
           að kaupa og selja erlendan gjaldeyri, fara með gengismál og hafa
           umsjón og eftirlit með gjaldeyrisviðskiptum,
   d.
           að vera ríkisstjórninni til ráðuneytis um allt er varðar
           gjaldeyris- og peningamál,
   e.
           að annast bankaviðskipti ríkissjóðs,
   f.
           að vera banki innlánsstofnana, hafa eftirlit með bankastarfsemi og
           stuðla að heilbrigðum verðbréfa- og peningaviðskiptum,
   g.
           að gera sem fullkomnastar skýrslur og áætlanir um allt sem varðar
           hlutverk bankans,
   h.
           að annast önnur verkefni sem samrýmanleg eru tilgangi bankans sem
           seðlabanka.

   ^1)[2]L. 14/1992, 1. gr.

                                     4. gr.
        Í öllu starfi sínu skal Seðlabankinn hafa náið samstarf við
   ríkisstjórnina og gera henni grein fyrir skoðunum sínum varðandi stefnu í
   efnahagsmálum og framkvæmd hennar. Sé um verulegan ágreining við
   ríkisstjórnina að ræða er seðlabankastjórn rétt að lýsa honum opinberlega
   og skýra skoðanir sínar. Hún skal engu síður telja það eitt meginhlutverk
   sitt að vinna að því að sú stefna, sem ríkisstjórnin markar að lokum, nái
   tilgangi sínum.
        Seðlabankinn skal eigi sjaldnar en tvisvar á ári senda ráðherra
   greinargerð um þróun og horfur í peningamálum, greiðslujafnaðar- og
   gengismálum.

                                   II. kafli.
                              Seðlaútgáfa og mynt.
                                     5. gr.
        Seðlabankinn hefur einkarétt til að gefa út peningaseðla og láta slá
   og gefa út mynt eða annan gjaldmiðil er geti gengið manna á milli í stað
   peningaseðla eða löglegrar myntar.
        Seðlar og mynt, sem bankinn gefur út, skulu vera lögeyrir til allra
   greiðslna með fullu ákvæðisverði.
        Ráðherra ákveður að fengnum tillögum Seðlabankans lögun, útlit og
   fjárhæð seðla þeirra og myntar, sem bankinn gefur út, og lætur birta
   auglýsingu um það efni.^1)

   ^1)Augl. 117/1980.

                                  III. kafli.
                        Innlend viðskipti Seðlabankans.
                                     6. gr.
        Seðlabankinn tekur við innlánum frá innlánsstofnunum en til þeirra
   teljast viðskiptabankar, sparisjóðir, innlánsdeildir samvinnufélaga,
   [útibú erlendra hlutafélagsbanka]^1) og aðrar stofnanir og félög sem
   heimilt er lögum samkvæmt að taka við innlánum frá almenningi til geymslu
   og ávöxtunar. Þó skal Seðlabankanum heimilt að semja við Lánastofnun
   sparisjóðanna um sameiginlegan viðskiptareikning sparisjóða hjá bankanum.
        Þegar sérstaklega stendur á má ákveða í reglugerð að Seðlabankinn
   taki við innlánum frá öðrum peningastofnunum en greinir í 1. mgr.
        Seðlabankinn setur nánari reglur um viðskipti sín samkvæmt þessari
   grein.

   ^1)[3]L. 14/1992, 2. gr.

                                     7. gr.
        Seðlabankinn getur veitt peningastofnunum, sem eiga innlánsviðskipti
   við bankann, sbr. 6. gr., lán með kaupum verðbréfa eða á annan hátt gegn
   tryggingum sem bankinn metur gildar.
        Seðlabankanum er heimilt að veita innlánsstofnunum lán með þeim
   kjörum að höfuðstóll lánsins sé greindur í ákveðnum erlendum gjaldeyri,
   endurgreiðsla höfuðstóls og vaxta sé háð breytingum á gengi ákveðins
   erlends gjaldeyris eða breytingum á gengi íslenskrar krónu. Sé höfuðstóll
   greindur í ákveðnum erlendum gjaldeyri skal innlánsstofnun greiða lántaka
   lánsfé í íslenskum krónum miðað við kaupgengi hins erlenda gjaldeyris á
   lántökudegi. Með erlendum gjaldeyri er einnig átt við reikningseiningar
   sem byggðar eru á fleiri en einum gjaldmiðli og notaðar eru í almennum
   lánsviðskiptum á alþjóðamarkaði.
        Seðlabankinn setur nánari reglur um viðskipti sín samkvæmt þessari
   grein.

                                     8. gr.
        Þegar sérstaklega stendur á getur Seðlabankinn ákveðið með samþykki
   ráðherra að innlánsstofnanir skuli eiga fé á bundnum reikningi í bankanum
   er nemi tilteknu hlutfalli af heildarinnlánsfé hjá hverri stofnun eða af
   ráðstöfunarfé hennar. Með ráðstöfunarfé í lögum þessum er átt við allt það
   fé sem innlánsstofnun hefur til útlána. Þó er heimilt að undanskilja
   tiltekna flokka útlána að fengnu samþykki ráðherra. [Á sama hátt skal
   Seðlabanki Íslands láta sömu reglur, eða jafngildar, gilda um
   verðbréfasjóði með kaupskyldu á öruggum verðbréfum, einkum
   ríkisskuldabréfum, eftir því sem við getur átt.]^1)
        Seðlabankinn getur ákveðið að tiltekinn hluti aukningar innlána eða
   ráðstöfunarfjár við hverja stofnun skuli bundinn á reikningi í bankanum
   enda fari heildarinnlánsfé eða ráðstöfunarfé, sem viðkomandi stofnun sé
   skylt að eiga í Seðlabankanum, ekki fram úr því hámarki sem sett er í 1.
   mgr.
        Seðlabankinn setur nánari reglur um grundvöll og framkvæmd bindingar
   skv. 1. og 2. mgr. þessarar greinar að fengnu samþykki ráðherra.
        [Seðlabankanum er enn fremur heimilt að setja innlánsstofnunum reglur
   um lágmark eða meðaltal lauss fjár sem þeim ber ætíð að hafa yfir að ráða.
   Með lausu fé er átt við íslenskan gjaldmiðil í sjóði, óbundin nettóinnlán
   í íslenskum gjaldmiðli í bönkum, heildareignir að frádregnum
   heildarskuldum, sem bundnar eru gengi erlendra gjaldmiðla, ríkisvíxla eða
   aðrar sambærilegar eignir.]^1)
        [Seðlabankanum er heimilt að setja innlánsstofnunum reglur um
   gengisbundnar eignir og skuldir þeirra (gjaldeyrisjöfnuð), svo og
   endurlánajöfnuð sem miði að því að hlutaðeigandi innlánsstofnanir skuli
   sjá til þess að slíkar eignir séu í jafnvægi þannig að gengisáhætta sé sem
   minnst. Seðlabankinn getur beitt innlánsstofnanir viðurlögum samkvæmt
   ákvæðum 41. gr. sé ákvörðunum bankans í þessum efnum ekki hlítt.]^1)

   ^1)[4]L. 11/1989, 1. gr.

                                     9. gr.
        Seðlabankinn ákveður vexti af innlánum við bankann og af lánum sem
   hann veitir.
        [Seðlabankinn getur að fengnu samþykki ráðherra bundið
   vaxtaákvarðanir innlánsstofnana takmörkunum til að tryggja að raunvextir
   útlána innlánsstofnana verði hóflegir og eigi hærri en þeir eru að jafnaði
   í helstu viðskiptalöndum Íslendinga, svo og til að draga úr óhæfilegum
   vaxtamun milli inn- og útlána að teknu tilliti til annarra tekna
   innlánsstofnana.
        Hafi Seðlabanki Íslands hlutast til um vexti hjá innlánsstofnunum á
   grundvelli þessarar greinar getur bankinn, meðan sú íhlutun varir, að
   fengnu samþykki ráðherra, bundið ávöxtunarkröfur og annað endurgjald fyrir
   fjármagn í viðskiptum eignarleigufyrirtækja, verðbréfafyrirtækja og
   verðbréfasjóða takmörkunum sem miðast við hliðstæða áhættuflokka. Setur
   Seðlabankinn um það nánari reglur.]^1)
        Ákvarðanir Seðlabankans skv. 2. mgr. skulu birtar í Lögbirtingablaði.

   ^1)[5]L. 11/1989, 2. gr.

                                    10. gr.
        Seðlabankinn er viðskiptabanki ríkissjóðs og annast fyrir hann hvers
   konar bankaþjónustu. Skulu innlán ríkissjóðs geymd í Seðlabankanum eftir
   því sem við verður komið.
        Seðlabankanum er heimilt að veita ríkissjóði lán til skamms tíma.
   Skulu slík lán greiðast upp innan þriggja mánaða frá lokum hvers
   fjárhagsárs með lántöku eða annarri fjáröflun utan Seðlabankans.
   Ríkisvíxlar, skuldabréf og önnur verðbréf, sem eru gefin út af ríkissjóði
   og Seðlabankinn kaupir á verðbréfamarkaði eða af peningastofnunum til þess
   að stuðla að jafnvægi á peningamarkaði, skulu ekki teljast lán til
   ríkissjóðs samkvæmt ákvæðum þessarar greinar.

                                    11. gr.
        Seðlabankinn má kaupa og selja ríkisskuldabréf og önnur trygg
   verðbréf og skal hann vinna að því að á komist skipuleg
   verðbréfaviðskipti. Er honum í því skyni heimilt að stofna og starfrækja í
   samvinnu við innlánsstofnanir og viðurkennda verðbréfamiðlara
   verðbréfaþing þar sem verslað er með verðbréf. Seðlabankinn setur reglur
   um verðbréfaþingið að fengnu samþykki ráðherra.
        Seðlabankanum er heimilt að stofna til skuldbindinga innanlands með
   útgáfu verðbréfa með ákvæði þess efnis að höfuðstóll og/eða vextir séu
   bundnir gengi erlends gjaldeyris. Um skattalega meðferð bréfanna gilda
   sömu reglur og gilda hverju sinni um innlán í bönkum og sparisjóðum.

                                    12. gr.
        Heimilt er Seðlabankanum að reka önnur bankaviðskipti sem samrýmanleg
   geta talist hlutverki hans sem seðlabanka. Hann skal ekki annast viðskipti
   sem samkvæmt lögum, venju eða eðli máls teljast verkefni innlánsstofnana.
   Honum er því óheimilt að skipta við almenning og keppa um viðskipti við
   innlánsstofnanir. Rísi ágreiningur um ákvæði þessarar greinar sker
   ráðherra úr.

                                   IV. kafli.
                                 Bankaeftirlit.
                                    13. gr.
        Seðlabankinn hefur eftirlit með því að innlánsstofnanir hagi
   starfsemi sinni í samræmi við lög, reglugerðir og samþykktir sem hverju
   sinni gilda um starfsemi þeirra.
        Verkefni þetta skal falið sérstakri deild í bankanum er nefnist
   bankaeftirlit og starfar hún undir yfirstjórn bankastjórnar og bankaráðs.
   Ráðherra skipar forstöðumann bankaeftirlitsins og skal hann eigi skipaður
   til lengri tíma en sex ára í senn. Forfallist forstöðumaður um
   stundarsakir getur ráðherra að fengnum tillögum bankaráðs sett mann í hans
   stað.
        Sérstök samstarfsnefnd ráðuneytis og Seðlabanka fylgist með starfsemi
   bankaeftirlitsins. Í nefndinni skulu eiga sæti fulltrúi ráðuneytis, einn
   bankastjóri Seðlabankans og forstöðumaður bankaeftirlitsins. Ráðherra
   skipar formann nefndarinnar.

                                    14. gr.
        Bankaeftirlitið skal athuga bókhald og reikninga innlánsstofnana og
   kanna að öðru leyti fjárhag og starfsemi þeirra svo oft sem þurfa þykir.
   Innlánsstofnunum er skylt að veita bankaeftirlitinu aðgang að öllu
   bókhaldi sínu, fundargerðum, skjölum, verðmætum og öðrum gögnum í vörslu
   stofnunarinnar, er varða starfsemina, og veita að öðru leyti þær
   upplýsingar, sem bankaeftirlitið telur nauðsynlegar til eftirlits, með
   þeim hætti og svo oft sem óskað er.

                                    15. gr.
        Bankaeftirlitið skal fylgjast með að útlán og aðrar skuldbindingar
   viðskiptaaðila við innlánsstofnun séu í samræmi við þá áhættu sem í
   viðskiptunum felst með hliðsjón af greiðslutryggingum, fjárhagslegum
   styrkleika innlánsstofnunar og eigin fé stofnunarinnar. Sama gildir um
   heildarskuldbindingar fleiri en eins viðskiptaaðila sem eru svo
   fjárhagslega tengdir að með tilliti til útlánaáhættu verður að skoða
   sameiginlega skuldbindingar þeirra við innlánsstofnun.

                                    16. gr.
        Bankaeftirlitið getur krafist þess að innlánsstofnanir:

   a.
           veiti reglulega upplýsingar um efnahag og rekstur á þann hátt og
           svo sundurliðað sem óskað er,
   b.
           veiti aðrar upplýsingar sem það telur nauðsynlegar vegna
           eftirlitsins.

                                    17. gr.
        Komi í ljós við athuganir bankaeftirlitsins samkvæmt ákvæðum þessa
   kafla að innlánsstofnun fylgir ekki lögum og öðrum reglum sem gilda um
   starfsemi hennar skal bankaeftirlitið krefjast þess að úr því sé bætt
   innan ákveðins frests.
        Hafi stjórn innlánsstofnunar vanrækt skyldu sem á henni hvílir
   samkvæmt lögum, reglugerðum eða samþykktum getur bankaeftirlitið boðað til
   fundar í stjórn stofnunarinnar um leiðir til úrbóta. Fulltrúi
   bankaeftirlitsins skal sitja fundinn með málfrelsi og tillögurétti og
   stýrir hann fundinum.
        Bankaeftirlitinu er heimilt að gera athugasemdir ef það telur hag eða
   rekstur innlánsstofnunar óheilbrigðan enda þótt ákvæði 1. og 2. mgr. eigi
   ekki við.
        Sé kröfum eða athugasemdum bankaeftirlitsins um úrbætur ekki sinnt
   getur það gripið til viðurlaga gagnvart innlánsstofnun, sbr. 41. gr.
   Bankaeftirlitinu er þá einnig heimilt að skipa fulltrúa sinn eftirlitsmann
   með viðkomandi stofnun. Er stofnuninni skylt að veita eftirlitsmanninum
   aðgang að öllu bókhaldi sínu, fundargerðum, skjölum, verðmætum og öðrum
   gögnum, sem hún hefur í sinni vörslu, og veita að öðru leyti þær
   upplýsingar sem eftirlitsmaður óskar eftir. Eftirlitsmaðurinn hefur rétt
   til að sitja fundi í stjórn stofnunarinnar með málfrelsi og tillögurétti.
   Kostnaður við störf eftirlitsmanns greiðist af viðkomandi innlánsstofnun.
        Kröfur, athugasemdir og fyrirhugaðar aðgerðir bankaeftirlitsins
   samkvæmt þessari grein skulu þegar í stað tilkynntar ráðherra, bankaráði
   hlutaðeigandi viðskiptabanka og félagsstjórn sé um aðra innlánsstofnun að
   ræða. Þá skal Seðlabankinn gefa ráðuneytinu skýrslu um starfsemi
   bankaeftirlitsins eigi sjaldnar en tvisvar á ári.

                                   V. kafli.
                         Gengismál og erlend viðskipti.
                                    18. gr.
        [Seðlabankinn ákveður að fengnu samþykki ríkisstjórnarinnar hvernig
   verðgildi íslensku krónunnar gagnvart erlendum gjaldmiðlum skuli ákveðið.
   Heimilt er að ákveða að gengi krónunnar skuli skilgreint gagnvart einum
   erlendum gjaldmiðli, meðaltali erlendra gjaldmiðla eða samsettum
   gjaldmiðli, svo sem evrópsku mynteiningunni (ECU) og sérstökum
   dráttarréttindum Alþjóðagjaldeyrissjóðsins (SDR). Ákvörðun þar að lútandi
   skal birt með auglýsingu í Stjórnartíðindum. Jafnframt er heimilt að
   ákveða sérstakt hámarks- og lágmarksgengi íslensku krónunnar gagnvart
   þeirri erlendu gengisviðmiðun sem valin hefur verið. Seðlabankinn kaupir
   og selur erlendan gjaldeyri eða beitir öðrum aðgerðum sem hann telur
   nauðsynlegar og hlutast með þeim hætti til um að gengi krónunnar sé innan
   þeirra marka sem þannig kunna að verða ákveðin.
        Seðlabankinn skal hvern þann dag, sem bankastofnanir eru almennt
   opnar til viðskipta, skrá sérstaklega, á þeim tíma dagsins sem hann
   ákveður, gengi krónunnar gagnvart helstu gjaldmiðlum. Það skal notað til
   viðmiðunar í opinberum samningum, dómsmálum og öðrum samningum milli aðila
   þegar önnur gengisviðmiðun er ekki sérstaklega tiltekin.
        Þegar sérstaklega stendur á getur Seðlabankinn fellt niður eigin
   gengisskráningu og takmarkað eða stöðvað viðskipti á skipulögðum
   gjaldeyrismarkaði.
        Seðlabankanum er heimilt að setja nánari reglur um gengisskráningu og
   viðskipti á gjaldeyrismarkaði.]^1)

   ^1)[6]L. 14/1992, 3. gr.

                                    19. gr.
        Auk Seðlabankans hafa viðskiptabankar, sparisjóðir, [útibú erlendra
   hlutafélagsbanka]^1) og Lánastofnun sparisjóðanna rétt til að versla með
   erlendan gjaldeyri innan marka sem Seðlabankinn ákveður að fengnu samþykki
   ráðherra. Seðlabankanum er heimilt að fengnu samþykki ráðherra að leyfa
   póststjórninni að versla með erlendan gjaldeyri.

   ^1)[7]L. 14/1992, 4. gr.

                                    20. gr.
        Seðlabankinn hefur með höndum framkvæmd greiðslusamninga við önnur
   ríki, svo og viðskipti við alþjóðafjármálastofnanir í umboði
   ríkisstjórnarinnar. Hann skal vera ríkisstjórninni til ráðuneytis um allt
   er varðar gjaldeyrismál, þar á meðal erlendar lántökur, og taka að sér
   framkvæmd í þeim efnum eftir því sem um verður samið.

                                    21. gr.
        Til þess að varðveita og efla gjaldeyrisvarasjóð er Seðlabankanum
   heimilt að taka lán erlendis.
        Enn fremur er Seðlabankanum heimilt að taka lán erlendis í því skyni
   að endurlána fé þetta innanlands enda komi ábyrgð ríkissjóðs til við
   endurlánin.

                                    22. gr.
        Seðlabankinn hefur umsjón með gjaldeyrisversluninni og eftirlit með
   því að lögum og reglum um verslun með og ráðstöfun á erlendum gjaldeyri sé
   fylgt. Seðlabankanum er heimilt vegna þessa verkefnis að krefjast hvers
   konar upplýsinga um gjaldeyrismál frá einstaklingum, fyrirtækjum og
   stofnunum.
        Í reglugerð, er ráðherra gefur út að fengnum tillögum Seðlabankans
   samkvæmt ákvæðum þessara laga og laga um skipan gjaldeyris- og
   viðskiptamála, skal setja nánari reglur um meðferð gjaldeyris og framkvæmd
   gjaldeyriseftirlits.^1)

   ^1)Rg. 211/1988.

                                    23. gr.
        Seðlabankinn er fyrir ríkisins hönd fjárhagslegur aðili að
   Alþjóðagjaldeyrissjóðnum.

                                   VI. kafli.
                                Hagskýrslugerð.
                                    24. gr.
        Seðlabankinn safnar skýrslum og gerir áætlanir um greiðslujöfnuð,
   gjaldeyris- og peningamál og annað sem hlutverk bankans varðar og skal
   hann birta opinberlega sem rækilegastar upplýsingar um þau efni.
        Skylt skal öllum aðilum, sem hlut eiga að máli, að láta bankanum í té
   þær upplýsingar sem hann þarf á að halda vegna hagskýrslugerðar og nýtur
   hann í þessu efni sömu réttinda og Hagstofa Íslands og liggja sömu
   viðurlög við ef út af er brugðið.

                                  VII. kafli.
                                Stjórn bankans.
                                    25. gr.
        Yfirstjórn Seðlabankans er í höndum viðskiptaráðherra og bankaráðs
   svo sem fyrir er mælt í lögum þessum. Stjórn bankans er að öðru leyti í
   höndum bankastjórnar.

                                    26. gr.
        Í bankastjórn Seðlabankans eiga sæti þrír bankastjórar. Bankastjórnin
   kýs sér formann úr sínum hópi til þriggja ára í senn.
        Ráðherra skipar bankastjóra að fengnum tillögum bankaráðs.
   Bankastjórar skulu eigi skipaðir til lengri tíma en sex ára í senn.
        Forfallist bankastjóri um stundarsakir getur ráðherra að fengnum
   tillögum bankaráðs sett mann í hans stað.

                                    27. gr.
        Bankastjórnin ber ábyrgð á rekstri Seðlabankans og fer með
   ákvörðunarvald í öllum málefnum hans sem ekki eru öðrum falin með lögum
   þessum.
        Bankastjórnin heldur fundi svo oft sem þurfa þykir og hvenær sem
   einhver bankastjóranna óskar þess.
        Undirskrift tveggja bankastjóra þarf til að skuldbinda bankann. Þó er
   bankaráðinu heimilt að veita tilteknum starfsmönnum bankans umboð til þess
   að skuldbinda bankann með undirskrift sinni í tilteknum málefnum. Skal
   nánar kveðið á um umboð til skuldbindingar í reglugerð.

                                    28. gr.
        Bankaráð ákveður laun og önnur ráðningarkjör bankastjóra. Við
   starfslok skulu bankastjórar fá greidd biðlaun í tólf mánuði, jafnhá
   föstum launum er starfi þeirra fylgdu. Eigi bankastjóri rétt til
   eftirlauna fellur niður greiðsla biðlauna. Taki bankastjóri við annarri
   stöðu á biðlaunatíma fellur niður greiðsla biðlauna ef stöðunni fylgja
   jafnhá eða hærri laun, ella greiðist launamismunurinn til loka
   biðlaunatímans. Bankaráð ákveður eftirlaun bankastjóra.
        Bankastjórum og aðstoðarbankastjórum er óheimilt að sitja í stjórn
   stofnana og atvinnufyrirtækja utan bankans eða taka þátt í atvinnurekstri
   að öðru leyti nema slíkt sé boðið í lögum eða um sé að ræða stofnun eða
   atvinnufyrirtæki sem bankinn á aðild að.

                                    29. gr.
        Að fengnu áliti bankaráðs getur ráðherra vikið bankastjóra úr starfi.
   Í uppsagnarbréfi skal tilgreina ástæður uppsagnar. Bankastjóri skal eiga
   rétt á fullum launum í eitt til þrjú ár, þó aldrei lengur en til loka
   ráðningartíma, og eftirlaunum samkvæmt nánari ákvörðun bankaráðs. Segi
   bankastjóri upp starfi áður en ráðningartíma hans er lokið skal hann njóta
   fastra launa í allt að tólf mánuði og eftirlauna samkvæmt ákvörðun
   bankaráðs.
        Hafi bankastjóri brotið af sér í starfi getur ráðherra vikið honum úr
   starfi fyrirvaralaust án launa.

                                    30. gr.
        Bankaráð Seðlabankans skipa fimm menn kjörnir hlutbundinni kosningu
   af Alþingi til fjögurra ára í senn ásamt jafnmörgum til vara. Ráðherra
   skipar formann bankaráðs til fjögurra ára úr hópi hinna kjörnu aðalmanna
   og annan varaformann.
        Ráðherra ákveður þóknun bankaráðsmanna.

                                    31. gr.
        Bankaráð hefur yfirumsjón með starfsemi Seðlabankans og skal
   bankastjórnin hafa náið samráð við bankaráð um stefnu bankans almennt og
   leita álits þess um ákvarðanir í mikilvægum málum er stefnu bankans varða,
   svo sem um ákvarðanir samkvæmt 8. gr. og 2. mgr. 9. gr. Enn fremur skal
   bankastjórnin gefa bankaráði reglulega skýrslur um störf bankans og þróun
   gjaldeyris- og peningamála.
        Bankaráð gerir tillögur um reglugerð bankans og erindisbréf
   bankastjóra er ráðherra gefur út.
        Bankaráð heldur fundi eftir þörfum en að jafnaði ekki sjaldnar en
   hálfsmánaðarlega. Formaður bankaráðs undirbýr fundi bankaráðs með
   bankastjórn. Bankastjórar sitja fundi bankaráðs og taka þátt í umræðum
   nema bankaráð ákveði annað.
        Bankaráð skal hafa eftirlit með öllum eignum bankans, taka ákvarðanir
   um framkvæmdir og ráðstöfun á tekjuafgangi að því marki sem annað er ekki
   ákveðið í lögum.

                                    32. gr.
        Fundir bankaráðs eru lögmætir ef þrír bankaráðsmenn eru á fundi. Afl
   atkvæða ræður úrslitum við afgreiðslu máls.

                                    33. gr.
        [Sérstök endurskoðunardeild skal starfa við bankann undir umsjón
   bankaráðs. Auk þess skal endurskoðun hjá Seðlabanka Íslands framkvæmd af
   Ríkisendurskoðun og skoðunarmanni, sem ráðherra skipar til fjögurra ára í
   senn, og skal hann vera löggiltur endurskoðandi.]^1)

   ^1)[8]L. 11/1989, 3. gr.

                                    34. gr.
        Bankaráð ræður forstöðumann endurskoðunardeildar Seðlabankans og
   segir honum upp starfi. Bankaráð ákveður laun og önnur ráðningarkjör þessa
   starfsmanns.
        Bankastjórn ræður alla aðra starfsmenn bankans og segir þeim upp
   starfi. Ráðning aðstoðarbankastjóra er þó háð samþykki bankaráðs.

                                  VIII. kafli.
                                 Reikningsskil.
                                    35. gr.
        Reikningsár Seðlabankans er almanaksárið. Fyrir hvert reikningsár
   skal gera ársreikning og skal gerð hans lokið svo fljótt sem auðið er.
        Um gerð ársreiknings fer eftir lögum og góðri reikningsskilavenju,
   bæði að því er varðar uppsetningu reiknings, mat á hinum einstöku liðum og
   önnur atriði.
        Ráðherra skal setja nánari reglur um reikningsskil og gerð
   ársreiknings að fengnum tillögum bankaráðs.

                                    36. gr.
        Að lokinni endurskoðun á ársreikningi bankans skal hann undirritaður
   af bankastjórn og staðfestur af bankaráði. Hafi bankaráðsmaður fram að
   færa athugasemdir við ársreikning skal hann undirritaður með fyrirvara og
   koma skal fram hvers eðlis fyrirvarinn er.
        Endurskoðaður reikningur skal lagður fyrir ráðherra til úrskurðar
   eigi síðar en fjórum mánuðum eftir lok reikningsárs.
        Ársreikning skal birta í Stjórnartíðindum og í ársskýrslu
   Seðlabankans. Mánaðarlegt efnahagsyfirlit skal jafnframt birta í
   Lögbirtingablaði.

                                    37. gr.
        Árlega skal helmingur af meðalhagnaði næstliðinna þriggja ára, að
   frádregnu framlagi í arðsjóð skv. 2. mgr., greiddur í ríkissjóð. Skal við
   þann útreikning endurmeta hagnað fyrri áranna til verðlags hins þriðja.
   Greiðsla skal fara fram hinn 1. júní ár hvert.
        Árlega skal leggja í arðsjóð a.m.k. jafngildi 40 milljóna króna miðað
   við verðlag í árslok 1984. Arðsjóður skal ávaxtaður á bestu fáanlegum
   vaxta- og verðtryggingarkjörum en helmingur árlegra tekna hans skal renna
   í Vísindasjóð, sbr. lög um Vísindasjóð.^1)

   ^1)Nú [9]lög um Rannsóknarráð Íslands, nr. 61/1994.

                                   IX. kafli.
                                  Ýmis ákvæði.
                                    38. gr.
        Bankaráðsmenn, bankastjórar og allir starfsmenn bankans eru bundnir
   þagnarskyldu um allt það er varðar hagi viðskiptaaðila bankans, málefni
   bankans sjálfs, svo og um önnur atriði sem þeir fá vitneskju um í starfi
   sínu og leynt skulu fara samkvæmt lögum, fyrirmælum yfirboðara eða eðli
   málsins, nema dómari úrskurði að upplýsingar sé skylt að veita fyrir dómi
   eða lögreglu eða skylda sé til að veita upplýsingar lögum samkvæmt.
        Þagnarskyldan helst þótt látið sé af starfi.
        Þrátt fyrir ákvæði 1. mgr. er Seðlabankanum heimilt að eiga gagnkvæm
   upplýsingaskipti við banka og opinberar stofnanir erlendis er varða
   athugun eða mat á fjárhagslegu öryggi innlánsstofnana og opinberra aðila
   hér á landi og erlendis samkvæmt nánari reglum er ráðherra setur í
   reglugerð.

                                    39. gr.
        Bankinn er undanþeginn tekju- og eignarskatti, sbr. lög um tekju- og
   eignarskatt.
        Bækur bankans, ávísanir og hvers konar skuldbindingar, sem gefnar eru
   út af bankanum og í nafni hans, svo og skuldbindingar sem veita bankanum
   handveðsrétt, arðmiðar af skuldabréfum bankans og framsöl þeirra, skulu
   undanþegin stimpilgjaldi.

                                   X. kafli.
                               Gildistökuákvæði.
                                    40. gr.
        Lög þessi öðlast gildi 1. nóvember 1986.
        Ákvæði VIII. kafla um reikningsskil gilda um reikningsárið 1985.
   Ákvæði 2. málsl. 2. mgr. 26. gr. og 2. mgr. 28. gr. taka einungis til
   þeirra sem ráðnir eru bankastjórar eftir gildistöku laga þessara. Ákvæði
   1. mgr. 28. gr. skulu eigi skerða eftirlaun þeirra sem gegna stöðu
   bankastjóra að föstu aðalstarfi við gildistöku laganna.

                                    41. gr.
        Í reglugerð,^1) sem ráðherra gefur út að fengnum tillögum bankaráðs,
   skal setja nánari ákvæði um starfsemi bankans í samræmi við lög þessi, þar
   á meðal skal ákveða viðurlög í formi dagsekta og refsivaxta sé ákvörðunum
   bankans ekki hlítt. [Innheimt viðurlög samkvæmt þessari grein skulu renna
   að ^3/[4] hlutum til ríkissjóðs og skulu þau greidd 1. júní ár hvert fyrir
   næstliðið ár.]^2)

   ^1)Rg. 470/1986, sbr. rg. 136/1989 og 111/1995 (um Seðlabanka Íslands).
   Rg. 211/1988 (um skipan gjaldeyris- og viðskiptamála).^2)[10]L. 11/1989,
   4. gr.

                                    42. gr.
        ...

                            Ákvæði til bráðabirgða.
                                     I.V.
        ...

                                      VI.
        ...^1)

   ^1)[11]L. 11/1989, 5. gr.

References

   Visible links
   1. http://www.althingi.is/dba-bin/lawformpr.pl?lnr=1986036
   2. file:///altext/stjt/1992.014.html
   3. file:///altext/stjt/1992.014.html
   4. file:///altext/stjt/1989.011.html
   5. file:///altext/stjt/1989.011.html
   6. file:///altext/stjt/1992.014.html
   7. file:///altext/stjt/1992.014.html
   8. file:///altext/stjt/1989.011.html
   9. file://1994061.html
  10. file:///altext/stjt/1989.011.html
  11. file:///altext/stjt/1989.011.html
