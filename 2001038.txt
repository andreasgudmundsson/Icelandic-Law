
   --------------------------------------------------------------------------

                         Lög um vexti og verðtryggingu

                              2001 nr. 38 26. maí

   --------------------------------------------------------------------------

                 Ferill málsins á Alþingi.   Frumvarp til laga.

 Tóku gildi 1. júlí 2001. EES-samningurinn: tilskipun 2000/35/EB. Breytt með l.
  51/2007 (tóku gildi 1. jan. 2008), l. 159/2008 (tóku gildi 1. jan. 2009), l.
23/2009 (tóku gildi 31. mars 2009), l. 98/2009 (tóku gildi 1. okt. 2009 nema 69.
  og 70. gr. sem tóku gildi 1. jan. 2010) og l. 151/2010 (tóku gildi 29. des.
                                     2010).

                             I. kafli. Gildissvið.
  1. gr. Lög þessi gilda um vexti af peningakröfum á sviði fjármunaréttar og á
öðrum sviðum réttarins, eftir því sem við getur átt, svo og um annað endurgjald
        sem áskilið er eða tekið fyrir lánveitingu eða umlíðun skuldar.
         Lög þessi gilda einnig um verðtryggingu sparifjár og lánsfjár.
2. gr. Ákvæði II. og IV. kafla laga þessara gilda því aðeins að ekki leiði annað
af samningum, venju eða lögum. Einnig verður vikið frá öðrum ákvæðum laganna að
  því marki sem þar er kveðið á um. Þó er ávallt heimilt að víkja frá ákvæðum
                      laganna til hagsbóta fyrir skuldara.

                          II. kafli. Almennir vextir.
  3. gr. Almenna vexti skal því aðeins greiða af peningakröfu að það leiði af
 samningi, venju eða lögum. Vexti skal greiða frá og með stofndegi peningakröfu
                             og fram að gjalddaga.
     4. gr. Þegar greiða ber vexti skv. 3. gr., en hundraðshluti þeirra eða
 vaxtaviðmiðun er að öðru leyti ekki tiltekin, skulu vextir vera á hverjum tíma
 jafnháir vöxtum sem Seðlabanki Íslands ákveður með hliðsjón af lægstu vöxtum á
nýjum almennum óverðtryggðum útlánum hjá lánastofnunum og birtir skv. 10. gr. Í
  þeim tilvikum sem um verðtryggða kröfu er að ræða skulu vextir vera jafnháir
 vöxtum sem Seðlabankinn ákveður með hliðsjón af lægstu vöxtum á nýjum almennum
         verðtryggðum útlánum hjá lánastofnunum og birtir skv. 10. gr.

                           III. kafli. Dráttarvextir.
 5. gr. Hafi gjalddagi verið fyrir fram ákveðinn er kröfuhafa heimilt að krefja
   skuldara um dráttarvexti sem reiknast af ógreiddri peningakröfu frá og með
                        gjalddaga fram að greiðsludegi.
Dráttarvextir skulu ætíð reiknast sem dagvextir nema á annan veg sé sérstaklega
                                 mælt í lögum.
Nú er ekki samið um gjalddaga kröfu og er þá heimilt að reikna dráttarvexti frá
og með þeim degi þegar liðinn er mánuður frá því að kröfuhafi sannanlega krafði
 skuldara með réttu um greiðslu. Sé greiðslukrafan sett fram á mánaðardegi sem
ekki er til í næsta mánuði skal skuldari greiða dráttarvexti frá og með síðasta
                               degi þess mánaðar.
  Þrátt fyrir ákvæði 3. mgr. er ætíð heimilt að reikna dráttarvexti frá og með
            þeim degi er dómsmál er höfðað um kröfu, sbr. þó 9. gr.
6. gr. Dráttarvextir skulu vera samtala gildandi vaxta algengustu skammtímalána
      Seðlabanka Íslands til lánastofnana (grunnur dráttarvaxta) auk [sjö
  hundraðshluta álags]^1) (vanefndaálag), nema um annað sé samið skv. 2. mgr.
  þessarar greinar. ^1) Seðlabankinn skal birta dráttarvexti samkvæmt þessari
málsgrein eigi skemur en viku fyrir gildistökudaga dráttarvaxta sem eru [fyrsta
                             dag hvers mánaðar].^1)
     Heimilt er að semja um fastan hundraðshluta vanefndaálags ofan á grunn
 dráttarvaxta skv. 1. mgr., að undanskildum neytendalánum. Einnig er heimilt að
   semja um fastan hundraðshluta dráttarvaxta, að undanskildum neytendalánum.
                              ^1)L. 159/2008, 1. gr.
 7. gr. Ef atvik sem varða kröfuhafa og skuldara verður ekki um kennt valda því
     að greiðsla fer ekki fram skal ekki reikna dráttarvexti þann tíma sem
  greiðsludráttur verður af þessum sökum. Sama á við ef greiðsla fer ekki fram
 vegna þess að skuldari neytir vanefndaúrræða gagnvart kröfuhafa eða heldur af
            öðrum lögmætum ástæðum eftir greiðslu eða hluta hennar.

                     IV. kafli. Vextir af skaðabótakröfum.
    8. gr. Kröfur um skaðabætur skulu bera vexti frá og með þeim degi er hið
bótaskylda atvik átti sér stað. Þeir skulu á hverjum tíma vera jafnháir tveimur
 þriðju hlutum vaxta sem Seðlabanki Íslands ákveður og birtir skv. 1. málsl. 4.
                                      gr.
 Sé fjárhæð skaðabótakröfu miðuð við verðlag síðar en hið bótaskylda atvik varð
                ber krafan þó vexti skv. 1. mgr. frá þeim tíma.
  9. gr. Skaðabótakröfur skulu bera dráttarvexti skv. 1. mgr. 6. gr. að liðnum
mánuði frá þeim degi er kröfuhafi sannanlega lagði fram þær upplýsingar sem þörf
var á til að meta tjónsatvik og fjárhæð bóta. Dómstólar geta þó, ef sérstaklega
               stendur á, ákveðið annan upphafstíma dráttarvaxta.

                        V. kafli. Ýmis ákvæði um vexti.
  10. gr. Lánastofnunum ber að tilkynna Seðlabanka Íslands um öll vaxtakjör og
  breytingar á þeim í því formi og með þeim fyrirvara sem Seðlabankinn krefst.
  Seðlabankinn skal fyrir lok hvers mánaðar birta í Lögbirtingablaði vexti af
 óverðtryggðum og verðtryggðum útlánum skv. 4. gr. og vexti af skaðabótakröfum
skv. 8. gr. og skal hver tilkynning lögð til grundvallar í samræmi við lög þessi
  næsta mánuðinn eða uns næsta tilkynning birtist. Jafnframt skal Seðlabankinn
     birta í Lögbirtingablaði dráttarvexti skv. 1. mgr. 6. gr., þ.e. grunn
 dráttarvaxta og vanefndaálag. Seðlabankinn skal um hver áramót birta í B-deild
Stjórnartíðinda töflu er sýnir vexti samkvæmt þessari málsgrein á hverjum tíma á
                                 næstliðnu ári.
  Auk vaxta skv. 2. mgr. getur Seðlabankinn birt í Lögbirtingablaði aðra vexti
                                 lánastofnana.
11. gr. Sé mál höfðað til heimtu peningakröfu og krafist vaxta með tilvísun til
  4. eða 8. gr. eða dráttarvaxta skv. 1. mgr. 6. gr. má dæma slíka vexti, enda
þótt hundraðshluti þeirra sé ekki tilgreindur í stefnu. Sé mál höfðað til heimtu
    peningakröfu og dráttarvaxta krafist skv. 2. mgr. 6. gr. skal þó tiltaka
hundraðshluta vanefndaálags í stefnu eða hundraðshluta dráttarvaxta sé samið um
                              fasta dráttarvexti.
12. gr. Sé vaxtatímabil lengra en tólf mánuðir án þess að vextirnir séu greiddir
skulu þeir lagðir við höfuðstól og nýir vextir reiknaðir af samanlagðri fjárhæð.
Ekki skal bæta vöxtum við höfuðstól oftar en á tólf mánaða fresti, nema um sé að
                      ræða innlánsreikninga lánastofnana.
Við útreikning vaxta skulu taldir 30 dagar í hverjum mánuði og 360 dagar í ári,
              nema um annað sé samið eða venja standi til annars.

                 VI. kafli. Verðtrygging sparifjár og lánsfjár.
13. gr. Ákvæði þessa kafla gilda um skuldbindingar sem varða sparifé og lánsfé í
íslenskum krónum þar sem skuldari lofar að greiða peninga og þar sem umsamið eða
  áskilið er að greiðslurnar skuli verðtryggðar. Með verðtryggingu er í þessum
kafla átt við breytingu í hlutfalli við innlenda verðvísitölu. Um heimildir til
           verðtryggingar fer skv. 14. gr. nema lög kveði á um annað.
             Afleiðusamningar falla ekki undir ákvæði þessa kafla.
14. gr. Heimilt er að verðtryggja sparifé og lánsfé skv. 13. gr. sé grundvöllur
 verðtryggingarinnar vísitala neysluverðs sem Hagstofa Íslands reiknar samkvæmt
    lögum sem um vísitöluna gilda og birtir mánaðarlega í Lögbirtingablaði.
  [Vísitala sem reiknuð er og birt í tilteknum mánuði gildir um verðtryggingu
          sparifjár og lánsfjár frá fyrsta degi þar næsta mánaðar.]^1)
   Í lánssamningi er þó heimilt að miða við hlutabréfavísitölu, innlenda eða
erlenda, eða safn slíkra vísitalna sem ekki mæla breytingar á almennu verðlagi.
                               ^1)L. 51/2007, 1. gr.
          15. gr. Seðlabankinn getur að fengnu samþykki [efnahags- og
   viðskiptaráðherra]^1) ákveðið lágmarkstíma verðtryggðra innstæðna og lána.
     Bankinn getur jafnframt að fengnu samþykki ráðherra ákveðið að vextir
     verðtryggðra innstæðna og lána skuli vera óbreytanlegir á lánstímanum.
  Seðlabankinn setur nánari reglur^2) um verðtryggingu sparifjár og lánsfjár.
   ^1)L. 98/2009, 32. gr. ^2)Rgl. 492/2001, sbr. rgl. 278/2010 og rgl. 369/2010.
16. gr. Þegar skuldbindingum með ákvæðum um verðtryggingu er þinglýst skal þess
gætt að verðtryggingarinnar sé getið í þinglýsingabókum og skulu þær koma fram á
             vottorðum þinglýsingarstjóra um efni þinglýsingabóka.

                      VII. kafli. Viðurlög og málsmeðferð.
17. gr. Brot á VI. kafla laga þessara varða sektum nema þyngri refsing liggi við
                          broti samkvæmt öðrum lögum.
 18. gr. [Ef samningsákvæði um vexti eða annað endurgjald fyrir lánveitingu eða
  umlíðun skuldar eða dráttarvexti teljast ógild skal peningakrafan bera vexti
  skv. 1. málsl. 4. gr., enda eigi önnur ákvæði þessarar greinar ekki við. Hið
sama á við ef samningur kveður á um verðtryggingu skuldar samhliða vaxtaákvæðum,
   og annað tveggja er ógilt, og skulu þá bæði ákvæði samningsins um vexti og
  verðtryggingu fara eftir því sem kveðið er á um í 4. gr. og því sem greinir
                             nánar í þessari grein.
Sé lánssamningur til lengri tíma en fimm ára skal að loknu uppgjöri skv. 5. mgr.
 miða við lægstu vexti á nýjum almennum verðtryggðum útlánum hjá lánastofnunum
 sem Seðlabanki Íslands ákveður og birtir skv. 10. gr. Um verðtryggingu skal þá
miða við vísitölu neysluverðs, sbr. 1. mgr. 14. gr., frá uppgjörsdegi. Afmörkun
  þeirra skuldbindinga sem falla undir þessa málsgrein skal vera í samræmi við
  skilyrði ákvæðis B-liðar [1]68. gr. laga um tekjuskatt, nr. 90/2003. Ákvæði
þessarar málsgreinar eru frávíkjanleg ef skuldari kýs að lánssamningur hans beri
heldur vexti í samræmi við 4. gr. eða ef samið er um betri kjör honum til handa.
 Vexti samkvæmt ákvæðum 1. mgr. skal reikna frá og með stofndegi peningakröfu,
                     nema samið verði um annað, sbr. 3. gr.
 Skuldara skal heimilt að greiða peningakröfur að fullu, án uppgreiðslugjalds,
   teljist samningsákvæði um verðtryggingu og vexti ógild, sbr. 1. mgr., með
                          áföllnum vöxtum skv. 1. mgr.
Kröfuhafa ber að endurgreiða skuldara þá fjárhæð sem hann hefur þannig ranglega
    af honum haft vegna ólögmætra vaxta og/eða verðtryggingar. Við ákvörðun
endurgreiðslu eða útreikning á stöðu skuldar skal upphaflegur höfuðstóll skuldar
 vaxtareiknaður samkvæmt ákvæðum 1. mgr. Frá höfuðstól og áföllnum vöxtum skal
draga þær fjárhæðir sem inntar hafa verið af hendi fram að uppgjörsdegi í vexti,
 hvers kyns vanskilaálögur og afborganir miðað við hvern innborgunardag. Þannig
 útreiknuð fjárhæð myndar eftirstöðvar skuldarinnar og skulu þá upphaflegir eða
    síðar ákvarðaðir endurgreiðsluskilmálar gilda að því er varðar lánstíma,
gjalddaga og aðra tilhögun á greiðslu skuldar, allt að teknu tilliti til þeirra
     breytinga sem leiðir af ákvæðum þessarar greinar. Hafi skuldari notið
greiðslujöfnunar á grundvelli ákvæða [2]laga nr. 63/1985, eða samkvæmt sérstöku
  samkomulagi, skal hún falla niður og fjárhæð á jöfnunarreikningi bætast við
  höfuðstól lánsins. Nýti skuldari sér rétt til verðtryggingar veðláns skv. 2.
mgr. skal greiðslujöfnun aftur taka gildi, nema skuldari óski sérstaklega eftir
að vera undanþeginn greiðslujöfnun, og skal greiðslumark skv. [3]3. gr. laga nr.
   63/1985 taka gildi á því tímamarki sem umreikningur láns samkvæmt þessari
                             málsgrein miðast við.
  Ef útreikningur á uppgjöri skv. 5. mgr. leiðir til þess að krafa sé að fullu
  greidd skal lánveitandi gefa út fullnaðarkvittun, hlutast til um afléttingu
veðbanda og gefa út þær yfirlýsingar sem nauðsyn krefur. Ef skuldari á að loknum
útreikningi skv. 5. mgr. kröfu á lánveitanda skal lánveitandi greiða þá fjárhæð
      sem upp á vantar eigi síðar en 30 dögum frá því að krafa er gerð um
                                 endurgreiðslu.
 Nú hafa, einu sinni eða oftar, orðið aðila- eða skuldaraskipti að lánssamningi
þar sem um er að ræða ólögmæta vexti og/eða verðtryggingu. Skal þá hver skuldari
eiga sjálfstæðan rétt gagnvart kröfuhafa til leiðréttingar á greiðslum þeim sem
  þeir inntu af hendi vegna lánsins, svo og rétt eða skyldu til leiðréttingar
 vegna breytinga á höfuðstól lánsins vegna áhrifa gengistryggingar. Réttindi og
   skyldur hvers og eins aðila skulu miðast við þann tíma sem viðkomandi var
 skuldari lánssamnings. Leiðrétting nær bæði til greiðslna og höfuðstóls á því
                     tímabili samkvæmt eftirfarandi reglum:
      a. Greiðsluuppgjör. Reiknaður skal mismunur allra þeirra greiðslna sem
skuldari innti af hendi og þess sem hefði átt að greiða miðað við vexti skv. 4.
                       gr. og aðra skilmála lánssamnings.
         b. Höfuðstólsleiðrétting. Breytingar á höfuðstól vegna ólögmætrar
 verðtryggingar sem reiknaður hefur verið á höfuðstól láns meðan hver aðili var
    skuldari láns skal koma til sérstaks uppgjörs sem miðast við dagsetningu
    aðilaskipta að lánssamningi og miðast réttur eða skylda hvers aðila til
                          leiðréttingar við þann dag.
Sé aðili ekki lengur skuldari láns skal mismunur vegna greiðslna og leiðrétting
höfuðstóls vegna ólögmætrar verðtryggingar koma til sérstaks uppgjörs. Sé aðili
  enn skuldari skal mismunur greiðslna færður á höfuðstól láns eða dreginn frá
                 honum samkvæmt öðrum ákvæðum þessarar greinar.
 Ákvæði þessarar greinar um greiðslur úr hendi skuldara eiga, eftir því sem við
    á, við um greiðslur sem inntar hafa verið af hendi af öðrum aðilum fyrir
 skuldara, sem og ábyrgðarmönnum fjárskuldbindinga, og jafnframt greiðslur sem
kröfuhafi hefur fengið vegna fullnustugerða. Sanni ábyrgðarmaður eða veðeigandi
 rétt sinn skulu greiðslur til þeirra ganga fyrir öðrum greiðslum til skuldara
                         við uppgjör skv. 6. og 7. mgr.
Ef ágreiningur um rétt til greiðslu rís innbyrðis á milli skuldara skv. 7. mgr.
eða skuldara og þriðja manns skv. 8. mgr. skal kröfuhafi greiða uppgjörsfjárhæð
inn á geymslureikning í samræmi við ákvæði [4]laga nr. 9/1978 með þeim skilmálum
  að deiluaðilar sanni rétt sinn til greiðslunnar með gildu samkomulagi eða að
              fullnaðardómur hafi gengið um ágreining þeirra.]^1)
                              ^1)L. 151/2010, 1. gr.

                            VIII. kafli. Gildistaka.
                  19. gr. Lög þessi öðlast gildi 1. júlí 2001.

                            Ákvæði til bráðabirgða.
  I. Nú segir í lánssamningi í íslenskum krónum, gerðum fyrir gildistöku laga
þessara, að vextir fram að gjalddaga skuli vera breytilegir í samræmi við vegið
     meðaltal ársávöxtunar á nýjum almennum útlánum hjá viðskiptabönkum og
sparisjóðum, meðalútlánsvexti viðskiptabanka og sparisjóða eða meðalútlánsvexti
sem Seðlabanki Íslands birtir, eða vísað er með öðrum almennum hætti til vaxta á
 markaði, og skulu þá vextir af þessum peningakröfum, eftir gildistöku laganna,
     vera jafnháir vöxtum skv. 1. málsl. 4. gr. að viðbættum 3,5% þegar um
óverðtryggða peningakröfu er að ræða og jafnháir vöxtum skv. 2. málsl. 4. gr. að
          viðbættum 2,5% þegar um verðtryggða peningakröfu er að ræða.
    Nú segir í lánssamningi í íslenskum krónum, gerðum fyrir gildistöku laga
þessara, að vextir fram að gjalddaga skuli vera breytilegir í samræmi við hæstu
 lögleyfðu vexti á hverjum tíma, hæstu vexti á markaðnum eða vísað er með öðrum
     almennum hætti til hæstu vaxta á markaði og skulu þá vextir af þessum
 peningakröfum eftir gildistöku laganna vera jafnháir vöxtum skv. 1. málsl. 4.
gr. að viðbættum 4,5% þegar um óverðtryggða peningakröfu er að ræða og jafnháir
vöxtum skv. 2. málsl. 4. gr. að viðbættum 3,5% þegar um verðtryggða peningakröfu
                                  er að ræða.
II. Nú segir í peningakröfu í íslenskum krónum, þar með talinni skaðabótakröfu,
niðurstöðu dómsmáls eða öðrum gerningi, gerðri fyrir gildistöku laga þessara, að
 við vanskil reiknist hæstu lögleyfðu dráttarvextir eins og þeir eru á hverjum
   tíma, dráttarvextir samkvæmt ákvörðun Seðlabanka Íslands eða dráttarvextir
     samkvæmt vaxtalögum, eða vísað er með öðrum hætti til dráttarvaxta sem
 Seðlabankinn ákvað skv. [5]10. gr. laga nr. 25/1987, og skulu þá dráttarvextir
      eftir gildistöku laganna reiknaðir skv. 1. mgr. 6. gr. laga þessara.
III. Nú segir í lánssamningi í erlendum gjaldmiðli, gerðum fyrir gildistöku laga
þessara, að við vanskil reiknist hæstu lögleyfðu dráttarvextir eins og þeir eru
     á hverjum tíma, dráttarvextir samkvæmt ákvörðun Seðlabanka Íslands eða
dráttarvextir samkvæmt vaxtalögum, eða vísað er með öðrum hætti til dráttarvaxta
      sem Seðlabankinn ákvað skv. [6]11. gr. laga nr. 25/1987, og skulu þá
   dráttarvextir þessir vera ákvarðaðir með sama hætti næstu fimm árin eftir
 gildistöku laga þessara, en að þeim tíma loknum skulu þeir vera jafnháir þeim
     dráttarvöxtum í hlutaðeigandi gjaldmiðli sem síðast voru auglýstir af
      Seðlabankanum í Lögbirtingablaði fimm árum eftir gildistöku laganna.
  IV. Nú segir í lánssamningi, innlánsskilríki eða öðrum gerningi í íslenskum
    krónum, gerðum fyrir gildistöku laga þessara, að fjárhæðir breytist með
reikningsgengi SDR eða EUR (SDR- eða EUR-gengisvísitölu) sem Seðlabanki Íslands
      reiknar út og birtir og skal þá í hverjum mánuði miðað við opinbert
  viðmiðunargengi EUR eða SDR (kaupgengi) skv. [7]15. gr. laga nr. 36/1986, um
 Seðlabanka Íslands, á 21. degi undanfarandi mánaðar. Nú er gengi ekki skráð á
21. degi mánaðar og skal þá lagt til grundvallar það kaupgengi er skráð var næst
 á undan þeim degi. Óheimilt er að taka við innlánum á reikninga sem stofnaðir
       hafa verið með fyrrgreindum kjörum fyrir gildistöku laga þessara.
V. Vísitala neysluverðs, sbr. 14. gr. laga þessara, með grunninn 100 í maí 1988,
 skal í hverjum mánuði margfölduð með stuðlinum 19,745. Útkoman, án aukastafa,
  skal gilda sem vísitala fyrir næsta mánuð á eftir, í fyrsta sinn fyrir apríl
1995 gagnvart fjárskuldbindingum sem samið hefur verið um fyrir 1. apríl 1995 og
   eru með ákvæðum um lánskjaravísitölu þá sem Seðlabankinn reiknaði og birti
     mánaðarlega samkvæmt heimild í [8]39. gr. laga nr. 13/1979, um stjórn
  efnahagsmála o.fl., sbr. reglugerð nr. 18/1989. Hagstofa Íslands skal birta
  mánaðarlega í Lögbirtingablaði vísitölu skv. 2. málsl. þessarar málsgreinar.
    Verði gerð breyting á grunni vísitölu neysluverðs skal Hagstofan birta í
     Lögbirtingablaði margfeldisstuðul fyrir þannig breytta vísitölu í stað
                       stuðulsins sem getið er í 1. mgr.
  Ákvæði 1. og 2. mgr. gilda einnig um lánskjaravísitölu í lögum og hvers kyns
    stjórnvaldsfyrirmælum öðrum og samningum sem í gildi eru 1. apríl 1995.
VI. Eigi skemur en viku fyrir gildistökudag laga þessara skal Seðlabankinn birta
                            dráttarvexti skv. 6. gr.
  [VII. Vísitala sem reiknuð er og birt í janúarmánuði 2008 og grundvallast á
  verðupplýsingum miðað við verðlag tvo fyrstu virka daga janúar skal gilda um
            verðtryggingu sparifjár og lánsfjár í febrúar 2008.]^1)
                               ^1)L. 51/2007, 2. gr.
  [VIII. Vísitala sem reiknuð er og birt í janúarmánuði 2008 og grundvallast á
 verðupplýsingum miðað við verðlag í um það bil vikutíma um miðjan janúar skal
         gilda um verðtryggingu sparifjár og lánsfjár í mars 2008.]^1)
                               ^1)L. 51/2007, 2. gr.
   [IX. Þrátt fyrir ákvæði 6. gr. laganna skulu dráttarvextir sem leggjast á
  skattkröfur nema fimmtán hundraðshlutum á ársgrundvelli, þó aldrei hærri en
 almennir dráttarvextir, frá og með 1. apríl til og með 31. desember 2009.]^1)
                               ^1)L. 23/2009, 6. gr.
    [X. Hafi húsnæðislán til neytanda verið greitt út í íslenskum krónum eða
umbreyting úr erlendum myntum er hluti viðkomandi lánssamnings, en endurgreiðsla
  skuldarinnar miðast að einhverju leyti við gengi erlendra gjaldmiðla, fer um
uppgjör vegna ofgreiðslu og framtíðarskilmála skuldbindingarinnar eftir því sem
 greinir í 18. gr. laganna. Afmörkun þeirra skuldbindinga sem falla undir þessa
   grein skal vera í samræmi við skilyrði ákvæðis B-liðar [9]68. gr. laga um
  tekjuskatt, nr. 90/2003. Sé slíkur lánssamningur til lengri tíma en fimm ára
 skal þó, ef skuldari kýs, að loknu uppgjöri skv. 5. mgr. 18. gr. laganna miða
vexti næstu fimm ára þar á eftir við lægstu vexti á nýjum almennum verðtryggðum
útlánum hjá lánastofnunum sem Seðlabanki Íslands ákveður og birtir skv. 10. gr.
 laganna. Um verðtryggingu skal þá miðað við vísitölu neysluverðs, sbr. 1. mgr.
14. gr., frá uppgjörsdegi. Að liðnum fimm árum skulu vaxtakjör endurskoðuð og er
     þá lánveitanda heimilt að ákveða vaxtakjör sem miðast við sambærilegar
  lánveitingar hans á þeim tíma er til endurskoðunar kemur. Lánveitanda ber að
hafa frumkvæði að uppgjöri vegna lána sem falla undir 1. málsl. þessa ákvæðis og
 skal slíkt uppgjör fara fram innan 90 daga frá gildistöku laga þessara. Ákvæði
 þetta tekur jafnframt til lánssamninga og eignaleigusamninga sem einstaklingar
   hafa gert við fjármálafyrirtæki, sbr. [10]lög nr. 161/2002, vegna kaupa á
                           bifreið til einkanota.]^1)
                              ^1)L. 151/2010, 2. gr.
 [XI. Fjármálafyrirtæki sem veitt hefur lán er fellur undir ákvæði ákvæðis til
 bráðabirgða X skal eigi síðar en 60 dögum eftir gildistöku laga þessara senda
skuldara útreikning á nýjum höfuðstól og/eða endurgreiðslu ofgreidds fjár sem af
  uppgjörinu leiðir. Slíkan útreikning skal jafnframt senda ábyrgðarmanni eða
 veðeiganda, sbr. 8. mgr. 18. gr. laganna. Sanni ábyrgðarmaður eða veðhafi ekki
  rétt sinn til greiðslna innan þeirra tímamarka sem fjármálafyrirtæki setur í
 tilkynningu skv. 1. málsl. þessa ákvæðis er fjármálafyrirtæki heimilt að færa
höfuðstól til samræmis við útreikning eða endurgreiða skuldara ofgreitt fé óski
    hann þess. Efnahags- og viðskiptaráðherra er heimilt að fela umboðsmanni
 skuldara að hafa eftirlit með útreikningum fjármálafyrirtækja samkvæmt þessari
grein, óska eftir upplýsingum um forsendur útreikninga og kveða á um úrbætur ef
þörf krefur. Ráðherra er heimilt að kveða nánar á um framsetningu útreiknings á
     uppgjöri vegna ólögmætra vaxta og/eða verðtryggingar í reglugerð.]^1)
                              ^1)L. 151/2010, 2. gr.
     [XII. Ef í lánssamningi er kveðið á um ólögmæta verðtryggingu í formi
 gengistryggingar skal með samningi kröfuhafa og skuldara vera heimilt að færa
  höfuðstól lánsins í erlendar myntir eins og um gilt erlent lán hafi verið að
    ræða frá stofntíma kröfunnar. Falla þá niður heimildir til leiðréttingar
 greiðslna og höfuðstóls samkvæmt öðrum ákvæðum laganna. Heimild þessi gildir í
     90 daga frá gildistöku laga þessara og skal staðfest með skriflegum og
                             sannanlegum hætti.]^1)
                              ^1)L. 151/2010, 2. gr.
   [XIII. Ef gengið hefur dómur um kröfu samkvæmt lánssamningi með óheimilli
   gengistryggingu skal endurupptaka heimil skv. [11]XXIII. kafla [12]laga um
meðferð einkamála, nr. 91/1991, án tillits til þess hvort tímafrestir séu liðnir
    samkvæmt ákvæðum [13]137. gr. sömu laga. Sama skal gilda um úrskurði um
   gjaldþrotaskipti. Skuldara er jafnframt heimilt að óska eftir endurupptöku
fullnustugerða hafi slíkar gerðir farið fram á grundvelli lánssamninga sem höfðu
að geyma ólögmæt ákvæði um gengistryggingu. Heimildir til endurupptöku samkvæmt
þessu ákvæði falla niður að liðnum níu mánuðum frá gildistöku laga þessara.]^1)
                              ^1)L. 151/2010, 2. gr.
     [XIV. Fyrningarfrestur uppgjörskrafna vegna ólögmætrar verðtryggingar
     lánssamninga í formi gengistryggingar reiknast frá 16. júní 2010.]^1)
                              ^1)L. 151/2010, 2. gr.
    [XV. Leysi lánveitandi til sín veðsetta eign skuldara eða eign samkvæmt
kaupleigusamningi og reynist eftirstöðvar skuldbindingar skuldara vera hærri en
 innlausnarverð lánveitanda, þrátt fyrir að eftirstöðvar samningsins hafi verið
 endurreiknaðar í samræmi við 18. gr., á skuldari rétt á að greiða eftirstöðvar
               skuldbindingar sinnar með eftirfarandi skilmálum:
   a. Fjárhæð eftirstöðva skuldbindingar skuldara skal aldrei ákvarðast hærri en
sem nemur mismun á eftirstöðvum skuldbindingar, að teknu tilliti til útreiknings
skv.18. gr., og því verði sem lánveitandi hefur sannanlega fengið við endursölu
  bifreiðarinnar. Seljist bifreið hins vegar ekki innan sex mánaða frá því að
 útreikningur skv. 18. gr. lá fyrir skal miðað við matsverð bifreiðar. Skuldara
 er heimilt, á eigin kostnað, að óska eftir óháðu mati löggilts bifreiðasala á
matsverði bifreiðar og skal við það mat tekið tillit til hæfilegs kostnaðar við
 sölu bifreiðarinnar. Fallist lánveitandi ekki á það mat getur hann aflað mats
      dómkvadds matsmanns. Frá matsverði skal draga áfallin gjöld, svo sem
 bifreiðagjöld, vátryggingar og stöðumælasektir, sem og áfallinn kostnað vegna
                                   vanefnda.
   b. Helming eftirstöðva skuldar sinnar skv. a-lið skal skuldari eiga rétt á að
greiða á allt að þremur árum gegn því að eftirstöðvar að öðru leyti falli niður.
 Eftirstöðvar skuldar skv. 1. málsl. skulu bera vexti og verðtryggingu skv. 4.
                                  gr. laganna.
           c. Lánveitandi getur ekki leitað fullnustu vegna eftirstöðva
skuldbindingarinnar í íbúðarhúsnæði skuldara þar sem hann hefur skráð lögheimili
                             og heldur heimili.]^1)
                              ^1)L. 151/2010, 2. gr.

References

   Visible links
   1. file://2003090.html#g68
   2. file://1985063.html
   3. file://1985063.html#g3
   4. file://1978009.html
   5. file://1987025.html
   6. file://1987025.html
   7. file://1986036.html
   8. file://1979013.html
   9. file://2003090.html#g68
  10. file://2002161.html
  11. file://1991091.html
  12. file://1991091.html
  13. file://1991091.html#g137
