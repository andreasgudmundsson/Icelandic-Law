
   --------------------------------------------------------------------------

                                                           Lög um lyfjadreifingu

                              1982 nr. 76 21. maí

   --------------------------------------------------------------------------

                                   I. kafli.
   ...^1)

   ^1)[2]L. 93/1994, 45. gr., sbr. 1. 112/1994, 1. gr.

                                   II. kafli.
                     Um stofnun lyfjabúða og lyfsöluleyfi.
   ^1)

   ^1)Ákvæði II. kafla falla niður 15. mars 1996, sbr. [3]l. 112/1994, 1. gr.
   og [4]l. 118/1995, 3. gr.

                                     2. gr.
        Lyfjabúðir og lyfjaútibú skulu vera í héruðum, samkvæmt nánari
   ákvæðum í reglugerð,^1) sem ráðherra setur með hliðsjón af skiptingu
   landsins í læknishéruð í lögum um heilbrigðisþjónustu nr. 57 20. maí
   1978.^2)

   ^1)Rg. 27/1983, sbr. 428/1985, 479/1985, 68/1987, 186/1987, 172/1991,
   454/1992 og 284/1994.^2)Nú [5]l. 97/1990.

                                     3. gr.
        Lyfsöluleyfi má veita einstaklingum og Háskóla Íslands^1) samkvæmt
   ákvæðum þessarar greinar. Forseti Íslands veitir einstaklingum
   lyfsöluleyfi, en ráðherra staðfestir ráðningu forstöðumanna lyfjabúða, sem
   reknar eru af stofnunum.
        Handhafa lyfsöluleyfis er skylt að hlíta ákvæðum laga og
   stjórnvaldsreglna um réttarstöðu hans og starfshætti svo sem þau eru á
   hverjum tíma.
        Heimilt er ráðherra að leggja þá kvöð á handhafa lyfsöluleyfis, að
   hann reki lyfjaútibú og/eða lyfjaforða í héraði sínu. Enn fremur að hann
   annist faglegt eftirlit með lyfjabirgðum heilsugæslustöðva og annarra
   heilbrigðisstofnana.
        Umsóknir um lyfsöluleyfi skulu sendar ráðherra. Þær skulu lagðar
   fyrir þriggja manna nefnd, sem skipuð er af ráðherra þannig: Einn samkvæmt
   tilnefningu Lyfjafræðingafélags Íslands, einn samkvæmt tilnefningu
   Apótekarafélags Íslands, auk lyfjamálastjóra, sem er formaður
   nefndarinnar. Varamenn félaganna eru skipaðir á sama hátt, en varamaður
   lyfjamálastjóra er skipaður af ráðherra án tilnefningar. Sæki nefndarmaður
   um lyfsöluleyfi tekur varamaður sæti hans í nefndinni.
        Skipunartími nefndarmanna er þrjú ár. Nefndin lætur ráðherra í té
   umsögn um faglega hæfni þeirra umsækjenda, sem að hennar áliti eru
   hæfastir, þó aðeins þriggja hæfustu, ef umsækjendur eru fleiri en þrír.
        Nú sækir enginn um tiltekið lyfsöluleyfi eða enginn umsækjandi er
   talinn hæfur að dómi nefndarinnar og er þá lyfsölusjóði skylt að kaupa
   viðkomandi lyfjabúð og annast rekstur hennar til bráðabirgða með þeim
   réttindum og skyldum er því fylgir samkvæmt lögum þessum. Lyfsölusjóður
   annast rekstur lyfjabúðar í slíku tilviki þangað til umsækjandi gefur sig
   fram, og er þá lyfsöluleyfi auglýst að nýju eða lyfsöluleyfi úr gildi
   fellt.
        Háskóli Íslands getur öðlast eitt lyfsöluleyfi með sérstöku tilliti
   til kennslu og rannsókna í lyfjafræði lyfsala. Lyfsöluleyfi, sem Háskóli
   Íslands hefur þannig hlotið, verður ekki framselt. Ráðherra setur í
   reglugerð ákvæði um starfsemi slíks háskólaapóteks að fengnum tillögum
   háskólaráðs.
        Háskóli Íslands skal hafa frumkvæði að tímabundinni vistun stúdenta í
   [lyfjaframleiðslufyrirtækjum],^2) sjúkrahúsapótekum og öðrum lyfjabúðum og
   lyfjagerðum eftir því sem þörf krefur.

   ^1)Rg. 120/1987.^2)[6]L. 75/1994, 5. gr.

                                     4. gr.
        Skilyrði til að öðlast lyfsöluleyfi eða fá skipun í stöðu
   forstöðumanns lyfjabúðar er að umsækjandi hafi starfsleyfi í samræmi við
   [7]I. kafla [8]laga um lyfjafræðinga, nr. 35/1978.
        Samvinnufélög þau, er öðlast hafa leyfi til að reka lyfjabúð fyrir
   gildistöku laga þessara, halda leyfi sínu áfram. Fer um réttarstöðu
   forstöðumanna þeirra á sama hátt og segir í 1. mgr. 3. gr.
        Áður en leyfisbréf er afhent ber lyfsala að undirrita heit um að hann
   muni rækja störf sín af kostgæfni og samviskusemi og í samræmi við
   landslög.
        Skilyrði þessarar greinar eiga jafnt við um forstöðumenn
   sjúkrahúsapóteka, samvinnulyfjabúða, forstöðumann háskólaapóteks og
   forstöðumenn skv. 1. mgr. 3. gr. Umsóknir um slíkar stöður forstöðumanna
   skulu lagðar fyrir nefnd þá sem um getur í 4. mgr. 3. gr., og staðfestir
   ráðherra ráðningu þeirra.

                                     5. gr.
        Starfandi læknir (tannlæknir, dýralæknir) má ekki vera eigandi eða
   starfsmaður lyfjabúðar, sbr. III. kafla.

                                     6. gr.
        Lyfsöluleyfi fellur niður, ef leyfishafi:

   1.
           Tekur ekki við rekstri innan þess frests, sem tiltekinn er í 10.
           gr.
   2.
           Deyr eða fullnægir ekki lengur skilyrðum 4. gr.
   3.
           Hættir að veita forstöðu lyfjabúð án þess að hafa gert ráðstafanir
           um rekstur hennar samkvæmt 13. gr. eða getur ekki tekið við stjórn
           hennar á ný.
   4.
           Fær lyfsöluleyfi fyrir annarri lyfjabúð.
   5.
           Er sviptur leyfinu samkvæmt ákvæðum þessara eða annarra laga.

        Lyfsöluleyfi fellur niður í lok þess árs, sem leyfishafi verður
   sjötugur, sbr. þó ákvæði til bráðabirgða, 1. tölul.
        Ef leyfishafi óskar, getur ráðherra hvenær sem er fellt úr gildi
   lyfsöluleyfi hans.

                                  III. kafli.
                             Um rekstur lyfjabúða.
   ^1)

   ^1)Ákvæði III. kafla, sem standa orðið eftir, falla úr gildi 15. mars 1996
   skv. [9]l. 93/1994, 45. gr., sbr. [10]l. 112/1994, 1. gr. og [11]l.
   118/1995, 3. gr

                                   7.8. gr.
        ...^1)

   ^1)[12]L. 93/1994, 45. gr., sbr. [13]l. 112/1994, 1. gr.

                                     9. gr.
        Nú tekur lyfsali við rekstri annarrar lyfjabúðar eða fær lausn frá
   starfi og er honum þá rétt og skylt að reka lyfjabúðina þar til hinn nýi
   leyfishafi tekur við, sbr. 10. gr., eða lyfjabúðin er lögð niður.
        Nú deyr lyfsali og fer þá með réttindi og skyldur dánarbús til
   rekstrar lyfjabúðar sem hér segir:

   1.
           Ef erfingjar taka á sig ábyrgð á skuldum, er búinu rétt og skylt
           að annast rekstur lyfjabúðarinnar í sex mánuði eftir lát lyfsala
           undir stjórn forstöðumanns, enda staðfestir ráðherra ráðningu
           hans. Hafi lyfsöluleyfinu ekki verið ráðstafað að þeim tíma loknum
           tekur lyfsölusjóður við rekstrinum og annast hann þar til leyfið
           hefur verið veitt að nýju.
   2.
           Ef erfingjar taka ekki að sér ábyrgð á skuldum dánarbúsins eða sé
           það tekið til gjaldþrotaskipta annast lyfsölusjóður rekstur
           lyfjabúðarinnar þar til leyfi til rekstrar hennar hefur verið
           veitt.

        Þegar lyfsöluleyfi fellur niður vegna annarra orsaka ákveður ráðherra
   hvernig haga skuli rekstri lyfjabúðarinnar, og má þá um stundarsakir reka
   hana á kostnað lyfsölusjóðs.

                                    10. gr.
        Handhafi lyfsöluleyfis skal hefja reksturinn innan árs frá
   leyfisveitingu.
        Geta skal í auglýsingu um lyfsöluleyfi, sem laust er til umsóknar,
   hvenær verðandi lyfsali skuli hefja reksturinn.
        Ráðherra getur eftir atvikum lengt frest þennan séu knýjandi ástæður
   fyrir hendi.
        Nú er það ráðið, að lyfsali láti af rekstri lyfjabúðar í því skyni að
   taka við rekstri annarrar lyfjabúðar, og getur sá, er tekur við af honum,
   ekki krafist þess að hefja reksturinn fyrr en hinn fyrrnefndi hefur hafið
   rekstur lyfjabúðar þeirrar er hann tekur við, enda hefjist sú starfræksla
   innan þess frests sem greindur er í 1. og 2. mgr.

                                    11. gr.
        Ef lyfsali lætur af rekstri lyfjabúðar, eða bú hans óskar þess og/eða
   aðrar ástæður mæla með því, skal lyfsala þeim, er við tekur, skylt að
   kaupa vörubirgðir lyfjabúðarinnar, að svo miklu leyti sem þær eru
   nothæfar.
        Ráðherra getur, ef fráfarandi lyfsali eða bú hans óskar þess, skyldað
   lyfsala þann, er við lyfjabúð tekur, til þess að kaupa húseign þá, er
   lyfjabúðin er í, enda sé hún eingöngu ætluð til rekstrar lyfjabúðarinnar
   og íbúðar lyfsalans og viðunandi hæf til hvors tveggja. Þessarar kvaðar
   skal sérstaklega getið í auglýsingu um lyfsöluleyfi. Ef lyfjabúð flytur í
   heilsugæslustöð við lyfsalaskipti, er lyfsölusjóði heimilt að kaupa
   húseign þá er lyfjabúðin er í og búnað hennar, þegar svo stendur á.
        Vilji fráfarandi lyfsali eða bú hans ekki selja húsnæði
   lyfjabúðarinnar, skal honum skylt að leigja það þeim, er við tekur, í allt
   að tvö ár. Ágreiningi um leigufjárhæð og leiguskilmála skal lokið með þeim
   hætti er segir í 5. mgr.
        Ef fráfarandi lyfsali hefur haft húsnæði lyfjabúðarinnar á leigu
   gengur lyfsalinn, sem við tekur, inn í leigusamninginn allt að einu ári.
        Ef ekki næst samkomulag milli lyfsala þess, sem við tekur, eða
   lyfsölusjóðs og hins fráfarandi eða bús hans um þau atriði, sem um ræðir í
   þessari grein, skal ágreiningurinn úrskurðaður af gerðardómi, og er
   úrskurður hans fullnaðarúrskurður.
        Ráðherra skipar þrjá menn í gerðardóm til fjögurra ára í senn og þrjá
   til vara. Skulu formaður og varaformaður fullnægja dómaraskilyrðum. Auk
   þess tilnefna málsaðilar sinn manninn hvor til setu í gerðardómi í hverju
   einstöku máli.
        Gerðardómur ákveður hvernig kostnaði af hverju máli skuli skipt milli
   málsaðila.
        Nýi leyfishafinn getur krafist að fá keyptan búnað og áhöld
   lyfjabúðarinnar sem teljast nauðsynleg til rekstrarins. Nýi leyfishafinn
   hefur forkaupsrétt að húsnæði lyfjabúðarinnar.

                                    12. gr.
        Lyfsali samkvæmt ákvæðum 1. mgr. 4. gr. skal sjálfur annast forstöðu
   lyfjabúðar sinnar og bera ábyrgð á rekstri hennar svo og undirstofnunum,
   sbr. VI. kafla.
        Handhafi lyfsöluleyfis (Háskóli Íslands, sjúkrahúsapótek,
   samvinnufélög, lyfsölusjóður) ber ábyrgð á rekstri lyfjabúðarinnar og
   undirstofnana hennar samkvæmt ákvæðum 4. mgr. 4. gr. Hann skal fela
   lyfjabúð sína í umsjá forstöðumanns, sem einnig ber ábyrgð á rekstri
   lyfjabúðarinnar og undirstofnana hennar.
        Þegar ræðir um lyfsala í lögum þessum, er átt við leyfishafa og
   forstöðumann lyfjabúðar skv. 4. gr. eftir því sem við á.
        Lyfsala ber að sjá lyfjabúð sinni fyrir nægu og hæfu starfsliði.
        Lyfsala ber að skipuleggja störf í lyfjabúð sinni á þann hátt að sem
   tryggilegast sé girt fyrir misferli. Sérstaklega er lyfsala skylt að gæta
   þess um lyfjagerð, lyfjaafgreiðslu og hvers konar meðferð lyfja, að
   störfum og skráningu starfa sé þannig hagað, að jafnan sé auðrakið hver
   starfsmaður eigi hlut að máli, ef misferli kynni að eiga sér stað.
        Nú verða mistök um gerð eða afhendingu lyfs í lyfjabúð og stafar
   mönnum eða skepnum heilsutjón af, en ekki sannast hver persónulega er að
   misferlinu valdur eða ber ábyrgð á því, og skal þá refsing mæld lyfsala
   eða forstöðumanni lyfjabúðar, ef misferlið má rekja til skorts á hæfu
   starfsliði, ónógs eftirlits, ófullkominnar vinnutilhögunar eða annarra
   skipulagsgalla á rekstri lyfjabúðarinnar, enda verði lyfsali
   (forstöðumaður) talinn eiga sök á því, sem aflaga fer í þessum efnum.

                                    13. gr.
        Í fjarveru lyfsala vegna orlofs, sjúkdóms eða af öðrum ástæðum skal
   hann fela lyfjafræðingi að annast daglega stjórn lyfjabúðarinnar, enda sé
   ekki um lengra tímabil en tvo mánuði að ræða.
        Heimilt er að fela aðstoðarlyfjafræðingi að annast daglega stjórn
   innan greinds tímabils, ef hann er starfsmaður lyfjabúðarinnar og enginn
   lyfjafræðingur er fáanlegur til starfa. Samráð skal ávallt hafa við
   Lyfjaeftirlit ríkisins um setningu staðgengils lyfsala, nema um
   yfirlyfjafræðing lyfjabúðarinnar sé að ræða.
        Líði tveir mánuðir svo, að lyfsali geti ekki annast rekstur
   lyfjabúðar sinnar eða verði í upphafi að álíta að svo muni fara, skal
   forstöðumaður annast reksturinn áfram og bera faglega ábyrgð á honum.
   Leita skal staðfestingar ráðuneytisins á ráðningu forstöðumanns. Sá
   forstöðumaður skal fullnægja skilyrðum 4. gr.

                                 IV.V. kafli.
   ...^1)

   ^1)[14]L. 93/1994, 45. gr., sbr. [15]l. 112/1994, 1. gr.

                                   VI. kafli.
                           Undirstofnanir lyfjabúða.
   ^1)

   ^1)Ákvæði VI. kafla falla úr gildi 15. mars 1996 skv. [16]l. 93/1994, 45.
   gr., sbr. [17]l. 112/1994, 1. gr. og [18]l. 118/1995, 3. gr.

                                    27. gr.
        Innan umdæmis lyfjabúðar getur starfað lyfjaútibú, sbr. 2. gr., og
   stofna má lyfjaforða frá lyfjabúð samkvæmt meðmælum eða ósk hlutaðeigandi
   heilbrigðismálaráðs, lyfsala eða viðkomandi sveitarstjórnar, enda gerist
   þess þörf að dómi ráðherra.

                                    28. gr.
        Lyfjaútibú er útibú frá lyfjabúð og er starfrækt til þess að halda
   uppi viðunandi lyfjaþjónustu þar sem ekki telst grundvöllur til að stofna
   lyfjabúð.
        Lyfjaútibú skal bera heiti sem auðkennir það nafni viðkomandi
   lyfjabúðar.

                                    29. gr.
        Í lyfjaútibúi má ekki framleiða lyf eða aðrar vörur, aðrar en
   skyndilyf (ordination magistralis), sbr. [19]7. gr. laga nr. 49/1978,^1)
   3. tölul., og er slík framleiðsla háð leyfi ráðuneytisins að fengnum
   meðmælum Lyfjaeftirlits ríkisins. Í lyfjaútibúi skulu vera til sölu öll
   algeng lausasölulyf, sem eftirspurn er eftir á viðkomandi svæði, auk allra
   algengra lyfjagagna, hjúkrunar- og sjúkragagna. Lyfseðilsskyld lyf má
   afgreiða í lyfjaútibúi samkvæmt lyfjaávísun. Skulu slík lyf geymd í
   hirslum sem má læsa.
        Afgreiðslutími lyfjaútibús skal ákveðinn af ráðuneytinu og skal þar
   sérstaklega kveðið á um afgreiðslutíma lyfseðilsskyldra lyfja.

   ^1)Nú [20]l. 93/1994.

                                    30. gr.
        Lyfseðilsskyld lyf skulu afgreidd úr lyfjaútibúi af lyfjafræðingi eða
   aðstoðarlyfjafræðingi, sem starfar á vegum viðkomandi lyfjabúðar. Alla
   aðra afgreiðslu annast lyfjatæknir (hjúkrunarfræðingur, ljósmóðir), sem
   gætir útibúsins, þegar lyfjafræðingur eða aðstoðarlyfjafræðingur er ekki
   viðstaddur.

                                    31. gr.
        Þar sem strjálbýlt og langt eða erfitt er að komast til næstu
   lyfjabúðar eða lyfjaútibús má vera lyfjaforði frá lyfjabúð. Í lyfjaforða
   mega vera auk lausasölulyfja, sáraumbúða, hjúkrunar- og sjúkragagna
   einstök lyfseðilsskyld lyf, sem nauðsynlegt er að geta gripið skjótt til,
   sbr. 24. gr.
        Lyfjaforði skal vera í gæslu lyfjatæknis, hjúkrunarfræðings,
   ljósmóður eða annars ábyrgs umboðsmanns, sem lyfsali ræður til þess, og
   skal lyfjamálastjóra tilkynnt um nafn og stöðu hans. Ráðuneytið getur mælt
   svo fyrir að lyfsala sé skylt að hafa lyfjaforða á ákveðnum stað eða í
   ákveðnu hverfi, sbr. 3. gr.

                                    32. gr.
        Ráðherra getur ákveðið, að fengnum umsögnum Apótekarafélags Íslands,
   Lyfjafræðingafélags Íslands, heilbrigðismálaráðs viðkomandi héraðs og
   Lyfjaeftirlits ríkisins, að lyfjaútibú skuli verða lyfjabúð, og skal
   lyfsala viðkomandi lyfjabúðar tilkynnt sú ákvörðun með hæfilegum
   fyrirvara. Skal hann þá fá lyfsöluleyfi fyrir hinni nýju lyfjabúð, ef hann
   óskar þess, enda segi hann um leið lausu leyfi sínu fyrir hinni eldri.

                                    33. gr.
        Á stöðum þar sem ekki er lyfjabúð, lyfjaútibú eða lyfjaforði en
   læknir hefur aðsetur getur ráðherra heimilað viðkomandi lækni að annast
   afhendingu lyfja, sáraumbúða og annarra hjúkrunargagna gegn greiðslu.
   Varanna má afla frá lyfjabúð (lyfjaútibúi) í umdæminu á heildsöluverði að
   viðbættu þjónustugjaldi, sem ákveðið er af ráðherra að fengnum tillögum
   lyfjaverðlagsnefndar, og skulu þær vera í stöðluðum órofnum umbúðum.
   Hlutaðeigandi lyfjabúð annast eftirlit með slíkum lyfjabirgðum.

                                    34. gr.
        Nánari fyrirmæli um búnað, rekstur og fyrirkomulag lyfjaútibúa og
   lyfjaforða skulu sett í reglugerð.^1)

   ^1)Rg. 24/1983, sbr. 60/1988.

                                VII.XII. kafli.
   ...^1)

   ^1)[21]L. 93/1994, 45. gr., sbr. [22]l. 112/1994, 1. gr.

References

   Visible links
   1. http://www.althingi.is/dba-bin/lawformpr.pl?lnr=1982076
   2. file://1994093.html#g45
   3. file:///altext/stjtnr.html#1994112?g1
   4. file:///altext/stjt/1995.118.html
   5. file://1990097.html
   6. file://1994075.html
   7. file://1978035.html
   8. file://1978035.html
   9. file://1994093.html#g45
  10. file:///altext/stjtnr.html#1994112?g1
  11. file:///altext/stjt/1995.118.html
  12. file://1994093.html#g45
  13. file:///altext/stjtnr.html#1994112?g1
  14. file://1994093.html#g45
  15. file:///altext/stjtnr.html#1994112?g1
  16. file://1994093.html#g45
  17. file:///altext/stjtnr.html#1994112?g1
  18. file:///altext/stjt/1995.118.html
  19. file:///altext/stjtnr.html#1978049?g7
  20. file://1994093.html
  21. file://1994093.html#g45
  22. file:///altext/stjtnr.html#1994112?g1
