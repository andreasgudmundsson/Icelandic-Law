
   --------------------------------------------------------------------------

                       Lög um fjarsölu á fjármálaþjónustu

                              2005 nr. 33 11. maí

   --------------------------------------------------------------------------

                 Ferill málsins á Alþingi.   Frumvarp til laga.

    Tóku gildi 1. júní 2005. EES-samningurinn: IX. og XIX. viðauki tilskipun
        2002/65/EB. Breytt með [1]l. 120/2011 (tóku gildi 1. des. 2011;
              EES-samningurinn: IX. viðauki tilskipun 2007/64/EB).

                     I. kafli. Gildissvið og orðskýringar.
                               1. gr. Gildissvið.
 Lög þessi gilda um fjarsölusamninga um fjármálaþjónustu og markaðssetningu sem
                           miðar að slíkum samningum.
                        2. gr. Takmörkun á gildissviði.
   Nú er gerður samningur um fjármálaþjónustu í fjarsölu og í kjölfarið veitt
 þjónusta á grundvelli hans með einni eða endurteknum athöfnum og gilda þá lög
                    þessi einungis um upphaflega samninginn.
 Ef sömu aðilar gera með sér samninga um sömu tegund fjármálaþjónustu með innan
 við árs millibili er þjónustuveitanda einungis skylt að veita upplýsingar skv.
                  5.10. gr. í tengslum við fyrsta samninginn.
                            3. gr. Ófrávíkjanleiki.
  Óheimilt er að víkja frá ákvæðum laga þessara með samningi ef það leiðir til
                             lakari stöðu neytanda.
                              4. gr. Orðskýringar.
         Í lögum þessum er merking eftirfarandi hugtaka sem hér segir:
     1. Neytandi: einstaklingur sem gerir samning um fjármálaþjónustu, enda sé
                     samningurinn óviðkomandi starfi hans.
   2. Þjónustuveitandi: einstaklingur eða lögaðili sem veitir fjármálaþjónustu í
                                 atvinnuskyni.
    3. Fjarskiptaaðferð: samskiptaaðferð sem er nothæf til þess að markaðssetja
fjármálaþjónustu eða stofna til fjarsölusamnings án þess að aðilar hans hittist.
     4. Fjármálaþjónusta: móttaka endurgreiðanlegra fjármuna, útlánastarfsemi,
      greiðsluþjónusta, gjaldeyrisþjónusta, eignaleiga, útgáfa og umsýsla
      greiðslukorta, útgáfa og umsýsla rafeyris, viðskipti og þjónusta með
   fjármálagerninga, samningar um vátryggingar, samningar um lífeyri og önnur
                               fjármálaþjónusta.
      5. Fjarsölusamningur: samningur á milli neytanda og þjónustuveitanda um
fjármálaþjónustu, sem er liður í skipulegri fjarsölu þjónustuveitanda og þar sem
     eingöngu er notuð fjarskiptaaðferð fram að og við stofnun samningsins.
    6. Varanlegur miðill: tæki sem gerir neytanda kleift að geyma upplýsingar,
sem beint er til hans, óbreyttar þannig að hann geti afritað þær og flett upp í
                             þeim í ákveðinn tíma.

                          II. kafli. Upplýsingaskylda.
                    5. gr. Upplýsingar um þjónustuveitanda.
  Eftirfarandi upplýsingar skal veita neytanda með hæfilegum fyrirvara áður en
                hann er bundinn af fjarsölusamningi eða tilboði:
    1. Nafn, kennitölu, aðalstarfsemi og heimilisfang þjónustuveitanda þar sem
 hann hefur staðfestu og hvert það heimilisfang annað sem máli skiptir varðandi
                tengsl viðskiptavinarins við þjónustuveitandann.
    2. Nafn, kennitölu og heimilisfang fulltrúa þjónustuveitanda í því ríki þar
                           sem neytandi hefur búsetu.
   3. Nafn, kennitölu og heimilisfang miðlara, umboðsmanns eða annars milliliðar
sem kemur fram fyrir hönd þjónustuveitanda og tengsl hans við þjónustuveitanda.
          4. Þá opinberu skrá sem þjónustuveitandi er skráður í, svo sem
    fyrirtækjaskrá, hlutafélagaskrá, samvinnufélagaskrá, firmaskrá eða skrár
                             Fjármálaeftirlitsins.
        5. Eftirlitsstjórnvald ef starfsemi þjónustuveitanda er háð leyfi.
                    6. gr. Upplýsingar um fjármálaþjónustu.
   Eftirfarandi upplýsingar og tilkynningar skal veita neytanda með hæfilegum
       fyrirvara áður en hann er bundinn af fjarsölusamningi eða tilboði:
                1. Lýsingu á helstu einkennum fjármálaþjónustunnar.
    2. Tilkynningu um sérstaka áhættu sem tengist fjármálaþjónustunni, þar með
  talið að verð sé háð sveiflum á fjármálamörkuðum og að upplýsingar um fyrri
      verðþróun eða árangur gefi ekki vísbendingu um þróun til framtíðar.
       3. Heildarverð sem neytanda ber að greiða til þjónustuveitanda fyrir
fjármálaþjónustuna, að meðtöldum öllum tengdum þóknunum, kostnaði, útgjöldum og
  sköttum. Ef ekki er unnt að gefa upp nákvæmt verð skal með skýrum hætti gerð
                  grein fyrir grundvelli útreiknings á verði.
    4. Tilkynningu um að mögulegt sé að neytandi þurfi að greiða aðra skatta og
kostnað sem hvorki eru greiddir fyrir milligöngu þjónustuveitanda né lagðir á af
                                     honum.
          5. Sérstakan viðbótarkostnað vegna notkunar fjarskiptaaðferðar.
                    6. Fyrirkomulag greiðslu og samningsefnda.
                  7. Takmarkanir á gildistíma veittra upplýsinga.
                     7. gr. Upplýsingar um fjarsölusamning.
   Eftirfarandi upplýsingar og tilkynningar skal veita neytanda með hæfilegum
       fyrirvara áður en hann er bundinn af fjarsölusamningi eða tilboði:
             1. Hvort réttur til að falla frá samningi sé fyrir hendi.
      2. Frest til að nýta sér rétt til að falla frá samningi, fjárhæðina sem
neytandi getur þurft að greiða við nýtingu réttarins og önnur skilyrði fyrir að
  nýta sér réttinn, afleiðingar þess að rétturinn er ekki nýttur auk hagnýtra
       leiðbeininga um hvernig megi nýta rétt til að falla frá samningi.
       3. Lágmarksgildistíma fjarsölusamnings þegar um er að ræða samning um
            fjármálaþjónustu sem veita á til frambúðar eða ítrekað.
        4. Mögulegan rétt aðila til að segja upp samningum samkvæmt ákvæðum
                     samningsins og afleiðingar uppsagnar.
      5. Lög hvaða lands liggja til grundvallar tengslum þjónustuveitanda við
                                   neytanda.
    6. Hvort og þá hvaða ákvæði eru fyrir hendi í samningnum um hvaða lög gilda
                      um fjarsölusamninginn og varnarþing.
       7. Á hvaða tungumáli upplýsingar og samningsskilmálar verða sendir á
 varanlegum miðli, sbr. 10. gr., og á hvaða tungumáli þjónustuveitandi mun hafa
                            samskipti við neytanda.
                      8. gr. Upplýsingar um réttarúrræði.
   Eftirfarandi upplýsingar og tilkynningar skal veita neytanda með hæfilegum
       fyrirvara áður en hann er bundinn af fjarsölusamningi eða tilboði:
     1. Hvort neytandi hafi aðgang að réttarúrræðum, öðrum en málshöfðun fyrir
             dómstólum, og þá hvernig neytandi getur nýtt sér þau.
    2. Hvort fyrir hendi séu tryggingakerfi til hagsbóta fyrir neytendur, önnur
               en Tryggingarsjóður innstæðueigenda og fjárfesta.
            9. gr. Upplýsingar við sölu eða markaðssetningu í síma.
    Við sölu eða markaðssetningu í síma skal nafn þess sem hefur samband við
     neytanda koma skýrt fram í upphafi símtals, ásamt upplýsingum um hver
     þjónustuveitandi er og að tilgangur símtalsins sé viðskiptalegs eðlis.
 Ef neytandi gefur skýrt samþykki sitt þarf þjónustuveitandi einungis að veita
                           eftirfarandi upplýsingar:
         1. Nafn þess sem hefur samband við neytandann og tengsl hans við
                               þjónustuveitanda.
                2. Lýsingu á helstu einkennum fjármálaþjónustunnar.
       3. Heildarverð sem neytanda ber að greiða til þjónustuveitanda fyrir
fjármálaþjónustuna, að meðtöldum öllum tengdum þóknunum, kostnaði, útgjöldum og
  sköttum. Ef ekki er unnt að gefa upp nákvæmt verð skal með skýrum hætti gerð
                  grein fyrir grundvelli útreiknings á verði.
    4. Tilkynningu um að mögulegt sé að neytandi þurfi að greiða aðra skatta og
kostnað sem hvorki eru greiddir fyrir milligöngu þjónustuveitanda né lagðir á af
                                     honum.
      5. Rétt til að falla frá samningi, þ.e. frest til að nýta sér réttinn,
   fjárhæðina sem neytandi getur þurft að greiða við nýtingu réttarins, önnur
  skilyrði fyrir að nýta sér réttinn og leiðbeiningar um hvernig að því skuli
                                    staðið.
       Þjónustuveitandi skal tilkynna neytanda að frekari upplýsingar séu
       fyrirliggjandi sé um þær beðið og hvers eðlis þær upplýsingar eru.
                    10. gr. Hvernig upplýsingar eru veittar.
  Þjónustuveitandi skal veita neytanda upplýsingar um samningsskilmála, ásamt
 upplýsingum skv. 5.9. gr., á pappír eða öðrum varanlegum miðli með hæfilegum
         fyrirvara áður en neytandi er bundinn af samningi eða tilboði.
        Ef neytandi hefur óskað eftir að fjarsölusamningur sé gerður með
fjarskiptaaðferð sem veitir ekki möguleika á að láta upplýsingar skv. 1. mgr. í
té á varanlegum miðli skal þjónustuveitandi uppfylla upplýsingaskyldu sína skv.
                   1. mgr. þegar í stað eftir gerð samnings.
Neytandi á rétt á að fá, ef hann fer fram á það, samningsskilmála í pappírsformi
 hvenær sem er á samningstíma fjarsölusamnings. Enn fremur á neytandi rétt á að
   breyta um fjarskiptaaðferð á samningstíma, nema breytingin samræmist ekki
                fjarsölusamningi eða eðli fjármálaþjónustunnar.

             III. kafli. Réttur til að falla frá fjarsölusamningi.
                             11. gr. Almenn regla.
Neytandi hefur rétt til að falla frá fjarsölusamningi, án greiðslu viðurlaga og
 án þess að tilgreina nokkra ástæðu, enda sendi hann tilkynningu þar að lútandi
til þjónustuveitanda innan 14 daga frá þeim degi sem fjarsölusamningur er gerður
eða frá þeim degi þegar neytanda berast upplýsingar í samræmi við 1. og 2. mgr.
 10. gr. ef þær upplýsingar berast eftir að fjarsölusamningur var gerður. Ef um
 er að ræða fjarsölusamning um kaup á líftryggingu hefur neytandi 30 daga frest
                          til að falla frá samningnum.
Ef neytandi nýtir rétt sinn til að falla frá samningi skal hann innan frestsins
og með sannanlegum aðferðum tilkynna þjónustuveitanda um það. Tilkynningin skal
vera í samræmi við þær leiðbeiningar sem þjónustuveitanda ber að veita neytanda
 á grundvelli 2. tölul. 7. gr. Neytandi telst hafa virt frestinn samkvæmt grein
   þessari ef tilkynning á pappír eða öðrum varanlegum miðli er send áður en
                             fresturinn rennur út.
                               12. gr. Takmörkun.
          Rétturinn til að falla frá fjarsölusamningi gildir ekki um:
    a. þá fjármálaþjónustu sem getur sveiflast í verði innan frestsins skv. 11.
 gr., eftir verðbreytingum á fjármálamörkuðum, án þess að þjónustuveitandi hafi
                                 stjórn þar á,
   b. ferða- og farangurstryggingar eða aðrar sambærilegar vátryggingar sem hafa
                       skemmri gildistíma en einn mánuð,
   c. þá samninga sem hafa verið efndir að fullu af báðum samningsaðilum að ósk
                                   neytanda.
                           13. gr. Tengdir samningar.
 Nú er fjarsölusamningur tengdur öðrum fjarsölusamningi um vöru eða þjónustu á
  milli neytanda og þjónustuveitanda og fellur þá síðarnefndi samningurinn úr
gildi án nokkurra afleiðinga fyrir neytanda ef hann nýtir sér rétt til að falla
 frá fyrrnefnda fjarsölusamningnum. Sama gildir ef fjarsölusamningur er tengdur
öðrum fjarsölusamningi um vöru eða þjónustu á milli neytanda og þriðja manns sem
þriðji maður er aðili að á grundvelli samnings á milli hans og þjónustuveitanda.
                    14. gr. Greiðsla fyrir veitta þjónustu.
Ef neytandi nýtir sér rétt sinn til að falla frá samningi getur þjónustuveitandi
  krafið neytanda um greiðslu fyrir þá þjónustu sem þegar hefur verið innt af
  hendi, enda hafi hún verið innt af hendi að ósk neytanda áður en liðinn var
frestur til að nýta rétt til að falla frá samningi og neytandi hefur sannanlega
 fengið í hendur upplýsingar um fjárhæðina sem hann gæti þurft að greiða við að
                    nýta sér réttinn, sbr. 2. tölul. 7. gr.
 Fjárhæðin sem krafist er skv. 1. mgr. skal vera í sanngjörnu hlutfalli við þá
  þjónustu sem innt er af hendi, miðað við heildarfjárhæð fjarsölusamningsins.
                             15. gr. Endurgreiðsla.
 Nú nýtir neytandi sér rétt til að falla frá samningi og skal hann þá, án tafar
   og eigi síðar en 30 dögum eftir að hann sendi tilkynningu þar að lútandi,
endurgreiða þjónustuveitanda allt það fé og framselja öll þau eignarréttindi sem
     hann hefur fengið frá þjónustuveitanda á grundvelli fjarsölusamnings.
Nú hefur neytandi greitt þjónustuveitanda á grundvelli fjarsölusamnings og nýtir
sér rétt til að falla frá samningi og skal þá þjónustuveitandi endurgreiða honum
 að frádreginni fjárhæð skv. 14. gr. Endurgreiðslan skal fara fram án tafar og
   eigi síðar en 30 dögum frá því að tilkynning um að réttur til að falla frá
              samningi verði nýttur er komin til þjónustuveitanda.

                            IV. kafli. Ýmis ákvæði.
                                  16. gr. ^1)
                            ^1)[2]L. 120/2011, 81. gr.
                           17. gr. Óumbeðin þjónusta.
 Nú veitir þjónustuveitandi neytanda fjármálaþjónustu án beiðni þar að lútandi
 frá neytanda og er neytanda þá ekki skylt að greiða fyrir þjónustuna. Tómlæti
            neytanda verður ekki túlkað sem samþykki fyrir þjónustu.
             18. gr. Bann við notkun tiltekinna fjarskiptaaðferða.
Þjónustuveitanda er óheimilt að nota símbréf eða sjálfvirk upphringitæki við þá
starfsemi sem lög þessi taka til, nema neytandi hafi sérstaklega veitt samþykki
                  sitt fyrir notkun slíkra fjarskiptaaðferða.
                  19. gr. Ákvæði um val á löggjöf í samningum.
Ekki er heimilt að semja um að lög ríkis sem er utan Evrópska efnahagssvæðisins
  gildi um fjarsölusamning sem er nátengdur yfirráðasvæði ríkja innan Evrópska
  efnahagssvæðisins ef það leiðir til kjara sem eru neytandanum óhagstæðari en
                          leiða mundi af lögum þessum.

                        V. kafli. Eftirlit og viðurlög.
                               20. gr. Eftirlit.
  Fjármálaeftirlitið hefur eftirlit með framkvæmd laga þessara. Um eftirlitið
         gilda ákvæði laga um opinbert eftirlit með fjármálastarfsemi.
                               21. gr. Viðurlög.
Það varðar sektum, liggi þyngri refsing ekki við broti samkvæmt öðrum lögum, að
 brjóta gróflega eða ítrekað gegn ákvæðum laga þessara um upplýsingaskyldu skv.
    II. kafla, greiðslu með korti skv. 16. gr. og bann við notkun tiltekinna
                         fjarskiptaaðferða skv. 18. gr.

          VI. kafli. Innleiðing, gildistaka og breyting á öðrum lögum.
                              22. gr. Innleiðing.
 Lög þessi eru sett með hliðsjón af ákvörðun sameiginlegu EES-nefndarinnar nr.
 47/2003 um breytingu á IX. viðauka og XIX. viðauka við EES-samninginn frá 16.
      maí 2003 og til þess að taka upp í innlendan rétt ákvæði tilskipunar
Evrópuþingsins og ráðsins 2002/65/EB frá 23. september 2002 varðandi fjarsölu á
fjármálaþjónustu fyrir neytendur og um breytingu á tilskipun ráðsins 90/619/EBE
                     og á tilskipunum 97/7/EB og 98/27/EB.
                              23. gr. Gildistaka.
                      Lög þessi öðlast gildi 1. júní 2005.
                                  24. gr. ...

References

   Visible links
   1. file://2011120.html
   2. file://2011120.html#g81
