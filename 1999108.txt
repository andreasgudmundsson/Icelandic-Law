                                    dálkum.

   --------------------------------------------------------------------------

                             Lög um skráð trúfélög

                           1999 nr. 108 28. desember

   --------------------------------------------------------------------------

              [2]Ferill málsins á Alþingi.   [3]Frumvarp til laga.

                           Tóku gildi 1. janúar 2000.

                      I. kafli. Almenn ákvæði um trúfélög.
                               1. gr. Trúfrelsi.
 Rétt eiga menn á að stofna trúfélög og iðka trú sína í samræmi við sannfæringu
    hvers og eins. Eigi má þó fremja neitt sem er gagnstætt góðu siðferði og
  allsherjarreglu. Á sama hátt eiga menn rétt á að stofna félög um hvers konar
                 kenningar og lífsskoðanir, þ.m.t. um trúleysi.
 Eigi er skylt að tilkynna stjórnvöldum um stofnun eða starfsemi trúfélaga eða
                        annarra félaga um lífsskoðanir.
 Óheimilt er að taka upp nafn á trúfélag sem er svo líkt nafni annars trúfélags
                          að misskilningi geti valdið.

                           II. kafli. Skráð trúfélög.
                           2. gr. Skráning trúfélags.
 Heimilt er að skrá trúfélög utan þjóðkirkjunnar. Með skráningunni fær trúfélag
    réttindi og skyldur sem lög ákveða. Dóms- og kirkjumálaráðuneytið annast
skráningu trúfélaga. Þegar trúfélag hefur verið skráð skal ráðuneytið láta því í
   té vottorð um skráninguna og auglýsa hana í Lögbirtingablaði. Réttaráhrif
        skráningar teljast frá birtingu tilkynningar í Lögbirtingablaði.
                      3. gr. Almennt skilyrði skráningar.
Skilyrði fyrir skráningu trúfélags er að um sé að ræða félag sem leggur stund á
átrúnað eða trú sem tengja má við þau trúarbrögð mannkyns sem eiga sér sögulegar
                           eða menningarlegar rætur.
Enn fremur er það skilyrði skráningar að félag hafi náð fótfestu, starfsemi þess
sé virk og stöðug og að í félaginu sé kjarni félagsmanna sem reglulega iðka trú
sína í samræmi við kenningar þær sem félagið er stofnað um og eiga til sóknar að
               gjalda hér á landi samkvæmt lögum um sóknargjöld.
                          4. gr. Umsókn um skráningu.
 Trúfélag sem óskar skráningar skal senda dóms- og kirkjumálaráðuneytinu umsókn
             um skráningu. Með umsókn skulu fylgja upplýsingar um:
                        1. nafn trúfélags og heimilisfang,
        2. nákvæmt félagatal, þar sem fram koma nöfn, kennitölur og heimili
                                  félagsmanna,
         3. trúarkenningar þess og tengsl þeirra við önnur trúarbrögð eða
                                trúarhreyfingar,
      4. lög félagsins og allar aðrar reglur sem kunna að gilda um ráðstöfun
                              fjármuna félagsins,
                      5. nöfn stjórnarmanna og forstöðumanns,
   6. starfsemi félagsins, svo sem reglulegt samkomuhald eða annað sem gefur til
                   kynna að starfsemi þess sé stöðug og virk.
   Ráðuneytið getur enn fremur, ef tilefni er til, óskað nánari upplýsinga um
skipulag trúfélags, starfshætti, félagssvæði, skiptingu í söfnuði eða deildir ef
                               því er að skipta.
  Áður en trúfélag er skráð skal félagið tilnefna forstöðumann sem er ábyrgur
 gagnvart dóms- og kirkjumálaráðuneytinu fyrir því að farið sé að ákvæðum laga
               þessara. Um hæfi forstöðumanns gilda ákvæði 7. gr.
  Áður en leyfi er veitt til skráningar trúfélags skal leita álits nefndar sem
  dóms- og kirkjumálaráðherra skipar á eftirfarandi hátt: Einn nefndarmaður er
  skipaður samkvæmt tilnefningu lagadeildar Háskóla Íslands, og skal hann vera
formaður nefndarinnar, annar tilnefndur af félagsvísindadeild Háskóla Íslands og
             sá þriðji tilnefndur af guðfræðideild Háskóla Íslands.
                     5. gr. Eftirlit með skráðu trúfélagi.
        Skráð trúfélag skal árlega fyrir lok marsmánaðar senda dóms- og
  kirkjumálaráðuneytinu skýrslu um starfsemi sína á næstliðnu ári og jafnframt
gera grein fyrir breytingum sem orðið hafa á þeim atriðum sem upplýsingar ber að
 veita um í umsókn um skráningu. Sérstaklega skal gera grein fyrir breytingum á
                  félagatali og ráðstöfun fjármuna félagsins.
    Tilkynna skal ráðuneytinu þegar í stað um skipun, flutning og starfslok
               forstöðumanns og um tilnefningu nýs forstöðumanns.
                        6. gr. Skráning felld úr gildi.
Ef skilyrði skráningar eru ekki lengur fyrir hendi eða trúfélag vanrækir skyldur
sínar samkvæmt lögum skal dóms- og kirkjumálaráðuneytið veita félaginu skriflega
  viðvörun og setja því frest til að bæta úr því sem áfátt er. Skal fresturinn
ekki vera skemmri en einn mánuður. Ef ekki er bætt úr því innan frestsins getur
  ráðherra ákveðið að fella skráningu trúfélags úr gildi. Áður en skráning er
       felld úr gildi skal gefa stjórn félags kost á að tjá sig um málið.
Þegar skráð trúfélag er lagt niður eða starfar af öðrum ástæðum ekki lengur sem
skráð trúfélag er þeim sem annast vörslu embættisbóka, sem því er falið að færa,
  skylt að afhenda þær dóms- og kirkjumálaráðuneytinu. Embættisbækurnar skulu
  afhentar Þjóðskjalasafni til varðveislu eftir sömu reglum og gilda um önnur
                                 opinber gögn.
 Ráðuneytið skal auglýsa niðurfellingu skráningar í Lögbirtingablaði og miðast
                          réttaráhrif hennar við það.
                     7. gr. Forstöðumenn skráðra trúfélaga.
Forstöðumaður skráðs trúfélags skal ekki vera yngri en 25 ára. Hann skal að öðru
   leyti fullnægja almennum hæfisskilyrðum til að gegna störfum á vegum hins
     opinbera, öðrum en þeim sem varða ríkisfang. Enn fremur er skilyrði að
     forstöðumaður eigi til sóknar að gjalda hér á landi samkvæmt lögum um
                                  sóknargjöld.
   Áður en forstöðumaður trúfélags tekur til starfa skal hann senda dóms- og
      kirkjumálaráðuneytinu skriflega yfirlýsingu um að hann muni vinna af
    samviskusemi þau störf sem honum eru í því starfi falin samkvæmt lögum.
Forstöðumaður skal færa þær embættisbækur sem ráðuneytið fyrirskipar. Hann gefur
  jafnframt út fullgild embættisvottorð um það efni sem í embættisbækurnar er
               skráð og um þau embættisverk sem hann hefur unnið.
Forstöðumaður skráðs trúfélags er háður ábyrgð opinbers starfsmanns í framkvæmd
 þeirra starfa sem honum eru falin samkvæmt ákvæðum laga. Vanræki hann skyldur
 sínar samkvæmt ákvæðum laga eða reglugerða settra samkvæmt þeim skal dóms- og
   kirkjumálaráðuneytið veita honum skriflega viðvörun og tilkynna það stjórn
trúfélagsins. Ef ekki er bætt úr eða ef um mjög alvarlegt brot er að ræða getur
   ráðuneytið svipt hann rétti til að framkvæma þau störf sem honum eru falin
 samkvæmt ákvæðum laga. Sama á við ef hann á annan hátt missir skilyrði til að
                          gegna starfi forstöðumanns.
                       8. gr. Aðild að skráðu trúfélagi.
  Þeir sem eru orðnir 16 ára að aldri geta tekið ákvörðun um inngöngu í skráð
                       trúfélag eða úrsögn úr trúfélagi.
   Barn skal frá fæðingu talið heyra til sama skráða trúfélagi og móðir þess.
  Það foreldri sem fer með forsjá barns tekur ákvörðun um inngöngu þess í eða
 úrsögn úr skráðu trúfélagi. Ef foreldrar fara saman með forsjá barns taka þeir
ákvörðun sameiginlega. Hafi barn náð 12 ára aldri skal leita álits þess um slíka
                                   ákvörðun.
    Hafi forsjá barns verið falin öðrum en foreldrum á grundvelli laga tekur
    forsjáraðili ákvörðun um inngöngu þess í eða úrsögn úr skráðu trúfélagi.
      Enginn má samtímis heyra til þjóðkirkjunni og skráðu trúfélagi utan
    þjóðkirkjunnar eða fleiri en einu skráðu trúfélagi utan þjóðkirkjunnar.
   9. gr. Innganga og úrsögn úr skráðu trúfélagi og úrsögn úr þjóðkirkjunni.
   Um inngöngu í og aðild að trúfélagi gilda þau ákvæði sem lög og samþykktir
  þeirra mæla fyrir um. Forstöðumaður sem í hlut á skal gæta þess að skilyrðum
   laga sé fullnægt og að sá sem leitar inngöngu heyri ekki samtímis til öðru
                      skráðu trúfélagi eða þjóðkirkjunni.
   Úrsögn úr skráðu trúfélagi eða þjóðkirkjunni skal beint skriflega eða með
 persónulegri tilkynningu til forstöðumanns sem í hlut á en hann skal gæta þess
                       að skilyrðum laganna sé fullnægt.
Forstöðumaður skal skrá inngöngu í eða úrsögn úr trúfélagi og láta í té vottorð
                               því til staðfestu.
 Að því leyti sem tilkynning til þjóðskrár um inngöngu í og úrsögn úr trúfélagi
 ræður skráningu vegna sérstakra atriða í sambandi við aðild að félagi, svo sem
    álagningar opinberra gjalda, ræðst gildistími í þeim atriðum af lögmætri
    tilkynningu til þjóðskrár. Geta þeir sem hlut eiga að máli annast slíka
                tilkynningu með framvísun vottorðs skv. 3. mgr.

                            III. kafli. Ýmis ákvæði.
10. gr. Ráðherra er heimilt að setja í reglugerð nánari reglur um framkvæmd laga
                                    þessara.
11. gr. Ákvæði laga þessara gilda um starfsemi skráðra trúfélaga sem fengið hafa
                       skráningu fyrir gildistöku þeirra.
                 12. gr. Lög þessi öðlast gildi 1. janúar 2000.

References

   Visible links
   1. http://www.althingi.is/dba-bin/lawformpr.pl?lnr=1999108
   2. http://www.althingi.is/dba-bin/ferill.pl?ltg=125&mnr=69
   3. http://www.althingi.is/altext/125/s/0069.html
