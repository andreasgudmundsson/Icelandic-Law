
   --------------------------------------------------------------------------

             Lög um öryggi raforkuvirkja, neysluveitna og raffanga

                           1996 nr. 146 27. desember

   --------------------------------------------------------------------------

                         Tóku gildi 30. desember 1996.

                    I. kafli. Gildissvið og skilgreiningar.
    1. gr. Tilgangur laga þessara er að draga sem mest úr hættu og tjóni af
  raforkuvirkjum, neysluveitum og rafföngum og truflunum af völdum starfrækslu
                                    þeirra.
2. gr. Ákvæði laga þessara ná til virkja og raffanga í landi, en ekki til eigin
            virkja farartækja, svo sem skipa, flugvéla og bifreiða.
  Ef ágreiningur verður um það hvort tiltekin virki falli undir lög þessi sker
                                  ráðherra úr.
      3. gr. Í lögum þessum hafa eftirfarandi orð merkingu sem hér segir:
    Ábyrgðarmaður: Eigandi, umráðamaður eða annar sá sem tilnefndur hefur verið
til að annast uppsetningu eða rekstur raforkuvirkja, neysluveitna og raffanga og
                      ber ábyrgð á lögmætu ástandi þeirra.
     Einkarafstöð: Rafstöð í einkaeign sem er staðbundin og framleiðir rafmagn
              fyrir neysluveitu og fær ekki rafmagn frá rafveitu.
   Innri öryggisstjórnun: Skilgreint eftirlitskerfi til að tryggja að kröfum um
 gæði vinnu og öryggi búnaðar, sem gerðar eru í samræmi við lög og reglugerðir,
                                  sé fullnægt.
      Innri öryggisstjórnunarkerfi: Kerfisbundnar ráðstafanir sem tryggja að
 starfsemi sé samkvæmt öryggiskröfum laga og reglugerða og sönnur eru færðar á
                                 með skráningu.
   Löggiltur rafverktaki: Sá sem hlotið hefur löggildingu Löggildingarstofu til
                              rafvirkjunarstarfa.
    Neysluveita: Raflögn og raflagnabúnaður innan við stofnkassa (eða búnað sem
                         gegnir hlutverki stofnkassa).
       Raffang: Hvers konar hlutur sem kemur að gagni við nýtingu rafmagns.
            Raforkuvirki: Mannvirki til vinnslu og dreifingar rafmagns.
        Rafskoðunarstofa: Faggiltur óháður aðili sem hefur starfsleyfi frá
           Löggildingarstofu til að annast skoðanir á raftæknisviði.
     Rafveita: Fyrirtæki sem framleiðir, flytur, dreifir og/eða selur rafmagn.
    Skoðun: Faglegt mat á hönnun raforkuvirkja, frágangi þeirra og samsetningu
  eða þjónustu við þau til að ákvarða samræmi þeirra við kröfur gildandi laga,
                   reglugerða og annarra lögmætra fyrirmæla.
                Virki: Samheiti fyrir raforkuvirki og neysluveitur.
    Yfireftirlit: Eftirlit með að ákvæðum þessara laga sé fylgt í framkvæmd með
     fullnægjandi hætti í samræmi við lögin og reglugerðir sem settar eru á
                               grundvelli þeirra.

           II. kafli. Öryggi raforkuvirkja, neysluveitna og raffanga.
 4. gr. Raforkuvirki, neysluveitur og rafföng skulu vera þannig úr garði gerð,
  notuð, þeim haldið við og eftir þeim litið að hætta af þeim fyrir heilsu og
öryggi manna og dýra, svo og hætta á umhverfisspjöllum, verði svo lítil sem við
                                  verði komið.
Raforkuvirki, neysluveitur og rafföng mega ekki hafa í för með sér hættu á tjóni
á eignum manna eða hættu á truflunum á starfrækslu rafmagnsbúnaðar sem fyrir er.
Sé unnt að afstýra því með öryggisráðstöfunum skulu þær gerðar á kostnað eiganda
  hins nýja búnaðar. Þó má skylda eiganda eldri búnaðarins til að bera nokkurn
  hluta kostnaðarins ef framkvæmd öryggisráðstafana er til verulegra hagsbóta
   fyrir starfrækslu búnaðarins framvegis. Svo má og ákveða að eigandi eldri
búnaðarins skuli kosta að nokkru eða öllu leyti öryggisráðstafanir sem framvegis
 verða hluti af búnaði hans og hans eign ef þær eru nauðsynlegar sökum þess að
eldri búnaðurinn hefur verið ófullkomnari eða miður tryggur en venja er til eða
  krafist er um nýjan búnað á þeim tíma þegar ráðstafanir koma til framkvæmda.
  Rafföng, neysluveitur og raforkuvirki má því aðeins setja á markað og taka í
  notkun að hönnun þeirra, gerð og frágangur stofni ekki öryggi manna og dýra,
umhverfi eða eignum í hættu þegar þau eru rétt upp sett, þeim við haldið og þau
                    notuð með þeim hætti sem til er ætlast.
  5. gr. Ábyrgðarmenn raforkuvirkja og neysluveitna bera ábyrgð á að þau séu í
  lögmætu ástandi. Á sama hátt skulu framleiðendur, innflytjendur og seljendur
            raffanga bera ábyrgð á lögmætu ástandi við sölu þeirra.
  Í því skyni að tryggja öryggi raforkuvirkja og rekstur þeirra sem frekast er
   unnt skulu ábyrgðarmenn raforkuvirkja rafveitna og stóriðjuvera, samkvæmt
ákvörðun ráðherra, koma upp innra öryggisstjórnunarkerfi með virkjum sem að mati
  Löggildingarstofu uppfyllir skilyrði laga þessara. Einnig skulu rafverktakar
koma upp innri öryggisstjórnun með eigin starfsemi sem að mati Löggildingarstofu
                        uppfyllir skilyrði laga þessara.

                         III. kafli. Rafmagnseftirlit.
6. gr. Yfireftirlit með öryggi raforkuvirkja, neysluveitna og raffanga samkvæmt
               lögum þessum skal vera í höndum Löggildingarstofu.
Hlutverk Löggildingarstofu á sviði rafmagnsöryggis skal m.a. vera eftirfarandi:
              1. vera ráðherra til ráðuneytis um rafmagnsöryggismál;
             2. hafa faglega umsjón með framkvæmd rafmagnsöryggismála;
     3. annast löggildingu rafverktaka, veita skoðunarstofum og ábyrgðarmönnum
 rafveitna starfsleyfi, ákveða viðurlög og beita sviptingum ef skilyrði leyfis
             eru ekki uppfyllt eða lögboðnar skyldur eru vanræktar;
   4. skera úr ágreiningi um öryggi raforkuvirkja, neysluveitna og raffanga, svo
 og skera úr um til hvaða öryggisráðstafana skuli grípa til að afstýra hættu og
               hver beri ábyrgð á og kostnað af framkvæmd úrbóta.
 7. gr. Með reglubundnum hætti skal fara fram skoðun á því hvort raforkuvirki,
   neysluveitur og rafföng og starfsemi þeirra er hlotið hafa löggildingu eða
          starfsleyfi Löggildingarstofu uppfylli ákvæði þessara laga.
8. gr. Einstaklingar og lögaðilar sem stofna vilja til reksturs rafskoðunarstofu
skulu sækja um starfsleyfi til Löggildingarstofu. Til að öðlast slík leyfi skal
rafskoðunarstofa vera faggilt í samræmi við lög um vog, mál og faggildingu, nr.
                                   100/1992.
   Starfsleyfi skulu ná til landsins alls og vera veitt til fimm ára í senn.
   Löggildingarstofa getur að undangenginni áminningu svipt rafskoðunarstofu
   starfsleyfi ef hún fullnægir ekki lengur skilyrðum leyfisins eða vanrækir
                                 skyldur sínar.
 9. gr. Hlutverk rafskoðunarstofa í eftirliti með vörnum gegn hættu og tjóni af
      raforkuvirkjum, neysluveitum og rafföngum skal vera sem hér greinir:
              1. að skoða ný og eldri raforkuvirki, og neysluveitur;
       2. að skoða innra öryggisstjórnunarkerfi rafveitna og framkvæmd þess;
                     3. að skoða aðstöðu og búnað rafverktaka;
      4. að skoða innra öryggisstjórnunarkerfi rafverktaka og framkvæmd þess;
                  5. að skoða rafföng og raforkuvirki á markaði.
  Í þeim tilvikum sem ekki er fyrir hendi faggilt rafskoðunarstofa til þess að
    annast skoðanir á tilteknu sviði skal Löggildingarstofa annast þær og sú
                            starfsemi vera faggilt.
  10. gr. Starfsmenn Löggildingarstofu og starfsmenn rafskoðunarstofa sem hafa
starfsleyfi á rafmagnsöryggissviði skv. 8. gr. skulu ætíð hafa óhindraðan aðgang
 að raforkuvirkjum, neysluveitum, starfsstöðum rafverktaka og rafföngum sem til
  skoðunar eru hverju sinni og rétt til að taka sýni og gera þær athuganir og
  rannsóknir sem nauðsynlegar eru taldar í því skyni að varna hættu á tjóni af
völdum rafmagns. Ábyrgðarmenn raforkuvirkja og neysluveitna og rafverktakar, svo
og framleiðendur, innflytjendur og seljendur raffanga, skulu veita þá aðstoð og
                 upplýsingar er þörf krefur og óskað er eftir.
11. gr. Telji starfsmenn rafveitna, rafskoðunarstofa eða rafverktaki að tiltekin
neysluveita, rafföng eða hvers konar hlutar raforkuvirkja séu varhugaverðir eða
 uppfylli ekki skilyrði laga þessara skal án tafar senda tilkynningu þess efnis
  til Löggildingarstofu. Tilkynning skal einnig send til Löggildingarstofu ef
     skoðunarstofa telur að tiltekinn rafverktaki, starfsmaður rafveitu eða
           ábyrgðarmaður rafveitu uppfylli ekki ákvæði laga þessara.
Berist Löggildingarstofu tilkynning skv. 1. mgr. þessarar greinar eða verði hún
   að öðru leyti þess áskynja að hætta kunni að stafa af rafmagnsbúnaði skal
  stofnunin tafarlaust grípa til þeirra úrræða sem grein þessi mælir fyrir um.
  Leiki rökstuddur grunur á því að rafmagnsbúnaður uppfylli ekki skilyrði laga
 þessara eða reglugerða á grundvelli þeirra getur Löggildingarstofa tímabundið
           bannað sölu eða notkun á meðan rannsókn fer fram í málinu.
    Leiði rannsókn Löggildingarstofu í ljós að rafmagnsbúnaður uppfylli ekki
skilyrði laga þessara eða reglugerða á grundvelli þeirra getur Löggildingarstofa
  bannað sölu hans, stöðvað notkun, bannað uppsetningu og krafist niðurtöku og
                                  innköllunar.
Telji Löggildingarstofa að einstaklingur eða lögaðili sem starfar samkvæmt leyfi
 eða löggildingu hennar hafi brotið ákvæði leyfisins eða löggildingarinnar skal
 stofnunin, áður en gripið er til leyfissviptingar, senda viðkomandi fyrirmæli
þar sem tilgreina skal ávirðingar, benda á leiðir til úrbóta og tilgreina fyrir
                      hvaða tíma framkvæma skuli úrbætur.
 Ákvörðunum og fyrirmælum Löggildingarstofu má skjóta til úrskurðar ráðherra en
                   málskot frestar ekki framkvæmd ákvörðunar.
      12. gr. Starfsmenn Löggildingarstofu og rafskoðunarstofa eru bundnir
  þagnarskyldu um atriði er þeir fá vitneskju um í starfi sínu og atvinnuleynd
hvílir yfir. Það skal þó ekki vera því til fyrirstöðu að Löggildingarstofa birti
  opinberlega upplýsingar um hættuleg raforkuvirki, neysluveitur og rafföng ef
       brýna nauðsyn ber til sökum þess að af hlutum þessum stafar hætta.
13. gr. Ráðherra setur í reglugerð^1) um raforkuvirki ákvæði til varnar hættu og
     tjóni af rafmagni og til varnar truflunum á starfrækslu raforkuvirkja,
neysluveitna og raffanga sem fyrir eru eða síðar kunna að koma. Jafnframt setur
                  ráðherra nánari ákvæði um framkvæmd laganna.
                       Í reglugerð skal setja ákvæði um:
    1. gerð, tilhögun, setningu, starfrækslu og eftirlit með raforkuvirkjum og
    neysluveitum, svo og öðrum mannvirkjum sem sett eru eða notuð svo nálægt
  raforkuvirkjum og neysluveitum að tjón, hætta eða tilfinnanleg truflun geti
                                   stafað af;
             2. framkvæmd og tilhögun yfireftirlits Löggildingarstofu;
            3. ábyrgð ábyrgðarmanna á ástandi virkja og meðferð þeirra;
    4. takmörkun á eða bann við innflutningi, sölu, smíði innan lands og notkun
 raffanga og einstakra hluta raforkuvirkja eða neysluveitna sem fullnægja ekki
                               settum skilyrðum;
   5. skyldur ábyrgðarmanna til þess að tilkynna, gefa skýrslu um og halda skrá
 yfir raforkuvirki og neysluveitur sem fyrir hendi eru, um ný virki og aukningu
                          og endurbætur eldri virkja;
     6. heimild til handa Löggildingarstofu til að láta stöðva um stundarsakir
  starfrækslu raforkuvirkja eða neysluveitna og rjúfa rafstraum hjá einstökum
  notendum og fyrirtækjum sem hlíta ekki ákvæðum laga þessara og reglugerða á
 grundvelli þeirra, svo og svipta þá löggildingu eða starfsleyfi sem gerst hafa
          brotlegir við lög þessi eða reglugerðir á grundvelli þeirra;
   7. innra öryggisstjórnunarkerfi og viðurkenningu Löggildingarstofu á því, svo
                   og um skyldur ábyrgðarmanna, sbr. 5. gr.;
    8. tíðni, umfang og framkvæmd skoðana sem skulu vera í samræmi við þá hættu
    sem stafar af gerð raforkuvirkis, neysluveitu eða raffangs, sbr. 7. gr.;
     9. eftirlit með raforkuvirkjum, neysluveitum og rafföngum, innfluttum eða
                             smíðuðum innan lands;
          10. starfsleyfi tilnefndra ábyrgðarmanna rafveitna, starfsleyfi
  rafskoðunarstofa, löggildingu rafverktaka og um skilyrði sem fullnægja þarf;
     11. fræðslu og upplýsingar um hættu af rafmagni og leiðir til að verjast
                                     henni;
      12. birtingu niðurstaðna skoðana, upplýsinga um slys og tjón og annarra
                       upplýsinga um rafmagnsöryggismál;
      13. heimildir Löggildingarstofu til að setja nánari reglur um tæknilega
útfærslu á gerð, tilhögun, eftirliti og starfrækslu raforkuvirkja, neysluveitna
    og raffanga, svo og á skoðunaraðferðum rafskoðunarstofa og rafverktaka.
Í reglugerð er ráðherra heimilt að setja ákvæði um raforkuvirki eða rafföng sem
 falla ekki undir ákvæði samningsins um Evrópska efnahagssvæðið, þar með taldar
                            bókanir hans og viðauka.
   ^1)[2]Rg. 264/1971, sbr. [3]94/1997, [4]458/1997, [5]285/1998 og [6]121/1999;
                       [7]rg. 144/1994, sbr. [8]104/2001.

                             IV. kafli. Gjaldtaka.
    14. gr. Til reksturs rafmagnsöryggismála sem Löggildingarstofu eru falin
           samkvæmt lögum þessum skal aflað fjár á eftirfarandi hátt:
   1. Vegna yfireftirlits Löggildingarstofu með rafveitum skulu rafveitur árlega
 greiða til stofnunarinnar gjald sem nemur allt að 0,2% af heildartekjum þeirra
 af raforkusölu og leigu mælitækja, að frádregnu andvirði aðkeyptrar raforku og
  virðisaukaskatti. Ef eigandi raforkuvers notar sjálfur alla orku sem þar er
 unnin eða verulegan hluta hennar og hún er ekki mæld eða verðlögð eða ekki er
   vitað um tekjur af raforkusölu skal hann greiða gjald af áætlaðri notkun.
 Undanþegin ákvæðum þessa töluliðar er raforkusala til Íslenska álfélagsins hf.
og Íslenska járnblendifélagsins hf., svo og til annarra iðjuvera sem undanþegin
                           kunna að verða með lögum.
       2. Vegna úrtaksskoðana sem Löggildingarstofa lætur framkvæma á búnaði
   rafveitna og skoðana á innri öryggisstjórnun þeirra skulu rafveitur greiða
 skoðunarkostnað samkvæmt gjaldskrá sem Löggildingarstofa gefur út og ráðherra
                                  staðfestir.
   3. Vegna yfireftirlits Löggildingarstofu og úrtaksskoðana sem stofnunin lætur
framkvæma á búnaði stóriðjuvera sem kaupa eða framleiða raforku sem undanskilin
    er gjaldtöku skv. 1. tölul. skulu eigendur þeirra greiða skoðunarkostnað
   samkvæmt gjaldskrá sem Löggildingarstofa gefur út og ráðherra staðfestir.
   Undir gjaldtöku samkvæmt tölulið þessum má fella kostnað við yfireftirlit og
                          skoðanir á einkarafstöðvum.
       4. Vegna yfireftirlits Löggildingarstofu og þeirra úrtaksskoðana sem
  stofnunin lætur framkvæma á nýjum neysluveitum og neysluveitum í rekstri og
 þrátt fyrir ákvæði annarra laga um rafveitur skulu rafveitur árlega greiða til
     stofnunarinnar gjald sem nemur allt að 0,6% af heildartekjum þeirra af
  raforkusölu og leigu mælitækja, að frádregnu andvirði aðkeyptrar raforku og
                               virðisaukaskatti.
    Undanþegin ákvæðum þessa töluliðar er raforkusala til Íslenska álfélagsins
    hf. og Íslenska járnblendifélagsins hf., svo og til annarra iðjuvera sem
                      undanþegin kunna að verða með lögum.
   5. Vegna yfireftirlits Löggildingarstofu og eftirlits með rafföngum á markaði
  sem stofnunin lætur framkvæma skulu innflytjendur og innlendir framleiðendur
 greiða til stofnunarinnar eftirlitsgjald af eftirlitsskyldum rafföngum sem má
vera allt að 0,15% af tollverði innfluttrar vöru eða af sambærilegum gjaldstofni
                                innlendrar vöru.
          Undanþegin þessari gjaldtöku eru rafföng sem seld eru úr landi.
       6. Vegna yfireftirlits Löggildingarstofu og þeirra úrtaksskoðana sem
stofnunin lætur framkvæma á aðstöðu, búnaði og innri öryggisstjórnun rafverktaka
        skulu rafverktakar greiða skoðunarkostnað samkvæmt gjaldskrá sem
               Löggildingarstofa gefur út og ráðherra staðfestir.
   7. Löggildingarstofu er heimilt að láta prófa rafföng innlendra framleiðenda
       sem sett eru á markað í fyrsta sinn. Framleiðendur raffanga greiða
 Löggildingarstofu fyrir slíkar prófanir samkvæmt gjaldskrá sem stofnunin gefur
                           út og ráðherra staðfestir.
   8. Löggildingarstofu er heimilt að láta framkvæma aukaskoðanir eða auka tíðni
úrtaksskoðana hjá aðilum sem ítrekað hafa orðið uppvísir að því að uppfylla ekki
   skilyrði laga þessara eða reglugerða á grundvelli þeirra. Þeir sem slíkar
    aukaskoðanir beinast að skulu greiða kostnað sem af þeim hlýst samkvæmt
        gjaldskrá sem Löggildingarstofa gefur út og ráðherra staðfestir.
  Ráðherra getur í reglugerð^1) sett nánari ákvæði um gjöld þessi. Í reglugerð
  getur ráðherra heimilað rafveitum, eigendum neysluveitna og rafverktökum að
semja beint við rafskoðunarstofur um skoðanir skv. 2., 3. og 6. tölul. þessarar
                                    greinar.
        ^1)[9]Rg. 264/1971, sbr. [10]94/1997, [11]458/1997 og [12]285/1998.

                             V. kafli. Ýmis ákvæði.
15. gr. Ef ekki er farið að ákvörðunum eða fyrirmælum Löggildingarstofu samkvæmt
lögum þessum getur stofnunin ákveðið að sá eða þeir sem ákvörðunin beinist gegn
 greiði dagsektir þar til farið verður að þeim. Dagsektir geta numið frá 10 til
 500 þús. kr. á dag. Ákvörðun um dagsektir skal tilkynnt bréflega á sannanlegan
                         hátt þeim sem hún beinist að.
   Ákvarðanir skv. 1. mgr. um að leggja á dagsektir eru aðfararhæfar, svo og
     sakarkostnaður. Við aðför samkvæmt ákvörðunum um dagsektir skal kveðja
     gerðarþola fyrir héraðsdóm og um málsmeðferð skal fara skv. 13. kafla
                                  aðfararlaga.
     Öll gjöld og dagsektir samkvæmt lögum þessum má taka lögtaki á kostnað
                                   gjaldanda.
16. gr. Með dómi er heimilt að gera upptæk raforkuvirki og rafföng sem framleidd
    eru, seld, afhent eða notuð andstætt ákvæðum laga þessara, reglugerða og
                      öryggisfyrirmælum Löggildingarstofu.
17. gr. Brot gegn lögum þessum varða sektum. Með mál út af brotum á lögum þessum
     og reglugerðum á grundvelli þeirra skal farið að hætti opinberra mála.
    18. gr. Rafveitur geta óskað eftir allt að tólf mánaða aðlögunartíma frá
gildistöku laga þessara til að hverfa frá eftirliti með rafmagnslögnum og tækjum
  sem notuð eru í sambandi við veitur þeirra. Rafveitur skulu hafa samráð við
 Löggildingarstofu um þá aðlögun. Á aðlögunartíma skal skoðun rafveitna fylgja
reglum Löggildingarstofu sem eru þær sömu fyrir landið allt. Grein þessi frestar
                  ekki gildistöku ákvæða 14. gr. laga þessara.
                     19. gr. Lög þessi öðlast þegar gildi.

References

   Visible links
   1. http://www.althingi.is/dba-bin/lawformpr.pl?lnr=1996146
   2. http://www.reglugerd.is/interpro/dkm/WebGuard.nsf/key2/264-1971
   3. http://www.reglugerd.is/interpro/dkm/WebGuard.nsf/key2/094-1997
   4. http://www.reglugerd.is/interpro/dkm/WebGuard.nsf/key2/458-1997
   5. http://www.reglugerd.is/interpro/dkm/WebGuard.nsf/key2/285-1998
   6. http://www.reglugerd.is/interpro/dkm/WebGuard.nsf/key2/121-1999
   7. http://www.reglugerd.is/interpro/dkm/WebGuard.nsf/key2/144-1994
   8. http://www.reglugerd.is/interpro/dkm/WebGuard.nsf/key2/104-2001
   9. http://www.reglugerd.is/interpro/dkm/WebGuard.nsf/key2/264-1971
  10. http://www.reglugerd.is/interpro/dkm/WebGuard.nsf/key2/094-1997
  11. http://www.reglugerd.is/interpro/dkm/WebGuard.nsf/key2/458-1997
  12. http://www.reglugerd.is/interpro/dkm/WebGuard.nsf/key2/285-1998
