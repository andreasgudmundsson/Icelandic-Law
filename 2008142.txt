
   --------------------------------------------------------------------------

Lög um rannsókn á aðdraganda og orsökum falls íslensku bankanna 2008 og tengdra
                                    atburða

                           2008 nr. 142 17. desember

   --------------------------------------------------------------------------

                 Ferill málsins á Alþingi.   Frumvarp til laga.

Tóku gildi 18. desember 2008. Breytt með l. 146/2009 (tóku gildi 1. jan. 2010),
   l. 162/2010 (tóku gildi 1. jan. 2011) og l. 126/2011 (tóku gildi 30. sept.
                                     2011).

                         I. kafli. Markmið rannsóknar.
  1. gr. Tilgangur laga þessara er að sérstök rannsóknarnefnd á vegum Alþingis
leiti sannleikans um aðdraganda og orsök falls íslensku bankanna 2008 og tengdra
 atburða. Þá skal hún leggja mat á hvort um mistök eða vanrækslu hafi verið að
ræða við framkvæmd laga og reglna um fjármálastarfsemi á Íslandi og eftirlit með
   henni, og hverjir kunni að bera ábyrgð á því. Nefndin skal í þessu skyni:
      1. Varpa sem skýrustu ljósi á aðdraganda og orsakir þess vanda íslenska
  bankakerfisins sem varð Alþingi tilefni til að setja [1]lög nr. 125/2008, um
       heimild til fjárveitingar úr ríkissjóði vegna sérstakra aðstæðna á
                             fjármálamarkaði o.fl.
      2. Afla upplýsinga um starfsemi fjármálafyrirtækja sem geta skýrt vanda
þeirra, svo sem um fjármögnun og útlánastefnu þeirra, eignarhald, endurskoðun og
                        tengsl þeirra við atvinnulífið.
       3. Gera úttekt á reglum íslenskra laga um fjármálamarkaðinn og tengda
atvinnustarfsemi í samanburði við reglur annarra landa og framkvæmd stjórnvalda
                                    á þeim.
   4. Leggja mat á hvernig staðið hafi verið að eftirliti með fjármálastarfsemi
 hér á landi á síðustu árum og upplýsingagjöf af því tilefni milli stjórnvalda,
                       til ríkisstjórnar og til Alþingis.
         5. Koma með ábendingar og tillögur að breytingum á lögum, reglum,
    vinnubrögðum og skipulagi opinberrar stjórnsýslu sem miða að því að gera
     íslenskt fjármálakerfi færara um að bregðast við þróun og breytingum á
                         alþjóðlegum fjármálamörkuðum.
   6. Gera ráðstafanir til þess að hlutaðeigandi yfirvöld fjalli um mál þar sem
   grunur vaknar við rannsókn nefndarinnar um refsiverða háttsemi eða brot á
 starfsskyldum og gera jafnframt grein fyrir þeim málum í skýrslu til Alþingis.
    7. Skila Alþingi skýrslu um rannsóknina ásamt þeim samantektum og úttektum
           sem nefndin ákveður að láta vinna í þágu rannsóknarinnar.
  Að því marki sem nefndin telur nauðsynlegt er henni heimilt að láta rannsókn
sína taka til atburða eftir gildistöku [2]laga nr. 125/2008 eða gera tillögu um
                      frekari rannsókn á slíkum atburðum.
Í tengslum við athugun á fyrrgreindum atriðum skal enn fremur fara fram rannsókn
 þar sem lagt verði mat á hvort skýringar á falli íslensku bankanna og tengdum
   efnahagsáföllum megi að einhverju leyti finna í starfsháttum og siðferði.

           II. kafli. Skipan rannsóknarnefndarinnar og störf hennar.
2. gr. Skipa skal nefnd þriggja manna til að rannsaka og leggja mat á þau atriði
               sem tilgreind eru í 1. gr. Í nefndinni eiga sæti:
     1. Einn dómara Hæstaréttar Íslands skipaður af forsætisnefnd og skal hann
 vera formaður nefndarinnar. [Hlutaðeigandi ráðherra]^1) skal veita honum leyfi
 frá störfum réttarins á meðan nefndin starfar. Verði hann forfallaður eða geti
   ekki af öðrum ástæðum sinnt starfinu skal forsætisnefnd skipa annan dómara
 réttarins til að taka sæti í nefndinni eða einstakling sem fullnægir skilyrðum
                  laga til að gegna starfi hæstaréttardómara.
      2. Umboðsmaður Alþingis. Verði hann forfallaður eða geti ekki af öðrum
ástæðum sinnt starfinu skal forsætisnefnd Alþingis skipa annan mann í nefndina í
     hans stað sem uppfyllir skilyrði laga til að gegna starfi umboðsmanns.
    3. Hagfræðingur, löggiltur endurskoðandi eða háskólamenntaður sérfræðingur,
  sem hefur víðtæka þekkingu á efnahagsmálum og/eða starfsemi fjármálamarkaða,
                      skipaður af forsætisnefnd Alþingis.
   Rannsóknarnefndin skipar sérstaka vinnuhópa með fulltrúum innlendra og/eða
     erlendra sérfræðinga sem séu nefndinni til aðstoðar eða sinni ákveðnum
                              rannsóknarverkefnum.
 Forsætisnefnd skipar þriggja manna vinnuhóp einstaklinga með háskólamenntun í
  heimspeki, sagnfræði, félagsfræði, stjórnmálafræði, fjölmiðlafræði eða öðrum
  hliðstæðum greinum sem fjallar í samráði við rannsóknarnefndina um þann þátt
                 rannsóknarinnar sem getið er í 3. mgr. 1. gr.
 Rannsóknarnefndin er í störfum sínum óháð fyrirmælum frá öðrum, þar með töldu
     Alþingi. Sama gildir um vinnuhópa skv. 2. og 3. mgr. þessarar greinar.
                             ^1)L. 126/2011, 500. gr.
3. gr. Um sérstakt hæfi nefndarmanna fer eftir sömu reglum og fram koma í [3]3.
 gr. stjórnsýslulaga, nr. 37/1993. Ber nefndarmanni að víkja sæti að því marki
     sem hann tengist einstaklingi, stofnun eða einkafyrirtæki sem rannsókn
                            nefndarinnar beinist að.
  Nefndin skal birta opinberlega upplýsingar um hlutabréfaeign nefndarmanna í
fjármálafyrirtækjum sem aðgerðir stjórnvalda samkvæmt [4]lögum nr. 125/2008 hafa
 tekið til, skuldir þeirra við þau, svo og starfsleg tengsl þeirra, maka þeirra
 og náinna skyldmenna þeirra við þá sem sinnt hafa stjórnunarstörfum í umræddum
   fjármálafyrirtækjum eða þeim stofnunum ríkisins sem rannsókn nefndarinnar
  beinist að. Sama gildir um önnur atriði sem haft geta áhrif á sérstakt hæfi
  nefndarmanna. Upplýsingar þessar skulu miðast við síðastliðin fimm ár fyrir
   gildistöku laganna, fjárhæðir sem eru yfir fimm milljónir króna og einnig
     eignarhluta umfram þá fjárhæð í félögum sem átt hafa hluti í umræddum
                     fjármálafyrirtækjum 1. september 2008.
4. gr. Nefndin getur leitað sérfræðilegrar aðstoðar innlendra eða erlendra aðila
   við mat á einstökum þáttum rannsóknarinnar. Nefndin skal gæta þess að þeir
 sérfróðu aðilar sem hún leitar til hafi ekki tengsl eða hagsmuni sem leiða til
 þess að þeir uppfylli ekki kröfur skv. [5]3. gr. stjórnsýslulaga, nr. 37/1993.
     Nefndin getur ráðið starfsmenn sér til aðstoðar og fer um verksvið og
ráðningarkjör þeirra eftir nánari ákvörðun nefndarinnar. Ekki er skylt að fylgja
  [6]7. gr. laga nr. 70/1996, um réttindi og skyldur starfsmanna ríkisins, við
ráðningu þeirra. Lögin gilda að öðru leyti um réttindi og skyldur starfsmannanna
                     og greiðast laun þeirra úr ríkissjóði.
    Þagnarskylda skv. [7]18. gr. laga nr. 70/1996, sbr. [8]136. gr. almennra
    hegningarlaga, nr. 19/1940, hvílir á nefndarmönnum og öðrum er vinna að
  rannsókninni um þær upplýsingar sem nefndinni berast og leynt eiga að fara.
    Nefndinni er þó heimilt að afhenda upplýsingar og gögn til vinnuhópa og
  sérfræðilegra ráðgjafa í þeim mæli sem nauðsynlegt er. Sama á við ef nefndin
   telur afhendingu slíkra upplýsinga nauðsynlega vegna gagnkvæmrar miðlunar
 upplýsinga og samstarfs við aðila erlendis sem sinna hliðstæðum rannsóknum og
   nefndin. Afhendi nefndin upplýsingar á grundvelli þessara heimilda hvílir
                   þagnarskylda á þeim sem fær gögnin afhent.
   Ákvæði 3. mgr. skulu ekki standa því í vegi að rannsóknarnefndin geti birt
    upplýsingar, sem annars væru háðar þagnarskyldu, ef nefndin telur slíkt
nauðsynlegt til að rökstyðja niðurstöður sínar. Nefndin skal þó því aðeins birta
   upplýsingar um persónuleg málefni einstaklinga, þ.m.t. fjármál þeirra, að
    verulegir almannahagsmunir af því að birta upplýsingarnar vegi þyngra en
                   hagsmunir þess einstaklings sem í hlut á.
5. gr. Nefndin tekur ákvörðun um hvernig haga skuli rannsókninni, þar á meðal um
  nánari afmörkun rannsóknarefnisins. Formaður stýrir fundum nefndarinnar sem
   skulu vera lokaðir. Halda skal fundargerð um það sem fram fer á fundunum.
Nefndin getur ákveðið að hluti nefndarmanna komi fram fyrir hönd nefndarinnar á
fundum eða við skýrslutökur af þeim sem nefndin kallar fyrir sig. Við ákvarðanir
nefndarinnar um framkvæmd rannsóknarinnar ræður afl atkvæða úrslitum mála. Verði
 ágreiningur um einstök atriði í niðurstöðum eða skýrslum nefndarinnar sem hún
 birtir geta einstakir nefndarmenn gert sérstaklega grein fyrir afstöðu sinni í
                                     bókun.

                III. kafli. Rannsóknarheimildir og málsmeðferð.
  6. gr. Sérhverjum, jafnt einstaklingum, stofnunum sem lögaðilum, er skylt að
  verða við kröfu rannsóknarnefndarinnar um að láta í té upplýsingar, gögn og
   skýringar sem hún fer fram á. Með gögnum er meðal annars átt við skýrslur,
  skrár, minnisblöð, bókanir, samninga og önnur gögn sem nefndin óskar eftir í
                             þágu rannsóknarinnar.
   Nefndinni er heimilt að kalla einstaklinga til fundar við sig til að afla
 munnlegra upplýsinga í þágu rannsóknarinnar og er viðkomandi þá skylt að mæta.
 Heimilt er að taka það sem fer fram á slíkum fundum upp á hljóð- eða myndband.
Skylt er að verða við kröfu rannsóknarnefndar um að veita upplýsingar þó að þær
 séu háðar þagnarskyldu, t.d. samkvæmt reglum um starfsemi fjármálafyrirtækja,
sérstökum reglum um utanríkismál, öryggi ríkisins eða fundargerðir ríkisstjórnar
og ráðherrafunda og fundargerðir nefnda Alþingis. Sama gildir um upplýsingar sem
      óheimilt er að lögum að veita fyrir dómi nema með samþykki ráðherra,
   forstöðumanns eða annars yfirmanns viðkomandi, jafnt hjá hinu opinbera sem
                                einkafyrirtæki.
     Lögmaður, endurskoðandi eða annar aðstoðarmaður verður þó ekki krafinn
upplýsinga, sem honum hefur verið trúað fyrir út af rannsókn nefndarinnar, nema
 með leyfi þess sem í hlut á. Ákvæði a- og b-liðar 2. mgr. ásamt 3. og 4. mgr.
119. gr. laga um meðferð sakamála gilda enn fremur um upplýsingagjöf þeirra sem
þar eru tilgreindir. Dómari sker úr um upplýsingaskyldu þeirra og verður mál af
                 því tagi rekið skv. 6. mgr. þessarar greinar.
Stjórnvöld skulu veita alla nauðsynlega aðstoð sem nefndin óskar eftir við störf
    sín. Þá skal nefndin, ef hún óskar, fá aðgang að gögnum og skýrslum sem
 sérfróðir aðilar á vegum stjórnvalda hafa unnið að um málefni sem falla undir
                              starf nefndarinnar.
Nú verður ágreiningur um upplýsingaskyldu samkvæmt ákvæðum þessara laga og getur
  rannsóknarnefndin þá leitað um hann úrskurðar héraðsdóms á grundvelli [9]XV.
   kafla laga nr. 88/2008, um meðferð sakamála. Lögregla skal veita nefndinni
 liðsinni við að framfylgja slíkum dómsúrskurði. Heimilt er að kæra úrskurðinn
        til Hæstaréttar innan þriggja sólarhringa frá uppkvaðningu hans.
 Rannsóknarnefnd er heimilt í þágu rannsóknar að beita ákvæði [10]73. gr. laga
  nr. 88/2008 til að varna því að gögnum sé fargað og skal lögregla framfylgja
                                þeirri ákvörðun.
  7. gr. Rannsóknarnefndin getur við rannsókn máls gert athuganir á starfsstað
opinberrar stofnunar, fyrirtækis, samtaka fyrirtækja eða í öðru húsnæði og lagt
  hald á gögn þegar nefndin telur það nauðsynlegt í þágu rannsóknarinnar. Við
   framkvæmd aðgerða samkvæmt þessari grein skal fylgja ákvæðum [11]laga nr.
 88/2008, um meðferð sakamála, um leit og hald á munum. Rannsóknarnefndinni er
            heimilt að leita atbeina lögreglu við framkvæmd leitar.
 Rannsóknarnefndin hefur heimild til að óska beint eftir gögnum og upplýsingum
frá erlendum stjórnvöldum í tengslum við rannsókn sína. Skulu íslensk stjórnvöld
  veita atbeina sinn til slíkrar gagna- og upplýsingaöflunar ef nefndin óskar
                                   eftir því.
 8. gr. Sérhverjum er skylt að koma fyrir nefndina til skýrslutöku krefjist hún
   þess. Nefndin tilkynnir þeim sem hún óskar eftir að komi fyrir nefndina um
    skýrslutökuna með sannanlegum hætti og upplýsir um stað og stund hennar.
Formaður nefndarinnar stýrir skýrslutökum en getur falið öðrum nefndarmanni það.
 Þá getur hann falið starfsmanni nefndarinnar, fulltrúa vinnuhóps eða öðrum er
 vinna að rannsókninni að beina spurningum að þeim sem gefur skýrslu. Taka skal
          upp á hljóð- eða myndband það sem fram fer við skýrslutöku.
  9. gr. Nefndin getur óskað þess að héraðsdómari kveðji mann fyrir dóm til að
   bera vitni um atvik sem máli skipta að mati nefndarinnar. Um kvaðningu og
skýrslugjöf og aðra framkvæmd skal fara eftir ákvæðum laga um meðferð sakamála,
     eftir því sem við á. Ákveða má að skýrsla sé gefin fyrir luktum dyrum.
10. gr. Þeim sem kemur fyrir nefndina á fund skv. 2. mgr. 6. gr. eða er kallaður
   til skýrslugjafar er heimilt að hafa með sér aðstoðarmann á eigin kostnað.
    11. gr. Ef maður af ásetningi neitar að gegna skyldu sinni til að veita
 nefndinni upplýsingar samkvæmt ákvæðum þessara laga skal hann sæta sektum eða
   fangelsi allt að 2 árum. Sömu refsingu varðar að gefa nefndinni rangar eða
villandi upplýsingar eða skjóta undan, spilla eða eyða gögnum sem nefndin óskar
    að fá afhent. Um slík mál skal farið samkvæmt lögum um meðferð sakamála.
    Ákvæði 1. mgr. á þó ekki við ef einstaklingur skorast undan því að svara
spurningu af þeirri ástæðu að ætla megi að í svari hans geti falist játning eða
 bending um að hann hafi framið refsiverðan verknað eða atriði sem valdi honum
siðferðislegum hnekki eða tilfinnanlegu fjárhagstjóni. Sama á við ef ætla má að
svar hefði sömu afleiðingar fyrir einhvern þann sem tengist viðkomandi með þeim
   hætti sem segir í 1. og 2. mgr. [12]117. gr. laga nr. 88/2008, um meðferð
                                   sakamála.
 12. gr. Óheimilt er að rýra réttindi, segja upp samningi, slíta honum eða láta
mann gjalda þess á annan hátt ef hann hefur látið nefndinni í té upplýsingar sem
  þýðingu hafa fyrir rannsóknina. Séu leiddar líkur að því skal gagnaðili sýna
    fram á að ákvörðun sé reist á öðrum forsendum en þeim að hann hafi veitt
                             nefndinni upplýsingar.
    Ef einstaklingur hefur frumkvæði að því að bjóða eða láta nefndinni í té
  upplýsingar eða gögn, sem tengjast opinberri stofnun, fyrirtæki, móður- eða
dótturfyrirtæki þess eða fyrirtækjum sem það er í viðskiptum við eða stjórnendum
   þeirra, og óskar eftir því að hann sæti ekki ákæru þótt upplýsingarnar eða
gögnin leiði líkur að refsiverðu broti hans sjálfs, er nefndinni heimilt að óska
 eftir því við ríkissaksóknara að hann ákveði að hlutaðeigandi sæti ekki ákæru.
  Ef um opinberan starfsmann er að ræða getur nefndin, af sama tilefni, óskað
 eftir því við hlutaðeigandi forstöðumann eða ráðuneyti að hlutaðeigandi verði
            ekki látinn sæta viðurlögum vegna brota á starfsskyldum.
Skilyrði ákvörðunar skv. 2. mgr. eru að upplýsingar eða gögn tengist refsiverðu
    broti eða broti á opinberum starfsskyldum og talið sé líklegt að þessar
  upplýsingar eða gögn geti haft verulega þýðingu fyrir rannsókn nefndarinnar
 samkvæmt lögum þessum eða séu mikilvæg viðbót við fyrirliggjandi sönnunargögn.
 Ef upplýsingar eða gögn tengjast refsiverðu broti þá er það jafnframt skilyrði
 fyrir beitingu þessarar heimildar að rökstuddur grunur sé uppi um það að mati
ríkissaksóknara að upplýsingar eða gögn tengist alvarlegu broti, fyrirséð sé að
sök þess sem lætur slíkt í té sé mun minni en sök þess eða þeirra sem gögnin eða
 upplýsingarnar beinast gegn og ástæða sé til að ætla að án þeirra muni reynast
             torvelt að færa fram fullnægjandi sönnur fyrir broti.
  13. gr. Að gagnaöflun lokinni gerir nefndin þeim sem ætla má að orðið hafi á
mistök eða hafi orðið uppvís að vanrækslu í starfi skriflega grein fyrir afstöðu
sinni og eftir atvikum lagatúlkun á þeim atriðum sem varða þátt hans í málinu og
 nefndin íhugar að fjalla um í skýrslu til Alþingis. Nefndin veitir viðkomandi
       hæfilegan frest til að gera skriflega athugasemd við þessi atriði.
14. gr. Vakni grunur við rannsókn nefndarinnar um að refsiverð háttsemi hafi átt
 sér stað tilkynnir hún ríkissaksóknara um það og tekur hann ákvörðun um hvort
           rannsaka beri málið í samræmi við lög um meðferð sakamála.
 Ef nefndin telur að ætla megi að opinber starfsmaður hafi gerst brotlegur við
  starfsskyldur sínar samkvæmt ákvæðum [13]laga nr. 70/1996 eða eftir ákvæðum
annarra laga sem gilda um störf hans skal hún tilkynna viðkomandi forstöðumanni
                       þar um og hlutaðeigandi ráðuneyti.
 Nefndinni er ekki skylt að gefa viðkomandi kost á að tjá sig sérstaklega um þá
 ákvörðun hennar að senda mál til ríkissaksóknara, forstöðumanns eða ráðuneytis
                               skv. 1. og 2. mgr.
            Um ábyrgð ráðherra fer samkvæmt lögum um ráðherraábyrgð.
   Upplýsingar um þau mál sem greinir í 1. og 2. mgr. skulu birtar í skýrslu
                                 nefndarinnar.
Ekki er heimilt að nota upplýsingar sem einstaklingur hefur veitt nefndinni sem
               sönnunargagn í sakamáli sem höfðað er gegn honum.

                IV. kafli. Skýrsla nefndar og afgreiðsla hennar.
     15. gr. Rannsóknarnefndin skal láta Alþingi í té skriflega skýrslu með
    rökstuddum niðurstöðum rannsóknar sinnar ásamt ábendingum og tillögum um
   úrbætur. Skýrslan skal þegar í stað gerð opinber. Rannsóknarnefndin getur
       ákveðið að skila til Alþingis sérstökum skýrslum um einstaka hluta
 rannsóknarinnar eða áfangaskýrslum og skal haga meðferð þeirra á sama hátt og
        lokaskýrslu. [Skýrslunni skal skilað fyrir lok janúar 2010.]^1)
           [Alþingi kýs níu þingmenn í nefnd til að fjalla um skýrslu
 rannsóknarnefndarinnar og móta tillögur að viðbrögðum Alþingis við niðurstöðum
     hennar. Nefndin skal skila tillögum sínum á núverandi löggjafarþingi.
 Um þingmannanefndina gilda ákvæði þingskapa um fastanefndir, eftir því sem við
á, en nefndin setur sér að öðru leyti verklagsreglur. Hún gefur Alþingi skýrslu
    um störf sín, sbr. [14]26. og [15]31. gr. laga nr. 55/1991, um þingsköp
 Alþingis, getur lagt fram tillögur að öðrum þingmálum eftir því sem efni máls
  krefur og fylgt eftir ábendingum í skýrslunni um úrbætur á reglum með því að
            vísa þeim til viðkomandi fastanefndar ef ástæða er til.
Ef nefndin telur nauðsynlegt að afla frekari upplýsinga um einstök atriði getur
hún falið einum eða fleiri sérfróðum aðilum að rannsaka þau og gefa sér skýrslu
   um niðurstöðuna. Reglur II., III. og VI. kafla laga þessara gilda um slíka
   framhaldsrannsókn eftir því sem við á, þar á meðal um rannsóknarheimildir,
        þagnarskyldu og birtingu upplýsinga sem háðar eru þagnarskyldu.
  Nefndin skal svo fljótt sem auðið er taka afstöðu til þess hvort einhverjum
hluta rannsóknargagna verði skilað síðar til Þjóðskjalasafns en áætlað er, sbr.
     5. mgr. 17. gr., út af fyrirhugaðri framhaldsrannsókn. Þeir sem annast
framhaldsrannsókn eiga aðgang að gögnum sem rannsóknarnefndin hefur aflað að því
                marki sem nauðsynlegt er í þágu rannsóknarinnar.
        Kosning þingmannanefndarinnar hefur sömu réttaráhrif og kosning
 rannsóknarnefndar skv. [16]39. gr. stjórnarskrárinnar til athugunar á störfum
   ráðherra, sbr. 2. mgr. [17]14. gr. laga nr. 4/1963, um ráðherraábyrgð.]^1)
                              ^1)L. 146/2009, 1. gr.

                V. kafli. Upplýsingagjöf meðan nefndin starfar.
  16. gr. Nefndin ákveður sjálf hvaða upplýsingar eða tilkynningar hún birtir
 opinberlega um störf sín þar til nefndin hefur skilað Alþingi skýrslu skv. 15.
             gr. Sama gildir um aðgang að gögnum sem nefndin aflar.
    Nefndin skal reglulega veita forseta Alþingis og formönnum þingflokkanna
  upplýsingar um framgang rannsóknarinnar. Forseti Alþingis getur í tilefni af
    slíkri upplýsingagjöf gert Alþingi grein fyrir fram komnum upplýsingum.
       Óheimilt er að veita aðgang að gögnum hjá opinberum stofnunum sem
   rannsóknarnefndin hefur fengið afhent við rannsókn þessa nema með samþykki
                            rannsóknarnefndarinnar.

                            VI. kafli. Ýmis ákvæði.
17. gr. Sá dómari Hæstaréttar sem gegnir starfi formanns og umboðsmaður Alþingis
  skulu meðan þeir sinna starfi nefndarinnar njóta þeirra lögkjara sem fylgja
  embættum þeirra. Forsætisnefnd Alþingis ákveður að öðru leyti greiðslur til
   nefndarmanna og ákveður önnur starfskjör þeirra. Þá ákveður hún þóknun til
              þeirra sem hún skipar í vinnuhóp skv. 3. mgr. 2. gr.
 Ákvæði [18]upplýsingalaga, nr. 50/1996, og ákvæði [19]18.[20]21. gr. laga nr.
   77/2000, um persónuvernd og meðferð persónuupplýsinga, gilda ekki um störf
rannsóknarnefndarinnar. Sama gildir um ákvæði [21]stjórnsýslulaga, nr. 37/1993,
   og [22]laga nr. 70/1996, um réttindi og skyldur starfsmanna ríkisins, nema
   sérstaklega sé til þeirra vísað í þessum lögum. Ekki er unnt að bera fram
            kvörtun um störf nefndarinnar til umboðsmanns Alþingis.
    Þrátt fyrir ákvæði 2. mgr. skulu þeir sem rannsókn hefur beinst að njóta
    réttinda samkvæmt ákvæðum [23]18.[24]21. gr. laga nr. 77/2000 og 9. gr.
  upplýsingalaga að rannsókn nefndarinnar lokinni, enda hafi ákæruvaldið ekki
 tekið mál viðkomandi til meðferðar sem sakamál. Fer þá um rétt til aðgangs að
              gögnum samkvæmt ákvæðum laga um meðferð slíkra mála.
Rannsóknarnefndin hefur heimild til að setja sjálf frekari reglur um starfshætti
            sína, þar á meðal um þátttöku vinnuhópa í rannsókninni.
    Að rannsókn nefndarinnar lokinni skulu gögn, sem aflað hefur verið vegna
 rannsóknarinnar, færð á Þjóðskjalasafn Íslands. Um aðgang að þeim fer samkvæmt
                            ákvæðum upplýsingalaga.
   Kostnaður af starfi nefndarinnar, þar með talið sérfræðinga sem hún ræður,
                            greiðist úr ríkissjóði.
 [18. gr. Rannsóknarnefndin afhendir Þjóðskjalasafni Íslands þá gagnagrunna sem
 orðið hafa til í störfum hennar, sbr. 5. mgr. 17. gr. Rannsóknarnefndin tekur
  ákvörðun um hverjum af þeim gögnum sem nefndin hefur safnað ber að skila sem
     gagnagrunni samkvæmt þessu ákvæði og hvaða upplýsingar koma þar fram.
   Þjóðskjalasafni Íslands er heimilt að gera samning við aðra ríkisstofnun á
grundvelli 30. gr. fjárreiðulaga um að rækja starfsskyldur safnsins um ákveðinn
                    tíma samkvæmt ákvæðum þessarar greinar.
Þegar rannsóknarnefndin afhendir gagnagrunna til Þjóðskjalasafns skal hún merkja
þá eftir því hvort um er að ræða gagnagrunn með ópersónugreinanlegum upplýsingum
    eða persónugreinanlegum. Þjóðskjalasafni er óheimilt að veita aðgang að
  upplýsingum í persónugreinanlegum gagnagrunnum nema að því marki sem reglur
     upplýsingalaga um aðgang að gögnum um einkamálefni einstaklinga leyfa.
     Þjóðskjalasafni Íslands er hins vegar heimilt að afhenda afrit af þeim
 gagnagrunnum sem hafa að geyma ópersónugreinanlegar upplýsingar og upplýsingar
               sem verða ekki raktar til nafngreindra fyrirtækja.
      Taka skal sérstakt afrit af gagnagrunnunum til fræðilegra rannsókna.
 Þjóðskjalavörður ákveður hvort afmá beri persónuauðkenni úr gagnagrunnunum eða
    nota aðrar aðferðir til þess að vernda persónuupplýsingar. Persónuvernd
               úrskurðar um ágreining sem rís um ákvarðanir hans.
Þjóðskjalavörður getur heimilað aðgang að afriti skv. 3. mgr. í öruggri aðstöðu
  safnsins til þess að gera fræðilega rannsókn, enda séu eftirfarandi skilyrði
                                   uppfyllt:
     a. ábyrgðarmaður rannsóknar og aðrir sem sjá um tölvuvinnslu á hans vegum
 heiti því að gæta þagmælsku um þær persónugreinanlegu upplýsingar sem þeir fá
aðgang að sem og fjárhagsupplýsingar sem rekja má til nafngreindra fyrirtækja og
                    undirriti skriflega yfirlýsingu þar um,
   b. þær upplýsingar sem er veittur aðgangur að má ekki fara með út úr húsnæði
  safnsins og ekki birta í rannsóknaniðurstöðum á persónugreinanlegan hátt eða
            þannig að þær verði raktar til nafngreindra fyrirtækja,
     c. virtar séu í hvívetna öryggisreglur sem þjóðskjalavörður skal setja um
   gagnagrunnana í samræmi við ákvæði 11. gr. laga um persónuvernd og meðferð
                               persónuupplýsinga.
  Þjóðskjalavörður getur sett frekari skilyrði um hvernig haga beri aðgangi að
   gagnagrunnunum að fenginni umsögn Persónuverndar, m.a. til þess að tryggja
                                öryggi gagnanna.
Í umsókn ábyrgðarmanns skal gera ítarlega grein fyrir markmiði rannsóknarinnar,
      fræðilegu gildi hennar og hvernig staðið verði að framkvæmd hennar.
Ákvæði laga um persónuvernd og meðferð persónuupplýsinga gilda að öðru leyti um
     gagnagrunna um bankahrunið, þ.m.t. eftirlit og úrræði Persónuverndar.
     Ábyrgðarmaður rannsóknar, sem óskar eftir að gera fræðilega rannsókn á
   gagnagrunnum um bankahrunið, skal greiða fyrir allan kostnað sem hlýst af
framkvæmd rannsóknarinnar og eftirliti með því að reglum og skilmálum sé fylgt.
  Þurfi Þjóðskjalasafn að kalla til sérfræðing við framkvæmd eða eftirlit með
    rannsókninni skal ábyrgðarmaður rannsóknar jafnframt greiða þann kostnað
     samkvæmt reikningi, þar á meðal kostnað sem til fellur vegna eftirlits
                                Persónuverndar.
Ef maður, sem fengið hefur leyfi til þess að gera fræðilega rannsókn, eða annar
aðili sem vinnur að rannsókninni brýtur ákvæði 4. eða 5. mgr. varðar það sektum
 eða fangelsi allt að þremur árum. Sömu refsingu varðar það að gera rannsókn án
                    leyfis eða á annan hátt en sótt var um.
 Nú brýtur maður 4. eða 5. mgr. af ásetningi eða gáleysi og má þá dæma hann til
   að greiða þeim sem upplýsingarnar varða bætur fyrir fjártjón og miska.]^1)
                              ^1)L. 146/2009, 2. gr.
[19. gr. Kröfum í einkamáli og málum skv. 2. og 3. tölul. [25]242. gr. almennra
hegningarlaga, nr. 19/1940, með síðari breytingum, út af atriðum er koma fram í
 skýrslu rannsóknarnefndarinnar eða öðrum skýrslum eða frásögnum í tengslum við
    rannsóknina, verður ekki beint gegn þeim einstaklingum sem unnið hafa að
rannsókninni. Sama gildir ef mál er höfðað út af málsmeðferð í tilefni af henni.
Íslenska ríkið ber ábyrgð á athöfnum þeirra eftir almennum reglum hvort sem mál
er höfðað fyrir innlendum eða erlendum dómstóli. Verði mál höfðað fyrir erlendum
   dómstóli gegn einstaklingi sem unnið hefur að rannsókninni, þrátt fyrir 1.
 málsl., greiðir íslenska ríkið allan kostnað hans við rekstur málsins og aðrar
                      áfallnar kröfur af því tilefni.]^1)
                              ^1)L. 146/2009, 3. gr.
                   [20. gr.]^1) Lög þessi öðlast þegar gildi.
                              ^1)L. 146/2009, 3. gr.
                                [21. gr.]^1) ...
                              ^1)L. 146/2009, 3. gr.
 Ákvæði til bráðabirgða. Að því marki sem vísað er til [26]laga nr. 88/2008, um
   meðferð sakamála, í þessum lögum skulu samsvarandi ákvæði í [27]lögum nr.
         19/1991, um meðferð opinberra mála, gilda til 1. janúar 2009.

References

   Visible links
   1. file://2008125.html
   2. file://2008125.html
   3. file://1993037.html#g3
   4. file://2008125.html
   5. file://1993037.html#g3
   6. file://1996070.html#g7
   7. file://1996070.html#g18
   8. file://1940019.html#g136
   9. file://2008088.html
  10. file://2008088.html#g73
  11. file://2008088.html
  12. file://2008088.html#g117
  13. file://1996070.html
  14. file://1991055.html#g26
  15. file://1991055.html#g31
  16. file://1944033.html#g39
  17. file://1963004.html#g14
  18. file://1996050.html
  19. file://2000077.html#g18
  20. file://2000077.html#g21
  21. file://1993037.html
  22. file://1996070.html
  23. file://2000077.html#g18
  24. file://2000077.html#g21
  25. file://1940019.html#g242
  26. file://2008088.html
  27. file://1991019.html
