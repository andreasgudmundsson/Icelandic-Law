
   --------------------------------------------------------------------------

 Lög um réttaraðstoð við alþjóðadómstólinn sem fjallar um stríðsglæpi í fyrrum
                                   Júgóslavíu

                               1994 nr. 49 9. maí

   --------------------------------------------------------------------------

                 Ferill málsins á Alþingi.   Frumvarp til laga.

Tóku gildi 20. maí 1994. Breytt með [1]l. 88/2008 (taka gildi 1. jan. 2009 nema
                   brbákv. VII sem tók gildi 21. júní 2008).

                           I. kafli. Gildissvið o.fl.
 1. gr. Ef alþjóðadómstóllinn, sem öryggisráð Sameinuðu þjóðanna setti á stofn
    til að fjalla um mál manna sem eru grunaðir um, ákærðir eða dæmdir fyrir
alvarleg brot á alþjóðlegum mannúðarreglum, framin í fyrrum Júgóslavíu, fer þess
  á leit að hér á landi fari fram aðgerðir vegna rannsóknar eða meðferðar máls
skal farið með slíkar beiðnir í samræmi við ákvæði þessara laga. Sama gildir um
                       fullnustu dóma alþjóðadómstólsins.
   2. gr. Beiðni samkvæmt lögum þessum getur borist hvort sem er frá deildum
dómstólsins eða saksóknara hans. Beiðni skal send dómsmálaráðherra sem hefur að
             öðru leyti forræði á samskiptum við alþjóðadómstólinn.

                              II. kafli. Framsal.
  3. gr. Fari alþjóðadómstóllinn fram á að maður, grunaður, ákærður eða dæmdur
 fyrir verknað sem fellur undir lögsögu dómstólsins og er staddur innan lögsögu
íslenska ríkisins, verði framseldur til dómstólsins skal dómsmálaráðherra verða
                               við slíkri beiðni.
Þegar beiðni um framsal skv. 1. mgr. er athuguð skulu ákvarðanir dómstólsins um
    handtöku eða gæsluvarðhald eða tilkynning um dóm lagðar til grundvallar.
Dómsmálaráðherra getur hafnað beiðni ef ráða má af henni eða öðrum gögnum að hún
                              sé bersýnilega röng.
      4. gr. Sé beiðni ekki þegar hafnað skv. 3. mgr. 3. gr. skal hún send
ríkissaksóknara sem sér um að nauðsynleg rannsókn og aðgerðir verði framkvæmdar.
Ákvæði laga um meðferð opinberra mála gilda um rannsókn. Sama gildir um meðferð
                       kröfu fyrir dómi skv. 5.7. gr.^1)
     ^1)Málsgreininni var breytt með [2]l. 88/2008, 234. gr. Breytingin tekur
                    gildi 1. jan. 2009 skv. [3]232. gr. s.l.
      5. gr. Heimilt er að handtaka þann sem óskast framseldur og setja í
 gæsluvarðhald eða beita hann öðrum þvingunaraðgerðum samkvæmt lögum um meðferð
                               opinberra mála.^1)
Gæsluvarðhaldi eða beitingu annarra þvingunaraðgerða skal markaður ákveðinn tími
sem má ekki vara lengur en þar til endanleg ákvörðun er tekin um að hafna beiðni
                um framsal eða ákvörðun um framsal er framkvæmd.
  Sá sem úrskurðaður er í gæsluvarðhald vegna beiðni um framsal getur þegar 30
dagar eru liðnir frá úrskurði krafist úrskurðar um hvort hann skuli sitja áfram
                               í gæsluvarðhaldi.
     ^1)Málsgreininni var breytt með [4]l. 88/2008, 234. gr. Breytingin tekur
                    gildi 1. jan. 2009 skv. [5]232. gr. s.l.
  6. gr. Þegar alþjóðadómstóllinn hefur lýst eftir manni sem er staddur hér á
landi og heimilt er að framselja samkvæmt lögum þessum má handtaka hann, setja í
   gæsluvarðhald eða beita hann öðrum þvingunarráðstöfunum samkvæmt lögum um
         meðferð opinberra mála. Slíkar aðgerðir skulu þegar tilkynntar
                              dómsmálaráðherra.^1)
Gæsluvarðhaldi eða öðrum þvingunarráðstöfunum skv. 1. mgr. verður ekki beitt um
 lengri tíma en 30 daga nema beiðni um framsal berist innan þess tíma. Gilda þá
                                ákvæði 3.5. gr.
     ^1)Málsgreininni var breytt með [6]l. 88/2008, 234. gr. Breytingin tekur
                    gildi 1. jan. 2009 skv. [7]232. gr. s.l.
7. gr. Að lokinni rannsókn og öðrum nauðsynlegum aðgerðum tekur dómsmálaráðherra
 ákvörðun um hvort af framsali til alþjóðadómstólsins verði og með hvaða hætti.
Maður sá, sem framselja á, getur krafist úrskurðar héraðsdóms um hvort skilyrði
 laga fyrir framsali séu fyrir hendi. Skal honum kynnt þessi heimild. Krafa um
  úrskurð skal berast ríkissaksóknara eða dómsmálaráðherra eigi síðar en einum
sólarhring eftir að honum er tilkynnt að ákveðið hafi verið að verða við beiðni
  um framsal. Hafi úrskurðar verið krafist skal framsal ekki fara fram fyrr en
               endanlegur dómsúrskurður hefur verið kveðinn upp.
  Þegar maður er framseldur frá öðru ríki til alþjóðadómstólsins er heimilt að
                     flytja hann um íslenskt yfirráðasvæði.

                   III. kafli. Beiðnir um aðra réttaraðstoð.
8. gr. Þegar alþjóðadómstóllinn biður um að aðgerðir vegna rannsóknar fari fram
hér á landi í máli sem fellur undir lögsögu dómstólsins skal verða við beiðni og
 hún send ríkissaksóknara til meðferðar. Ríkissaksóknari ákveður hvernig staðið
  skuli að rannsókn máls og hverjum skuli falin rannsóknin. Rannsókn skal fara
            fram samkvæmt ákvæðum laga um meðferð opinberra mála.^1)
   ^1)Greininni var breytt með [8]l. 88/2008, 234. gr. Breytingin tekur gildi 1.
                        jan. 2009 skv. [9]232. gr. s.l.
9. gr. Þegar alþjóðadómstóllinn fer þess á leit að skýrsla verði tekin af manni
       fyrir dómi skal ríkissaksóknari senda beiðni þar um til viðkomandi
 héraðsdómstóls og skal skýrslutaka fara þar fram í samræmi við ákvæði laga um
                           meðferð opinberra mála.^1)
    ^1)Greininni var breytt með [10]l. 88/2008, 234. gr. Breytingin tekur gildi
                      1. jan. 2009 skv. [11]232. gr. s.l.
 10. gr. Saksóknarinn við alþjóðadómstólinn eða fulltrúi hans á rétt á að vera
    viðstaddur skýrslutöku fyrir lögreglu eða dómi og við framkvæmd annarra
                rannsóknaraðgerða samkvæmt þessum kafla laganna.

      IV. kafli. Flutningur á frjálsræðissviptum manni til skýrslugjafar.
11. gr. Dómsmálaráðherra getur ákveðið að maður, sem sviptur er frjálsræði hér á
  landi, verði fluttur til alþjóðadómstólsins til skýrslutöku eða samprófunar
 vegna rannsóknar máls eða málsmeðferðar ef skýrslutakan eða samprófunin varðar
brot annars manns en hins frjálsræðissvipta. Flutningur er þó aðeins heimill að
                     viðkomandi maður samþykki það sjálfur.

                  V. kafli. Fullnusta dóma alþjóðadómstólsins.
 12. gr. Samkvæmt beiðni alþjóðadómstólsins er heimilt að fullnægja hér á landi
  dómum hans. Þegar fullnusta á dómum alþjóðadómstólsins fer fram hér á landi
 gilda ákvæði laga um alþjóðlega samvinnu um fullnustu refsidóma, eftir því sem
   við á. Dómum má fullnægja þótt dómþoli sé ekki íslenskur ríkisborgari eða
                             búsettur hér á landi.
Þegar fullnægja á viðurlögum samkvæmt dómum alþjóðadómstólsins hér á landi gilda
    ákvæði a-liðar 1. mgr. 23. gr. laga um alþjóðlega samvinnu um fullnustu
                                   refsidóma.
           Alþjóðadómstóllinn tekur ákvörðun um eftirgjöf refsingar.

                            VI. kafli. Önnur ákvæði.
 13. gr. Maður verður ekki ákærður eða dæmdur hér á landi fyrir verknað sem er
  til rannsóknar eða meðferðar eða hefur verið dæmt um hjá alþjóðadómstólnum.
  14. gr. Þegar beitt er aðgerðum gagnvart manni sem er grunaður, ákærður eða
 dæmdur af alþjóðadómstólnum vegna verknaðar sem dómstóllinn hefur lögsögu yfir
 skal sá maður að eigin vali eiga rétt á að fá sér skipaðan réttargæslumann eða
 verjanda vegna meðferðar málsins hér á landi. Gilda þá ákvæði laga um meðferð
                               opinberra mála.^1)
    ^1)Greininni var breytt með [12]l. 88/2008, 234. gr. Breytingin tekur gildi
                      1. jan. 2009 skv. [13]232. gr. s.l.
15. gr. Dómsmálaráðherra er heimilt að setja reglugerð um nánari framkvæmd laga
          þessara og um bein samskipti annarra við alþjóðadómstólinn.
                     16. gr. Lög þessi öðlast þegar gildi.

References

   Visible links
   1. file://2008088.html
   2. file://2008088.html#g234
   3. file://2008088.html
   4. file://2008088.html#g234
   5. file://2008088.html
   6. file://2008088.html#g234
   7. file://2008088.html
   8. file://2008088.html#g234
   9. file://2008088.html
  10. file://2008088.html#g234
  11. file://2008088.html
  12. file://2008088.html#g234
  13. file://2008088.html
