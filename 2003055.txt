                                    dálkum.

   --------------------------------------------------------------------------

                           Lög um meðhöndlun úrgangs

                              2003 nr. 55 20. mars

   --------------------------------------------------------------------------

 Tóku gildi 7. apríl 2003. EES-samningurinn: XX. viðauki tilskipun 75/442/EBE,
                     1999/31/EB, 2000/53/EB og 2000/76/EB.

                I. kafli. Markmið, gildissvið og skilgreiningar.
                                1. gr. Markmið.
    Markmið laga þessara er að stuðla að því að meðhöndlun úrgangs valdi sem
     minnstum óæskilegum áhrifum á umhverfið og mengi ekki vatn, jarðveg né
  andrúmsloft, svo og að draga úr hættu sem förgun úrgangs getur haft á heilsu
                                 manna og dýra.
Jafnframt er það markmið laganna að dregið verði skipulega úr myndun úrgangsefna
  eftir því sem unnt er. Þeim úrgangi sem myndast verði komið í endurnotkun og
 endurnýtingu og nauðsynlegri förgun úrgangs háttað þannig að hann nái jafnvægi
                    við umhverfi sitt á sem skemmstum tíma.
                               2. gr. Gildissvið.
Lög þessi gilda um meðhöndlun úrgangs. Um meðhöndlun úrgangs á sjó gilda lög um
     varnir gegn mengun sjávar. Ákvæði laga þessara um starfsleyfi taka til
móttökustöðva fyrir úrgang. Um starfsleyfi fyrir aðra starfsemi þar sem úrgangur
       er meðhöndlaður og eftirlit með þeim gilda lög um hollustuhætti og
                     mengunarvarnir, sbr. þó 3. mgr. 5. gr.
                             3. gr. Skilgreiningar.
  Í lögum þessum er merking eftirtalinna orða og orðasambanda sem hér greinir:
   Afskekkt byggð: landsvæði þar sem íbúar í hverju sveitarfélagi eða byggð eru
 ekki fleiri en 500 og íbúar á ferkílómetra ekki fleiri en fimm og fjarlægð til
  næsta þéttbýlisstaðar, þar sem íbúar eru minnst 250 á ferkílómetra, er ekki
  undir 50 kílómetrum eða þar sem vegasamgöngur til næsta þéttbýlisstaðar eru
              torveldar hluta ársins sakir erfiðra veðurskilyrða.
    Besta fáanlega tækni: framleiðsluaðferð og tækjakostur sem beitt er til að
     lágmarka mengun og myndun úrgangs. Tækni nær til framleiðsluaðferðar,
tækjakosts, hönnunar mannvirkja, eftirlits og viðhalds búnaðarins og starfrækslu
hans. Með fáanlegri tækni er átt við aðgengilega framleiðsluaðferð og tækjakost
(tækni) sem þróaður hefur verið til að beita í viðkomandi atvinnurekstri og skal
    tekið mið af tæknilegum og efnahagslegum forsendum. Með bestu er átt við
     virkustu aðferðina til að vernda alla þætti umhverfisins gegn mengun.
    Brennslustöð: hvers kyns tæknibúnaður sem notaður er til að brenna úrgang,
        hvort sem hitinn sem myndast við brennsluna er nýttur eða ekki.
             Endurnotkun: endurtekin notkun úrgangs í óbreyttri mynd.
       Endurnýting: hvers konar nýting úrgangs, önnur en endurnotkun, þ.m.t.
                          endurvinnsla og orkuvinnsla.
        Flokkun: aðgreining úrgangstegunda til þess að hægt sé að endurnýta
   úrgangsefni og koma þeim úrgangi sem ekki nýtist til viðeigandi förgunar.
     Flokkunarmiðstöð: staður þar sem tekið er við úrgangi sem er safnað saman
       kerfisbundið til flokkunar, til endurnýtingar og/eða til förgunar.
   Flutningur: ferli þegar úrgangur er fluttur í atvinnuskyni til endurnotkunar,
                          endurnýtingar eða förgunar.
   Förgunarstaður: staður þar sem förgun úrgangs fer fram, m.a. urðunarstaðir og
                                brennslustöðvar.
   Förgun úrgangs: aðgerð eða ferli þegar úrgangi er umbreytt og/eða komið fyrir
                   varanlega, svo sem urðun og sorpbrennsla.
         Grunnvatn: vatn í gegnmettuðum jarðlögum undir yfirborði jarðar.
     Heimilisúrgangur (sorp): úrgangur frá heimilum, t.d. matarleifar, pappír,
   pappi, plast, garðaúrgangur, gler, timbur, málmar og sams konar leifar frá
                             rekstraraðilum o.þ.h.
    Losunarmörk: mörk fyrir leyfilega losun sem óheimilt er að fara yfir á einu
eða fleiri tímabilum. Mörkin geta verið tilgreind sem massi, rúmmál, styrkur eða
                                 aðrar breytur.
         Meðhöndlun úrgangs: söfnun, geymsla, böggun, flokkun, flutningur,
 endurnotkun, endurnýting, pökkun og förgun úrgangs, þ.m.t. eftirlit með slíkri
    starfsemi og umsjón með förgunarstöðum eftir að þeim hefur verið lokað.
    Mengun: þegar örverur, efni og efnasambönd og eðlisfræðilegir þættir valda
  óæskilegum og skaðlegum áhrifum á heilsufar almennings, röskun lífríkis eða
   óhreinkun lofts, láðs eða lagar. Mengun tekur einnig til ólyktar, hávaða,
 titrings, geislunar og varmaflæðis og ýmissa óæskilegra eðlisfræðilegra þátta.
    Móttökustöð: staður og aðstaða þar sem tekið er við úrgangi til geymslu til
  lengri eða skemmri tíma, til umhleðslu, flokkunar eða annarrar meðhöndlunar.
Þaðan fer úrgangurinn til förgunar eða nýtingar, eða honum er fargað á staðnum.
         Undir móttökustöð falla flokkunarmiðstöðvar og förgunarstaðir.
       Óvirkur úrgangur: úrgangur sem breytist ekki verulega líf-, efna- eða
                                eðlisfræðilega.
   Rekstraraðili: einstaklingur eða lögaðili sem ber ábyrgð á meðhöndlun úrgangs
                       í samræmi við ákvæði starfsleyfis.
       Rekstrarúrgangur: úrgangur frá framleiðslu, þjónustu og verslun, t.d.
matarleifar, pappír, pappi, plast, gler, timbur, málmar, leifar frá framleiðslu
                                     o.þ.h.
    Samþættar mengunarvarnir: aðferð þar sem samþættum aðgerðum er beitt til að
   draga sem mest úr losun mengunarefna út í andrúmsloft, vatn eða jarðveg og
stuðla að víðtækri umhverfisvernd með því að lágmarka neikvæð áhrif á umhverfið
                 ef mengun færist á milli lofts, láðs og lagar.
   Spilliefni: úrgangur sem inniheldur efni sem haft geta mengandi eða óæskileg
áhrif á umhverfið hvort sem þau eru óblönduð eða hluti af öðrum efnum, vörum eða
   umbúðum sem komist hafa í snertingu við spilliefni og skráð eru á lista í
                       reglugerð um úrgang, sbr. 13. gr.
    Söfnunarstöð (gámastöð): staður og aðstaða þar sem tekið er við úrgangi frá
   almenningi og/eða smærri fyrirtækjum. Þaðan fer hann til endurnotkunar og
                endurnýtingar eða er fluttur til móttökustöðva.
       Umflutningur: flutningur úrgangs í íslenska höfn og þaðan út aftur án
                                tollafgreiðslu.
   Urðun: varsla úrgangs á eða í landi sem ekki felur í sér frekari vinnslu hans
                     eða nýtingu um fyrirsjáanlega framtíð.
      Urðunarstaður: staður þar sem tekið er við úrgangi til förgunar á eða í
landi, þar á meðal urðunarstaður fyrir eigin úrgang og varanlegur staður þar sem
                      úrgangur er geymdur til lengri tíma.
     Úrgangur: hvers kyns efni eða hlutir sem framleiðandi úrgangs eða sá sem
hefur úrgang í vörslu sinni ákveður að losa sig við eða er gert að losa sig við
   á tiltekinn hátt og skráður er á lista í reglugerð um úrgang, sbr. 13. gr.
                         Vatn: grunnvatn og yfirborðsvatn.
    Vöktun: kerfisbundin og síendurtekin skráning einstakra breytilegra þátta í
                                  umhverfinu.
    Yfirborðsvatn: kyrrstætt eða rennandi vatn á yfirborði jarðar, straumvötn,
                    stöðuvötn og jöklar, svo og strandsjór.

                           II. kafli. Almenn ákvæði.
                               4. gr. Stjórnvöld.
Umhverfisráðherra fer með yfirstjórn mála samkvæmt lögum þessum. Á varnarsvæðum
     fer utanríkisráðherra með lögsögu samkvæmt lögum um yfirstjórn mála á
                                 varnarsvæðum.
Umhverfisstofnun annast eftirlit með framkvæmd laga þessara. Heilbrigðisnefndir
  annast eftirlit með meðhöndlun á úrgangi sem fellur ekki undir eftirlit með
                     starfsleyfi og fjallað er um í 10. gr.
 Umhverfisstofnun skal gefa út almenna áætlun um meðhöndlun úrgangs sem gildir
fyrir landið allt að fenginni umsögn Sambands íslenskra sveitarfélaga. Áætlunin
  skal taka mið af lögum þessum og reglugerðum settum samkvæmt þeim og hafa að
      markmiði að draga markvisst úr myndun úrgangs og auka endurnotkun og
         endurnýtingu. Endurskoða skal áætlunina á þriggja ára fresti.
 Sveitarstjórn skal semja og staðfesta áætlun sem gildir fyrir viðkomandi svæði
og skal sú áætlun byggjast á markmiðum landsáætlunar, sbr. 3. mgr. Í áætluninni
skal gera grein fyrir hvernig sveitarfélagið hyggst ná markmiðum landsáætlunar,
  þ.m.t. leiðum til að draga úr myndun úrgangs, til að endurnota og endurnýta
úrgang, förgunarleiðum o.s.frv. Heimilt er að gera sameiginlegar áætlanir fyrir
    svæði einstakra sorpsamlaga og geta sveitarstjórnir falið hlutaðeigandi
byggðasamlagi eða heilbrigðisnefnd að semja áætlunina. Endurskoða skal áætlunina
                             á þriggja ára fresti.
Sveitarstjórn skal ákveða fyrirkomulag söfnunar á heimilis- og rekstrarúrgangi í
 sveitarfélaginu. Sveitarstjórn ber ábyrgð á flutningi heimilisúrgangs og skal
 sjá um að starfræktar séu móttöku- og söfnunarstöðvar fyrir úrgang sem fellur
    til í sveitarfélaginu. Sveitarstjórn getur sett sveitarfélaginu sérstaka
   samþykkt þar sem tilgreind eru atriði um meðhöndlun úrgangs umfram það sem
greinir í lögum þessum og reglugerðum settum samkvæmt þeim. Í slíkri samþykkt er
 heimilt að kveða á um skyldu einstaklinga og lögaðila til að flokka úrgang og
sambærileg atriði. Um gerð og staðfestingu samþykktarinnar fer skv. 25. gr. laga
                      um hollustuhætti og mengunarvarnir.
                          5. gr. Útgáfa starfsleyfis.
  Móttökustöð fyrir úrgang skal hafa gilt starfsleyfi. Ráðherra er heimilt ef
ríkar ástæður mæla með og að fenginni umsögn Umhverfisstofnunar og eftir atvikum
   heilbrigðisnefndar að veita tímabundna undanþágu frá starfsleyfi. Áður en
starfsleyfi er gefið út skal Umhverfisstofnun kanna hvort fyrirhuguð móttökustöð
     fullnægi ákvæðum laga þessara og reglugerða sem varða móttökustöðvar.
   Umhverfisstofnun veitir starfsleyfi fyrir móttökustöðvar fyrir meðhöndlun
 úrgangs. Heilbrigðisnefndir veita starfsleyfi fyrir söfnunarstöðvar og annars
   konar starfsemi þar sem úrgangur er meðhöndlaður samkvæmt ákvæðum laga um
 hollustuhætti og mengunarvarnir. Þó skal Umhverfisstofnun gefa út starfsleyfi
  fyrir söfnunarstöðvar ef þær eru reknar í nánum landfræðilegum tengslum við
                                móttökustöðvar.
     Umhverfisstofnun er heimilt að setja ákvæði í starfsleyfi fyrir annan
atvinnurekstur sem hún veitir starfsleyfi sem heimilar starfsleyfishafa förgun á
 eigin úrgangi á framleiðslustað. Skulu þá þau ákvæði starfsleyfisins er varða
                  förgun úrgangs vera í samræmi við lög þessi.
 Ef rekstraraðili móttökustöðvar hyggst gera breytingar á rekstrinum sem varðað
 geta starfsleyfið eða flytja reksturinn ber honum að tilkynna Umhverfisstofnun
um það með hæfilegum fyrirvara. Umhverfisstofnun skal meta innan fjögurra vikna
frá móttöku tilkynningar hvort nauðsynlegt er að gefa út nýtt starfsleyfi vegna
             þeirra breytinga sem rekstraraðili hefur tilkynnt um.
Ef forsendur breytast er Umhverfisstofnun heimilt að endurskoða starfsleyfi áður
  en gildistími þess er liðinn, svo sem ef mengun af völdum atvinnurekstrar er
   meiri en gert var ráð fyrir þegar leyfið var gefið út, breytingar verða á
    rekstrinum, vegna tækniþróunar eða breytinga á reglum um mengunarvarnir.
   Ef fyrirhuguð móttökustöð er háð mati á umhverfisáhrifum skal ekki gefa út
          starfsleyfi fyrr en mat á umhverfisáhrifum hefur farið fram.
                         6. gr. Umsókn um starfsleyfi.
  Í umsókn um starfsleyfi skal lýsa staðsetningu fyrirhugaðrar móttökustöðvar.
  Tilgreina skal umsækjanda, tegund og magn þess úrgangs sem fyrirhugað er að
 meðhöndla, móttökugetu stöðvarinnar og áætlaðan rekstrartíma. Gera skal grein
 fyrir þeim aðferðum sem rekstraraðili hyggst beita í því skyni að fyrirbyggja
mengun og minnka hana, þ.m.t. tilhögun innra eftirlits, áætlun um vöktun, lokun
                         og aðgerðir í kjölfar lokunar.
Umsókn um starfsleyfi skulu fylgja upplýsingar um stöðu skipulags á fyrirhuguðu
framkvæmdasvæði. Ef fyrirhuguð móttökustöð er háð mati á umhverfisáhrifum skulu
                 jafnframt fylgja upplýsingar um stöðu matsins.
                        7. gr. Gildissvið starfsleyfis.
  Í starfsleyfinu skal tilgreina rekstraraðila og staðsetningu móttökustöðvar,
      tegund hennar, magn og tegund úrgangs sem heimilt er að taka við til
             meðhöndlunar, gildistíma og endurskoðun starfsleyfis.
                         8. gr. Skilyrði starfsleyfis.
                Í starfsleyfi móttökustöðvar skulu vera ákvæði:
                      a. um undirbúning móttökustöðvarinnar,
    b. sem tryggja að viðeigandi samþættar mengunarvarnir séu viðhafðar og til
  þess sé beitt bestu fáanlegu tækni eins og hún er skilgreind á hverjum tíma,
   c. sem tryggja að gerðar séu nauðsynlegar ráðstafanir til þess að koma í veg
        fyrir mengunaróhöpp og til þess að draga úr afleiðingum þeirra,
     d. sem tryggja að gerðar séu nauðsynlegar ráðstafanir til að fyrirbyggja
     mengun þegar rekstur er stöðvaður tímabundið og viðeigandi aðgerðir á
         rekstrarsvæði þegar móttökustöð er lokað og í kjölfar lokunar,
                                e. um losunarmörk,
     f. um tilkynningarskyldu vegna óhappa eða slysa sem gætu haft mengun eða
                       önnur óæskileg áhrif á umhverfið,
                 g. um innra eftirlit og eftirlit eftirlitsaðila,
   h. um að stjórnandi móttökustöðvarinnar hafi nægilega tæknilega færni til að
  stjórna henni og starfslið hennar hljóti þá fræðslu og þjálfun sem til þarf,
     i. sem tryggja að meðhöndlun úrgangsins samræmist viðeigandi áætlunum og
 viðmiðum um móttöku og meðhöndlun úrgangs sem kveðið er á um í lögum þessum og
                      reglum sem settar eru samkvæmt þeim,
                          j. um skýrslugjöf skv. 9. gr.,
            k. um önnur þau atriði sem samræmast ákvæðum laga þessara.
                              9. gr. Skýrslugjöf.
Rekstraraðili skal a.m.k. árlega skila Umhverfisstofnun skýrslu um þær tegundir
úrgangs sem fargað er, heildarmagn og árangur af vöktunaráætlun, sbr. 16. og 17.
 gr. Afrit skýrslunnar skal senda heilbrigðisnefnd á starfssvæði rekstraraðila.
 Varðandi framangreinda upplýsingagjöf er heimilt að vísa til skýrslu um grænt
bókhald samkvæmt lögum um hollustuhætti og mengunarvarnir eða til ársskýrslu ef
                       þar er að finna sömu upplýsingar.
                          10. gr. Meðhöndlun úrgangs.
 Allur úrgangur skal færður til meðhöndlunar í söfnunar- eða móttökustöð eftir
  því sem nánar er kveðið á um í reglugerð eða samþykktum sveitarfélaga. Allur
 úrgangur skal fá viðeigandi meðferð áður en til förgunar kemur samkvæmt nánari
                                 reglum þar um.
  Óheimilt er að skilja eftir, flytja, dreifa eða geyma úrgang á þann hátt að
               valdið geti skaða, mengun eða lýtum á umhverfinu.
 Opin brennsla úrgangs er óheimil. Þetta á þó ekki við um skipulagðar brennur,
 svo sem áramótabrennur, sem starfsleyfi hefur verið veitt fyrir samkvæmt lögum
                      um hollustuhætti og mengunarvarnir.
                    11. gr. Gjald fyrir meðhöndlun úrgangs.
Rekstraraðili förgunarstaðar, hvort sem um er að ræða sveitarfélag, byggðasamlag
 eða einkaaðila, skal innheimta gjald fyrir förgun úrgangs. Gjaldið skal nægja
   fyrir öllum kostnaði við förgun úrgangsins, þ.m.t. uppsetningu og rekstur
 viðkomandi förgunarstaðar. Þar sem úrgangur er urðaður skal gjaldið einnig að
   svo miklu leyti sem unnt er standa undir kostnaði sem fylgir því að setja
fjárhagslega tryggingu eða jafngildi hennar, sbr. 15. gr., áætluðum kostnaði við
lokun staðarins og nauðsynlegu eftirliti í kjölfar lokunar í 30 ár. Ákvæði þetta
   gildir þó ekki um rekstraraðila sem aðeins annast förgun á eigin úrgangi á
                      framleiðslustað, sbr. 3. mgr. 5. gr.
 Sveitarfélögum er heimilt að innheimta gjald fyrir alla meðhöndlun úrgangs og
  tengda starfsemi sem samræmist markmiðum laga þessara, svo sem þróun nýrrar
tækni við meðhöndlun úrgangs, rannsóknir, fræðslu og kynningarmál. Heimilt er að
 miða gjaldið við magn úrgangs, gerð úrgangs, losunartíðni, frágang úrgangs og
  aðra þætti sem áhrif hafa á kostnað við meðhöndlun úrgangs viðkomandi aðila.
   Sveitarfélagi er einnig heimilt að ákveða gjaldið sem fast gjald á hverja
       fasteignareiningu miðað við fjölda sorpíláta og/eða þjónustustig.
Gjald sem sveitarfélag eða byggðasamlag innheimtir skal þó aldrei vera hærra en
 nemur þeim kostnaði sem fellur til í sveitarfélaginu við meðhöndlun úrgangs og
             tengda starfsemi sem samræmist markmiðum laga þessara.
 Sveitarfélögum er heimilt að fela stjórn byggðasamlags að ákvarða framangreint
  gjald. Sveitarfélag eða viðkomandi byggðasamlag skal láta birta gjaldskrá í
            B-deild Stjórnartíðinda. Gjaldið má innheimta með aðför.
                   12. gr. Trygging vegna flutnings úrgangs.
 Umhverfisstofnun er heimilt að setja sem skilyrði fyrir leyfi til útflutnings,
innflutnings og umflutnings spilliefna og annars úrgangs að framleiðandi úrgangs
  eða sá sem hefur úrgang í vörslu sinni framvísi bankaábyrgð, vátryggingu eða
 annarri tryggingu, sem stofnunin metur fullnægjandi, fyrir kostnaði við förgun
eða endurnýtingu úrgangsins og flutningskostnaði, þ.m.t. kostnaði við að flytja
               úrganginn á annan endurnýtingar- eða förgunarstað.
         13. gr. Reglugerðir um úrgang og móttökustöðvar fyrir úrgang.
  Umhverfisráðherra setur, að fengnum tillögum Umhverfisstofnunar og að höfðu
  samráði við Samband íslenskra sveitarfélaga, reglugerð um eftirtalin atriði
                        varðandi framkvæmd laga þessara:
    a. nánari skilgreiningar á spilliefnum og öðrum úrgangi, svo og lista yfir
                                    úrgang,
    b. að hvaða leyti blöndun, móttaka og förgun einstakra tegunda úrgangs eða
                     úrgangsflokka er takmörkuð eða bönnuð,
     c. aðferðir við móttöku og meðhöndlun úrgangs, þ.m.t. förgunarleiðir,^1)
    d. hvaða úrgang heimilt er að meðhöndla í hverjum flokki móttökustöðva,^1)
      e. nánari atriði varðandi innihald áætlana sveitarstjórna skv. 4. gr.,
                      f. starfsleyfistryggingu skv. 15. gr.,
       g. nánari atriði sem varða skilyrði starfsleyfis, þ.m.t. meðhöndlun á
                    hauggasi og sigvatni frá urðunarstöðum,
   h. tíðni mælinga og sýnatöku vegna vöktunar og annars eftirlits, þar á meðal
                        í kjölfar lokunar, sbr. 17. gr.,
      i. kröfur um mælingar, losun og styrk mengandi efna í útblásturslofti,
                  svifösku, ösku, botnleðju og fráveituvatni,
                  j. hvernig staðið skal að lokun móttökustöðvar,
     k. eftirlit með útflutningi, umflutningi og innflutningi úrgangs, þ.m.t.
                            tryggingu skv. 12. gr.,
                    l. önnur atriði sem samræmast lögum þessum.
       ^1)[2]Rg. 737/2003 (um meðhöndlun úrgangs). [3]Rg. 738/2003 (um urðun
                úrgangs). [4]Rg. 739/2003 (um brennslu úrgangs).

                     III. kafli. Sérákvæði um urðunarstaði.
                14. gr. Umsókn um starfsleyfi fyrir urðunarstað.
Í umsókn um starfsleyfi fyrir urðunarstað skal auk þess sem fram kemur í 6. gr.
     lýsa fyrirhuguðum urðunarstað sérstaklega með tilliti til vatnafars og
jarðfræði. Í slíkri umsókn skal einnig gera grein fyrir sérstakri fjárhagslegri
        tryggingu eða ábyrgð umsækjanda fyrir því að fylgt verði ákvæðum
 starfsleyfisins, þar á meðal ákvæðum um vöktun og umsjón eftir að urðunarstað
 hefur verið lokað. Ekki þarf þó að leggja fram slíka tryggingu ef eingöngu er
               urðaður óvirkur úrgangur á viðkomandi urðunarstað.
                         15. gr. Starfsleyfistrygging.
 Auk almennra skilyrða sem tilgreind eru í 8. gr. er það skilyrði starfsleyfis
  fyrir urðunarstað að rekstraraðili hafi lagt fram fullnægjandi fjárhagslega
tryggingu eða ábyrgð fyrir því að uppfylltar verði þær skyldur sem starfsleyfinu
     fylgja, þar á meðal um lokunar- og eftirlitsaðgerðir í kjölfar lokunar
  urðunarstaðarins. Ákvæði þetta gildir þó ekki um urðunarstaði fyrir óvirkan
                                    úrgang.
 Starfsleyfistrygging skal gilda í 30 ár eftir að urðunarstað er lokað. Fjárhæð
   tryggingar skal tiltekin í starfsleyfi. Fjárhæð tryggingar skal samræmast
 kostnaði við lokun urðunarstaðarins og þá tíðni vöktunar og sýnatöku, skv. 17.
       gr., sem Umhverfisstofnun telur fullnægjandi og miðast við 30 ára
                                vöktunartímabil.
 Aðför má ekki gera í tryggingunni nema til fullnustu skyldu rekstraraðila til
    aðgerða í samræmi við starfsleyfi samkvæmt lögum þessum. Tryggingin skal
      jafnframt undanskilin þrotabúi rekstraraðila verði bú hans tekið til
           gjaldþrotaskipta innan 30 ára frá lokun urðunarstaðarins.
                          16. gr. Vöktun og aðgerðir.
Rekstraraðili skal fylgja áætlun um eftirlit og vöktun með urðunarstaðnum, sbr.
    ákvæði laga þessara, reglugerða sem um reksturinn gilda og starfsleyfi.
 Rekstraraðili skal tilkynna Umhverfisstofnun eða viðkomandi eftirlitsaðila um
  hvers konar skaðleg áhrif á umhverfið sem teljast veruleg og koma í ljós við
   eftirlit og vöktun. Hann skal einnig hlíta ákvörðun Umhverfisstofnunar eða
 viðkomandi eftirlitsaðila um eðli og tímasetningu aðgerða til úrbóta sem grípa
                                    ber til.
                          17. gr. Lokun urðunarstaðar.
   Urðunarstað telst ekki endanlega lokað fyrr en eftirlitsaðili hefur skoðað
 vettvang og metið upplýsingar rekstraraðila varðandi lokun og Umhverfisstofnun
                       hefur veitt samþykki fyrir lokun.
 Rekstraraðili urðunarstaðar ber ábyrgð á viðhaldi urðunarstaðarins, vöktun og
   greiningu á hauggasi og sigvatni sem berst frá urðunarstaðnum og greiningu
grunnvatns í nágrenni staðarins, eftir því sem nánar greinir í starfsleyfi, svo
lengi sem telja má að mengunarhætta stafi af urðunarstaðnum, að jafnaði í 30 ár
frá lokun hans. Umhverfisstofnun er heimilt að veita rekstraraðila undanþágu frá
   sýnatöku, eftir því sem aðstæður á viðkomandi urðunarstað mæla með, vegna
 vöktunar á sigvatni, grunnvatni og mælingum á breytingum á umfangi úrgangs sem
urðaður hefur verið, hafi eingöngu verið tekið við heimilis- og rekstrarúrgangi
  eða óvirkum úrgangi á viðkomandi urðunarstað og um er að ræða urðunarstað í
 afskekktri byggð sem tekur eingöngu til urðunar úrgang sem fellur til í þeirri
afskekktu byggð. Áður en starfsleyfi er gefið út skal afmarkað það svæði þar sem
                    sýnataka fer fram samkvæmt ákvæði þessu.
Umhverfisstofnun skal endurskoða fyrirkomulag vöktunar á þriggja ára fresti frá
                              lokun urðunarstaðar.
    Fari rekstraraðili ekki að fyrirmælum Umhverfisstofnunar um vöktun skal
Umhverfisstofnun láta vinna verkið á kostnað rekstraraðila. Starfsleyfistrygging
       rekstraraðila skv. 15. gr. skal þá leyst út til greiðslu verksins.
  Rekstraraðili skal tilkynna Umhverfisstofnun um hvers konar skaðleg áhrif á
  umhverfið sem teljast veruleg og koma í ljós við vöktunina og hlíta ákvörðun
              stofnunarinnar um nauðsynlegar aðgerðir til úrbóta.
Heimilt er Umhverfisstofnun eða viðkomandi eftirlitsaðila að gefa rekstraraðila
  fyrirmæli um lokunaraðgerðir, vöktun og umsjón með því svæði þar sem rekinn
    hefur verið urðunarstaður þótt rekstraraðili hafi ekki umráð viðkomandi
 landsvæðis. Eigandi eða umráðamaður lands þar sem eftirlit fer fram skal hlíta
      því að rekstraraðili framkvæmi lokunar-, vöktunar- og eftir atvikum
  hreinsunaraðgerðir eftir lokun urðunarstaðar samkvæmt lögum þessum og reglum
 settum samkvæmt þeim. Veiti eigandi eða umráðamaður lands ekki aðgang að landi
   sínu til að unnt sé að framkvæma nauðsynlegar aðgerðir samkvæmt fyrirmælum
  Umhverfisstofnunar er heimilt að leita aðstoðar lögreglu ef með þarf svo að
                         aðgerðirnar nái fram að ganga.
 Verði eigandi eða umráðamaður lands sannanlega fyrir tjóni við framkvæmd þessa
  ákvæðis, svo sem vegna jarðrasks og átroðnings, skal rekstraraðili bæta það
tjón. Náist ekki samkomulag um bætur skal ákveða þær með eignarnámsmati samkvæmt
                         lögum um framkvæmd eignarnáms.
     Umhverfisstofnun skal láta þinglýsa fyrirmælum um vöktun og umsjón með
    urðunarstað og nágrenni hans eftir lokun hans og láta aflýsa henni þegar
vöktunartímabili telst lokið. Rekstraraðili skal bera kostnað af þinglýsingu og
                                   aflýsingu.

                    IV. kafli. Sérákvæði um brennslustöðvar.
               18. gr. Umsókn um starfsleyfi fyrir brennslustöð.
Í umsókn um starfsleyfi fyrir brennslustöð skal auk þess sem fram kemur í 6. gr.
  gera grein fyrir tæknibúnaði til að framfylgja kröfum um loftgæði og förgun
                                     ösku.
               19. gr. Skilyrði starfsleyfis fyrir brennslustöð.
Í starfsleyfi fyrir brennslustöð skulu auk almennra skilyrða sem tilgreind eru í
II. kafla vera ákvæði um losunarmörk fyrir mengunarefni eftir því sem við á með
          tilliti til samsetningar þess úrgangs sem brenna á og gerðar
    brennslustöðvarinnar. Þegar sett eru útblástursmörk skal taka tillit til
  hugsanlegra skaðlegra áhrifa þeirra mengunarefna sem um ræðir á umhverfi og
                                 heilsu manna.
                              20. gr. Losunarmörk.
Mæla skal styrk mengandi efna í útblásturslofti frá brennslu og brennsluaðstæður
 eftir því sem nánar er mælt fyrir um í reglugerð og starfsleyfi stöðvarinnar.
     Sýni mælingar að farið hafi verið yfir losunarmörk sem tilgreind eru í
  starfsleyfi skal rekstraraðili gera viðeigandi ráðstafanir til að tryggja að
brennslustöðin fullnægi kröfum um losunarmörk, ella skal starfsemi stöðvarinnar
                                     hætt.

         V. kafli. Eftirlit, þvingunarúrræði, málsmeðferð og viðurlög.
                               21. gr. Eftirlit.
  Umhverfisstofnun annast eftirlit með því að starfsleyfishafi sem hún veitir
   starfsleyfi fari að ákvæðum starfsleyfis samkvæmt lögum þessum. Heimilt er
   stofnuninni að fela heilbrigðisnefnd eftirlit og framkvæmd þvingunarúrræða
   samkvæmt lögum þessum í umboði stofnunarinnar. Umhverfisstofnun er einnig
heimilt að fela tiltekna þætti heilbrigðiseftirlitsins faggiltum skoðunaraðilum.
      Skal í slíkum tilvikum gerður sérstakur samningur við hinn faggilta
    skoðunaraðila, sbr. [5]30. gr. laga um fjárreiður ríkisins, nr. 88/1997.
 Starfsmönnum Umhverfisstofnunar og öðrum eftirlitsaðilum samkvæmt lögum þessum
   skal heimill aðgangur til skoðunar og eftirlits, þar á meðal töku sýna og
myndatöku, að öllum þeim stöðum sem lög þessi, reglugerðir og samþykktir settar
                             samkvæmt þeim ná yfir.
Eftirlitsskyldum aðilum er skylt að veita allar upplýsingar sem eru nauðsynlegar
   til eftirlits með framkvæmd laganna og ber þeim að afhenda nauðsynleg sýni
                               endurgjaldslaust.
 Ráðherra setur, að fengnum tillögum Umhverfisstofnunar, gjaldskrá fyrir veitta
þjónustu, eftirlit og verkefni sem stofnuninni er falið að annast eða stofnunin
tekur að sér samkvæmt lögum þessum. Upphæð gjalds skal taka mið af kostnaði við
þjónustu og framkvæmd einstakra verkefna og skal byggð á rekstraráætlun þar sem
  rökstudd eru þau atriði sem ákvörðun gjalds byggist á. Gjaldið má ekki vera
 hærra en sá kostnaður. Gjaldskrá skal birt í B-deild Stjórnartíðinda. Gjöld má
   innheimta með fjárnámi. Heimilt er utanríkisráðherra að setja gjaldskrá og
                        innheimta gjald á varnarsvæðum.
     Heimilt er sveitarfélögum að setja gjaldskrá og innheimta gjald fyrir
    eftirlitsskylda starfsemi, svo sem fyrir eftirlit, sé eftirlitið á vegum
     sveitarfélaga. Leita skal umsagnar hlutaðeigandi heilbrigðisnefndar og
   hollustuháttaráðs áður en gjaldskrá er sett. Upphæð gjaldsins skal byggð á
     rekstraráætlun þar sem rökstudd eru þau atriði sem ákvörðun gjalds við
  viðkomandi eftirlit byggist á og má gjaldið ekki vera hærra en sá kostnaður.
  Hvert eftirlitssvæði skal hafa sameiginlega gjaldskrá og skal hlutaðeigandi
 heilbrigðisnefnd láta birta hana í B-deild Stjórnartíðinda. Gjöld má innheimta
 með fjárnámi. Gjöld skulu tryggð með lögveðsrétti í viðkomandi fasteign tvö ár
      eftir gjalddaga þegar leyfi eða þjónusta er tengd notkun fasteignar.
  Umhverfisráðherra skal gefa út leiðbeinandi reglur um uppbyggingu gjaldskráa
                                 sveitarfélaga.
                            22. gr. Þvingunarúrræði.
Umhverfisstofnun og heilbrigðisnefnd þar sem hún fer með eftirlit er heimilt að
                     beita úrræðum samkvæmt grein þessari.
  Til að knýja á um framkvæmd ráðstöfunar samkvæmt lögum þessum er heimilt að
   veita viðkomandi aðila áminningu. Jafnframt skal veita hæfilegan frest til
                           úrbóta ef þeirra er þörf.
 Ef aðili verður ekki við tilmælum um úrbætur innan tiltekins frests er heimilt
að ákveða aðila dagsektir þar til úr er bætt. Dagsektir renna til ríkissjóðs og
                   skal hámark þeirra vera 500.000 kr. á dag.
Heimilt er að láta vinna verk á kostnað hins vinnuskylda ef tilmæli um framkvæmd
eru vanrækt og skal sá kostnaður þá greiddur til bráðabirgða af Umhverfisstofnun
   eða heilbrigðisnefnd þar sem hún fer með eftirlit en innheimtast síðar hjá
hlutaðeigandi. Kostnað við verkið sem og dagsektir skv. 3. mgr. má innheimta með
                                   fjárnámi.
Ef svo alvarleg hætta stafar af tiltekinni starfrækslu eða notkun að aðgerð þoli
enga bið er henni heimilt til bráðabirgða að stöðva starfsemi eða notkun þegar í
                                     stað.
 Sinni rekstraraðili ekki úrbótum og um alvarlegt eða ítrekað tilvik er að ræða
            getur Umhverfisstofnun svipt rekstraraðila starfsleyfi.
    Leita skal aðstoðar lögreglu ef með þarf við framkvæmd þvingunarúrræða.
                       23. gr. Málsmeðferð og úrskurðir.
   Rísi ágreiningur um framkvæmd laganna, reglugerða settra samkvæmt þeim eða
 samþykkta sveitarfélaga eða um ákvarðanir yfirvalda er heimilt að vísa málinu
    til úrskurðarnefndar samkvæmt lögum um hollustuhætti og mengunarvarnir.
  Ákvarðanir Umhverfisstofnunar um útgáfu starfsleyfa samkvæmt lögum þessum má
       kæra til fullnaðarúrskurðar ráðherra innan sex vikna frá ákvörðun
        Umhverfisstofnunar. Rísi ágreiningur milli Umhverfisstofnunar og
        heilbrigðisnefnda um framkvæmd laga þessara skal vísa málinu til
 fullnaðarúrskurðar ráðherra. Sama gildir um ágreining milli heilbrigðisnefndar
                    og sveitarstjórna um framkvæmd laganna.
                               24. gr. Viðurlög.
 Brot gegn ákvæðum laga þessara, reglugerðum settum samkvæmt þeim og samþykktum
sveitarfélaga varða sektum hvort sem þau eru framin af ásetningi eða stórfelldu
 gáleysi. Sé um stórfelld eða ítrekuð ásetningsbrot að ræða varða brot á lögum
þessum og reglugerðum settum samkvæmt þeim fangelsi allt að fjórum árum. Tilraun
    til brota gegn lögum þessum, reglugerðum og samþykktum sem settar eru á
grundvelli þeirra varðar refsingu sem fullframið brot, sbr. III. kafla almennra
               hegningarlaga. Sama gildir um hlutdeild í brotum.
  Sektir má ákvarða lögaðila þó að sök verði ekki sönnuð á fyrirsvarsmenn eða
   starfsmenn hans eða aðra þá einstaklinga sem í þágu hans starfa, enda hafi
brotið orðið eða getað orðið til hagsbóta fyrir lögaðilann. Einnig má, með sama
  skilorði, gera lögaðila sekt ef fyrirsvarsmenn eða starfsmenn hans eða aðrir
           einstaklingar sem í þágu hans starfa gerast sekir um brot.

                             VI. kafli. Gildistaka.
   25. gr. Lög þessi öðlast þegar gildi. Reglugerðir sem settar hafa verið á
grundvelli laga um hollustuhætti og mengunarvarnir og eiturefni og hættuleg efni
  og varða úrgang halda gildi sínu að svo miklu leyti sem þær samræmast lögum
                                    þessum.

                            Ákvæði til bráðabirgða.
  I. Rekstraraðilar urðunarstaða sem eru í rekstri við gildistöku laga þessara
 skulu fyrir 31. desember 2003 senda Umhverfisstofnun áætlun um hvernig unnt sé
           að laga rekstur urðunarstaðarins að ákvæðum laga þessara.
Þeir urðunarstaðir sem eru í rekstri við gildistöku laga þessara skulu uppfylla
           kröfur laganna fyrir 16. júlí 2009, ella skal þeim lokað.
Ef urðunarstaður er í rekstri í eyju hér við land við gildistöku laga þessara og
  er lokað eftir gildistöku laganna getur Umhverfisstofnun veitt undanþágu frá
sýnatöku eftir því sem aðstæður á viðkomandi urðunarstað mæla með vegna vöktunar
   á sigvatni, grunnvatni og mælingum á breytingum á umfangi þess úrgangs sem
 urðaður hefur verið. Slík undanþága er þó einungis heimil hafi eingöngu verið
    tekið við heimilis- og rekstrarúrgangi eða óvirkum úrgangi á viðkomandi
 urðunarstað og um er að ræða urðunarstað sem getur að hámarki tekið við 15.000
tonnum af úrgangi eða að hámarki 1.000 tonnum á ári og er eini urðunarstaðurinn
                        í eyjunni og þjónar henni einni.
       Í reglugerð skal kveðið nánar á um aðlögun starfandi urðunarstaða.
    II. Frá gildistöku laga þessara til ársins 2010 skal starfa samráðsnefnd
 umhverfisráðuneytis og Sambands íslenskra sveitarfélaga um framkvæmd laganna.
 Nefndin skal skipuð sex mönnum, þremur samkvæmt tilnefningu Sambands íslenskra
  sveitarfélaga og þremur samkvæmt tilnefningu umhverfisráðherra. Nefndin skal
fylgjast með þróun meðhöndlunar úrgangs hérlendis og á Evrópska efnahagssvæðinu.
 Sérstaklega skal nefndin fylgjast með hvernig markmiðum laganna er náð og meta
     þann kostnað sem hlýst af því. Nefndin skal skila árlegri skýrslu til
 umhverfisráðherra og Sambands íslenskra sveitarfélaga og setja fram eftir því
 sem þörf krefur tillögur um hvernig kostnaðinum verði mætt. Tilnefningaraðilar
              skulu bera kostnað vegna fulltrúa sinna í nefndinni.

References

   Visible links
   1. http://www.althingi.is/dba-bin/lawformpr.pl?lnr=2003055
   2. http://www.reglugerd.is/interpro/dkm/WebGuard.nsf/key2/737-2003
   3. http://www.reglugerd.is/interpro/dkm/WebGuard.nsf/key2/738-2003
   4. http://www.reglugerd.is/interpro/dkm/WebGuard.nsf/key2/739-2003
   5. file://1997088.html#g30
