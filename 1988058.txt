                                    dálkum.

   --------------------------------------------------------------------------

                            Lög um Listasafn Íslands

                              1988 nr. 58 19. maí

   --------------------------------------------------------------------------

              [2]Ferill málsins á Alþingi.   [3]Frumvarp til laga.

 Tóku gildi 8. júní 1988. Breytt með [4]l. 83/1997 (tóku gildi 6. júní 1997) og
                   [5]l. 129/2004 (taka gildi 31. des. 2005).

1. gr. Listasafn Íslands er eign íslenska ríkisins. Menntamálaráðuneytið fer með
yfirstjórn þess. Stjórn þess er að öðru leyti í höndum forstöðumanns safnsins og
  safnráðs. Rekstrarkostnaður safnsins greiðist úr ríkissjóði og skal árlega í
  fjárlögum ætluð ákveðin fjárveiting til listaverkakaupa. Skal sú upphæð vera
        tiltæk til ráðstöfunar fyrir safnið í upphafi hvers fjárlagaárs.
2. gr. Listasafn Íslands skal vera meginsafn íslenskrar myndlistar í landinu og
  miðstöð rannsókna, heimildasöfnunar og kynningar á íslenskri myndlist. Skulu
                      helstu verkefni safnsins vera þessi:
   a. að afla svo fullkomins safns íslenskrar myndlistar sem unnt er, skrá það,
   varðveita og sýna, innan lands og utan. Leitast skal við að afla verka sem
  endurspegla sem best nýja strauma og stefnur í íslenskri myndlist á hverjum
                                     tíma,
          b. að rannsaka eftir föngum íslenska myndlist að fornu og nýju,
    c. að afla viðurkenndra erlendra listaverka og má verja í því skyni tíu af
  hundraði af því fé sem safninu er fengið til listaverkakaupa. Heimilt er að
   hækka hundraðshluta þennan í allt að tuttugu af hundraði þegar sérstaklega
 stendur á og allir safnráðsmenn eru því sammála. Geyma má fé í þessu skyni frá
                                  ári til árs,
     d. að annast fræðslustarfsemi um myndlist, innlenda og erlenda, m.a. með
 fyrirlestrum, kvikmyndasýningum, leiðsögn um safnið, útgáfu mynda, myndbanda,
litskyggna og rita eða með öðrum þeim hætti er henta þykir og fé er veitt til í
                                   fjárlögum,
      e. að afla heimilda um íslenska myndlist að fornu og nýju og kaupa til
safnsins nauðsynlegan bókakost, aðgengilegan sérfræðingum og öðrum til fræði- og
rannsóknastarfa. Skal í því skyni komið á fót við safnið sérfræðilegu bókasafni
                um myndlist samkvæmt nánari ákvæðum í reglugerð,
           f. að efna til kynninga á verkum safnsins og starfsemi þess,
            g. að veita innlendum söfnum faglega ráðgjöf eftir föngum,
   h. að veita erlendum söfnum og öðrum opinberum aðilum upplýsingar um íslenska
                    myndlist eftir því sem við verður komið.
                 3. gr. Listasafnið skal opið á auglýstum tíma.
Safnið og starfsemi þess skal kynnt nemendum skóla í samráði við skólayfirvöld,
 ýmist í safninu sjálfu eða í skólunum, og einnig skal efnt til slíkrar fræðslu
                    fyrir almenning í safninu og fjölmiðlum.
4. gr. Menntamálaráðherra [skipar]^1) forstöðumann safnsins til fimm ára í senn
 að fenginni umsögn safnráðs. [Skipaður]^1) skal maður með sérfræðilega menntun
  og staðgóða þekkingu á myndlist og rekstri listasafna. Starfið skal auglýsa
    samkvæmt lögum um réttindi og skyldur starfsmanna ríkisins. Endurnýja má
[skipun]^1) forstöðumanns einu sinni til næstu fimm ára ef meiri hluti safnráðs
                            mælir með endurráðningu.
Forstöðumaður er stjórnandi safnsins og mótar listræna stefnu þess í samráði við
safnráð. Hann stjórnar daglegum rekstri, skipuleggur sýningar á verkum safnsins
                      og sér um aðra venjulega starfsemi.
 Laun forstöðumanns og annarra starfsmanna Listasafnsins skulu ákveðin með sama
hætti og annarra ríkisstarfsmanna. Við ákvörðun launa starfsmanna safnsins skal
miðað við að þau séu sambærileg við laun starfsmanna annarra ríkissafna. Þó skal
  taka tillit til tímabundinnar [skipunar]^1) forstöðumanns við ákvörðun launa
                                     hans.
                            ^1)[6]L. 83/1997, 119. gr.
             5. gr. [Forstöðumaður ræður nauðsynlegt starfslið.]^1)
                            ^1)[7]L. 83/1997, 120. gr.
             6. gr. Menntamálaráðherra skipar fimm menn í safnráð.
  Forstöðumaður á sæti í safnráði samkvæmt stöðu sinni, en menntamálaráðherra
     skipar fjóra aðra menn í safnráð til þriggja ára í senn: tvo samkvæmt
  tilnefningu fulltrúaráðs Sambands íslenskra myndlistarmanna og einn úr hópi
 fastráðinna starfsmanna safnsins. Formann ráðsins skipar ráðherra og skal hann
hafa til að bera sérfræðilega þekkingu á höfundarétti og góða almenna þekkingu á
     myndlist. Safnráðsmenn skipaða samkvæmt tilnefningu Sambands íslenskra
                myndlistarmanna má aðeins endurskipa einu sinni.
                 Ráðherra skipar varamenn með hliðstæðum hætti.
                     Laun ráðsmanna greiðast úr ríkissjóði.
7. gr. Hlutverk safnráðs er að hafa umsjón og eftirlit með starfsemi safnsins og
 annast önnur þau verkefni sem því eru falin sérstaklega í lögum þessum. Leita
    skal tillagna ráðsins um allar meiri háttar ákvarðanir er safnið varðar.
8. gr. Sérstök innkaupanefnd annast kaup listaverka til safnsins. Forstöðumaður
getur þó einn tekið ákvörðun um kaup erlendra listaverka þegar samráði við aðra
nefndarmenn verður ekki við komið. Þá getur forstöðumaður ráðstafað allt að 20%
      af ráðstöfunarfé til kaupa innlendra verka án afskipta nefndarinnar.
   Innkaupanefnd skal skipuð þremur mönnum, forstöðumanni safnsins og tveimur
   fulltrúum listamanna í safnráði. Meiri hluti atkvæða ræður úrslitum mála í
   innkaupanefnd. Verði ágreiningur um kaup listaverks milli forstöðumanns og
annarra nefndarmanna skal skjóta málinu til safnráðs til endanlegrar ákvörðunar.
               Laun innkaupanefndarmanna greiðast úr ríkissjóði.
 9. gr. Við val listaverka til safnsins ber að fara eftir listrænu gildi þeirra
                og hafa í huga hvað safnið á eftir sama höfund.
 10. gr. Heimilt er að selja myndir úr eigu safnsins í því skyni að kaupa annað
verk eftir sama listamann er æskilegra þykir fyrir safnið. Sala er þó því aðeins
heimil að meiri hluti safnráðs og höfundur, sé hann á lífi, séu um það sammála.
  11. gr. Safnráð fjallar um gjafir sem safninu eru boðnar og metur hvort þær
skuli þegnar. Þótt safnið veiti listaverki viðtöku sem gjöf má það eigi takast á
hendur skuldbindingar um aðra meðferð þess en annarra listaverka safnsins. Þó má
safnið aldrei selja eða á annan hátt láta af hendi listaverk er það hefur þegið
  að gjöf. Gjöf skal fylgja gjafabréf. Gjafir og fjárframlög til safnsins eru
frádráttarbær til skatts, sbr. ákvæði [8]laga um tekjuskatt og eignarskatt, nr.
                        75/1981, með áorðnum breytingum.
12. gr. Óheimilt er að lána listaverk safnsins nema á listsýningar, enda sé gætt
   réttar höfunda samkvæmt ákvæðum höfundalaga um slíkar sýningar. Höfundur á
             alltaf rétt til að fá verk sín lánuð á eigin sýningar.
  Heimilt skal þó að setja á stofn sérstaka útlánadeild við safnið er sjái um
  útlán listaverka sem sérstaklega verði keypt eða gefin safninu í því skyni.
Einnig skal heimilt að lána önnur listaverk til tiltekinna opinberra stofnana sé
 meiri hluti safnráðs því samþykkur. Nánari ákvæði hér að lútandi skulu sett í
                                   reglugerð.
  13. gr. Safnið fær þann rétt, sem á hverjum tíma fylgir listaverki samkvæmt
íslenskum höfundalögum, við venjulegt, óskilorðsbundið afsal þess, þó með þeirri
   takmörkun um sölu eða aðra afhendingu sem leiðir af ákvæðum 10. og 11. gr.
 Safnið hefur rétt til opinberra sýninga á listaverkum á vegum safnsins, en um
lán verka á aðrar listsýningar gilda ákvæði 12. gr. Enn fremur hefur safnið rétt
   til eftirmyndunar eða annarrar eftirgerðar fyrir það sjálft. Til annarrar
  eftirgerðar eða útgáfu þarf samþykki höfundar. Höfundur á kröfu til þess að
safnið heimili honum aðgang að verki hans til fjölföldunar og útgáfu en safnið á
               jafnan forgangsrétt til útgáfu þess að öðru jöfnu.
    14. gr. Menntamálaráðherra skal með reglugerð^1) setja nánari ákvæði um
   framkvæmd laga þessara. Í þeim reglum má m.a. kveða nánar á um starfshætti
   safnsins, svo sem deildaskiptingu og önnur atriði varðandi starfsemi þess.
              ^1)[9]Rg. 231/1995, sbr. [10]514/2000 og [11]984/2001.
15. gr. Heimilt er að stofna styrktarfélag við Listasafn Íslands og skal aflafé
 sett í sérstakan sjóð og einkum varið til að kaupa eldri íslensk listaverk til
  safnsins. Fé þetta skal ekki dragast frá almennri fjárveitingu til safnsins.
                      16. gr. Lög þessi öðlast þegar gildi

References

   Visible links
   1. http://www.althingi.is/dba-bin/lawformpr.pl?lnr=1988058
   2. http://www.althingi.is/dba-bin/ferill.pl?ltg=110&mnr=446
   3. http://www.althingi.is/altext/110/s/pdf/0796.pdf
   4. file:///altext/stjt/1997.083.html
   5. file:///altext/stjt/2004.129.html
   6. file:///altext/stjt/1997.083.html
   7. file:///altext/stjt/1997.083.html
   8. file://1981075.html
   9. http://www.reglugerd.is/interpro/dkm/WebGuard.nsf/key2/231-1995
  10. http://www.reglugerd.is/interpro/dkm/WebGuard.nsf/key2/514-2000
  11. http://www.reglugerd.is/interpro/dkm/WebGuard.nsf/key2/984-2001
