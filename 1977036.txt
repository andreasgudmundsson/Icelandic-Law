
   --------------------------------------------------------------------------

                                  Lög um stjórn og starfrækslu póst- og símamála

                              1977 nr. 36 13. maí

   --------------------------------------------------------------------------

                                     1. gr.
                 [Samgönguráðherra fer með yfirstjórn póst-, síma- og annarra
                                                          fjarskiptamála.]^1)

   ^1)[2]L. 34/1987, 1. gr.

                                     2. gr.
        [Póst- og símamálastofnun er sjálfstæð stofnun sem fer með framkvæmd
   póst- og símamála samkvæmt lögum þessum og öðrum lögum og reglum sem gilda
   um póstmál og fjarskipti.]^1)

   ^1)[3]L. 34/1987, 2. gr.

                                     3. gr.
        Starfsemi póst- og símamálastofnunar skal beinast að því að tryggja
   sem best, að hér á landi sé kostur á hagkvæmri og fullkominni póst- og
   símaþjónustu.
        Póst- og símamálastofnun hefur einkarétt á að stofna til og
   starfrækja hvers konar póst-, síma- og aðra fjarskiptaþjónustu, bæði innan
   hins íslenska ríkis og í samskiptum við önnur ríki, svo og hafa eftirlit
   með innflutningi og viðurkenningu á búnaði í því sambandi. Nánar skal
   kveðið á um framkvæmd einkaréttar stofnunarinnar í póstlögum og lögum um
   fjarskipti, svo og í reglugerðum, sem ráðherra setur, og í fjölþjóðlegum
   samningum, sem Ísland er aðili að.

                                     4. gr.
        Forseti Íslands skipar póst- og símamálastjóra, sem veitir póst- og
   símamálastofnun forstöðu.
        Samgönguráðherra skipar annað starfsfólk stofnunarinnar, að fengnum
   tillögum póst- og símamálastjóra og starfsmannaráðs póst- og
   símamálastofnunar, sbr. 10. gr. Ráðherra getur þó falið póst- og
   símamálastjóra að auglýsa lausar stöður og ganga frá skipunarbréfum í
   stöður hjá póst- og símamálastofnun.

                                     5. gr.
        [Starfsemi Póst- og símamálastofnunar greinist í meginatriðum í
   stjórnunarhluta og rekstrarhluta.
        Stjórnunarhluti stofnunarinnar skiptist í aðalsvið.
        Rekstrarhluti stofnunarinnar skiptist í póst- og símaumdæmi.
        Hverju aðalsviði stjórnar framkvæmdastjóri, en umdæmisstjóri hverju
   umdæmi.]^1)

   ^1)[4]L. 34/1987, 3. gr.

                                     6. gr.
        [Framkvæmdastjórar aðalsviða vinna að stefnumörkun í störfum
   stofnunarinnar, áætlanagerð, eftirliti, almennum fyrirmælum og öðrum
   heildarstefnumálum.
        Umdæmisstjórar annast rekstur póst- og símastöðva, verkstæða,
   birgðastöðva og annan þann rekstur á vegum Póst- og símamálastofnunar í
   umdæminu sem þeim er falinn samkvæmt rekstraráætlunum og öðrum fyrirmælum
   er gilda um stofnunina.]^1)

   ^1)[5]L. 34/1987, 4. gr.

                                     7. gr.
        ...^1)

   ^1)[6]L. 34/1987, 5. gr.

                                     8. gr.
        [Póst- og símamálastjóri skal eigi sjaldnar en ársfjórðungslega kalla
   saman fund með framkvæmdastjórum aðalsviða og umdæmisstjórum
   stofnunarinnar.]^1) Á þeim fundum skal póst- og símamálastjóri leggja fram
   rekstrar- og framkvæmdaáætlanir, sbr. 9. gr., til umræðu, ásamt öðrum þeim
   málum, sem á dagskrá eru hverju sinni, og skulu þar rædd meginstefnumál og
   verkefni stofnunarinnar. Ár hvert skal a.m.k. einn þessara funda vera
   sameiginlegur með starfsmannaráði póst- og símamálastofnunar, sbr. 10. gr.

   ^1)[7]L. 34/1987, 6. gr.

                                     9. gr.
        Póst- og símamálastjóri lætur gera, til fjögurra ára í senn, áætlun
   um framkvæmdir stofnunarinnar. Skal áætlunin taka mið af 1. mgr. 3. gr.
   laga þessara, byggja á raunhæfum fjárhagsforsendum og skal framkvæmdum
   raðað eftir forgangsröð.
        Áætlun þessa skal endurskoða árlega, þannig að ávallt liggi fyrir
   áætlun til fjögurra ára.
        Áætlunin skal greina markmið stofnunarinnar á einstökum
   þjónustusviðum og hafa að geyma yfirlit um æskilegar þjónustubreytingar á
   áætlunartímanum. Þá skal áætlunin innihalda rekstraráætlun í meginatriðum
   og fjármögnunaráætlun fyrir sama tímabil.
        Póst- og símamálastofnun skal senda samgönguráðuneytinu
   framkvæmdaáætlunina eigi síðar en 31. maí á undan fyrsta ári
   áætlunartímabilsins. Samgönguráðherra leggur framkvæmdaáætlunina fyrir
   Alþingi og skal hún höfð til hliðsjónar við afgreiðslu fjárlaga.
   Endurskoðaða áætlunin skal lögð fyrir Alþingi á sama hátt, en árleg
   töluleg endurreiknun skal fylgja fjárlagatillögum stofnunarinnar.

                                    10. gr.
        [Í stofnuninni skal starfa starfsmannaráð skipað fulltrúum samtaka
   starfsmanna stofnunarinnar og forstöðumönnum tiltekinna þátta í
   stofnuninni.]^1)
        Ráðherra setur reglur^2) um skipan og starfssvið starfsmannaráðs, þar
   sem leitast skal við að tryggja gott samstarf og samheldni milli
   starfsfólksins og stjórnenda stofnunarinnar.

   ^1)[8]L. 34/1987, 7. gr.^2)Rg. 88/1991, sbr. 178/1991. Rg. 356/1995

                                    11. gr.
        Ráðherra ákveður í gjaldskrá gjöld þau, sem greiða ber póst- og
   símamálastofnun fyrir þjónustu þá, sem hún veitir, þ. á m. fyrir póstgíró
   og uppsetningu, leigu og viðhald hvers konar fjarskiptatækja.
        Stefnt verði að því við gjaldskrárgerð, að sömu gjöld gildi innan
   hvers svæðisnúmers, og skal ákveðið í reglugerð, hvenær framkvæmd þessa
   ákvæðis kemst á.
        Ráðherra er heimilt að ákveða, að sama gjald skuli krafið fyrir
   símtal við helstu stjórnsýslustofnanir ríkisins í Reykjavík, hvaðan sem
   talað er af landinu.
        [Tekjur samkvæmt gjaldskrá skulu nægja til að rekstrarjöfnuður náist,
   miðað við að rekstur og fjárfestingar fari eftir meginstefnu 1. mgr. 3.
   gr. og fyllsta aðhalds sé gætt.]^1)

   ^1)[9]L. 34/1987, 8. gr.

                                    12. gr.
        Starfsmaður sá, sem skipaður hefur verið í stöðu hjá póst- og
   símamálastjórn samkvæmt eldri lögum, skal við gildistöku laga þessara
   talinn skipaður til hliðstæðs starfs hjá póst- og símamálastofnun, en þó
   skal honum skylt að hlíta breyttri starfstilhögun og verkaskiptingu, sem
   leiða kann af lögum þessum eða reglugerðum, sem settar verða samkvæmt
   þeim.

                                    13. gr.
        Ráðherra er rétt að setja nánari ákvæði um stjórn og starfrækslu
   póst- og símamála.^1)

   ^1)Rg. 98/1995. Rg. 419/1992, sbr. 312/1994.

                                    14. gr.
        Lög þessi öðlast þegar gildi.
        ...

                            Ákvæði til bráðabirgða.
        ...

References

   Visible links
   1. http://www.althingi.is/dba-bin/lawformpr.pl?lnr=1977036
   2. file:///altext/stjtnr.html#1987034?g1
   3. file:///altext/stjtnr.html#1987034?g2
   4. file:///altext/stjtnr.html#1987034?g3
   5. file:///altext/stjtnr.html#1987034?g4
   6. file:///altext/stjtnr.html#1987034?g5
   7. file:///altext/stjtnr.html#1987034?g6
   8. file:///altext/stjtnr.html#1987034?g7
   9. file:///altext/stjtnr.html#1987034?g8
