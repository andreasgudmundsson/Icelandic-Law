
   --------------------------------------------------------------------------

  Lög um heimild fyrir ríkisstjórnina til þess að láta öðlast gildi ákvæðin í
     samningi milli Íslands, Danmerkur, Finnlands, Noregs og Svíþjóðar, um
                     viðurkenningu dóma og fullnægju þeirra

                              1932 nr. 30 23. júní

   --------------------------------------------------------------------------

Tóku gildi 6. júlí 1932. Breytt með [2]l. 68/1995 (tóku gildi 1. des. 1995 nema
                      1. gr. sem tók gildi 13. mars 1995).

1. gr. Ríkisstjórninni er heimilt að ákveða með auglýsingu í Stjórnartíðindunum,
  að samningur sá, sem undirritaður var í Kaupmannahöfn þann 16. mars 1932 og
    prentaður er sem fylgiskjal með lögum þessum, milli Íslands, Danmerkur,
Finnlands, Noregs og Svíþjóðar, um viðurkenningu dóma og fullnægju þeirra, skuli
koma í gildi. Ennfremur er ríkisstjórninni heimilað að setja frekari ákvæði, er
       kynnu að vera nauðsynleg til þess að framfylgja greindum samningi.
     [Ákvæði samningsins gilda ekki um dóma og aðrar ákvarðanir sem hljóta
 viðurkenningu og fullnustu hér á landi samkvæmt ákvæðum Lúganósamningsins.]^1)
                             ^1)[3]L. 68/1995, 5. gr.

                                  Fylgiskjal.
     Samningur milli Íslands, Danmerkur, Finnlands, Noregs og Svíþjóðar um
                    viðurkenningu dóma og fullnægju þeirra.
   1. gr. Aðfararhæfir dómar, sem gengið hafa í einhverju samningslandanna í
   einkamálum, skulu einnig vera bindandi í hinum ríkjunum. Sama er um dóma í
  sakamálum að því er þeir varða bætur fyrir afleiðingar verknaðar, sem tjóni
                                 hefir valdið.
Með dómi er átt við úrlausn réttarins um kröfu þá eða réttaratriði, sem málið er
                                      um.
        2. gr. Í samningi þessum teljast jafnsettir aðfararhæfum dómum:
   1. úrskurðir yfiraðfararvaldsmanns (överexekutor) í Finnlandi eða Svíþjóð um
greiðsluskyldu í málum, þar sem krafan styðst við skuldabréf eða annað skriflegt
  sönnunargagn (lagsökningsmål) enda sé frestur til málskots (besvär) liðinn;
                     2. sætt, gerð fyrir sáttanefnd eða rétti;
   3. aðfararhæfir úrskurðir sem felldir eru í einkamálum, annaðhvort í dóminum
    eða sérstaklega, um bætur fyrir málskostnað eða um þóknun til votta eða
                                sérfróðra manna.
 3. gr. Útivistardómur, sem í Danmörku, Íslandi eða Noregi hefir verið felldur
  yfir stefndum fyrir fyrsta dómsstigi og tredskodom, eða annar dómur, sem í
Finnlandi eða Svíþjóð hefir verið felldur fyrir fyrsta dómsstigi gegn stefndum,
sem ekki mætti, skal því aðeins vera bindandi í hinum ríkjunum, að svo standi á
                                 sem nú segir:
        1. að stefndur hafi, þegar stefna, sáttafyrirkall eða fyrirkall til
yfiraðfararvaldsmanns (överexekutor) var birt, átt heimilisfang eða skráð firma
  í því ríki, þar sem dómurinn er dæmdur, eða stjórn sú, sem kemur fram fyrir
 stefnda, hafi þá átt heima í því ríki, eða fyrirkallið verið birt umboðsmanni,
        sem stefndum lögum samkvæmt var skylt að hafa í þessu ríki; eða
   2. að gert hafi verið óbrigðanlegt samkomulag um, að málið skuli rekið fyrir
                      þeim rétti, sem uppkvað dóminn; eða
      3. að dómurinn sé um bætur fyrir afleiðingar verknaðar, sem tjóni hefir
 valdið og framinn hefir verið í því ríki, þar sem dómurinn var dæmdur, enda sé
           stefna birt stefnda sjálfum, meðan hann dvelur í því ríki.
   Sama er um útivistardóm, sem á hærra dómsstigi er felldur gegn stefnda, ef
           dómurinn hefir og verið útivistardómur á fyrsta dómsstigi.
4. gr. Krefjast má, að dómum, úrskurðum og sættargerðum, sem samkvæmt 1.3. gr.
 eru bindandi utan þess ríkis, þar sem dómurinn eða úrskurðurinn er felldur eða
    sættin gerð, og hægt er að fullnægja í því ríki, verði fullnægt í hinum
                                   ríkjunum.
 5. gr. Beiðni um aðför á að senda: í Danmörku og á Íslandi fógeta, í Finnlandi
  og Svíþjóð yfiraðfararvaldsmanni (överexekutor), og í Noregi aðfarardómstól
                                 (namsretten).
          6. gr. Beiðni um aðför eftir dómi eða úrskurði skal fylgja:
        1. dómurinn eða úrskurðurinn í frumriti eða útskrift, staðfestri af
                            hlutaðeigandi yfirvaldi;
   2. vottorð um, að dómurinn eða úrskurðurinn sé þess eðlis, sem segir í 1. eða
 2. gr., og að hann sé aðfararhæfur og megi fullnægja honum í því ríki, þar sem
                              hann er uppkveðinn;
     3. dómi, sem um ræðir í 3. gr., vottorð, er sýni, að dómurinn hafi gildi
                             samkvæmt þeirri grein.
 Beiðni um fullnægju sættar skal fylgja útskrift af sættargerðinni staðfest af
 hlutaðeigandi yfirvaldi, svo og vottorð um, að sættin sé gerð fyrir sáttanefnd
     eða rétti og að henni megi fullnægja í því ríki, þar sem hún var gerð.
 Skjölum, sem rituð eru á finnsku eða íslensku, skal fylgja skjalfest þýðing á
                           dönsku, norsku eða sænsku.
7. gr. Vottorð þau, sem getur um í 6. gr., gefa: í Danmörku, Finnlandi, Íslandi
      og Noregi dómsmálaráðuneytið, í Svíþjóð fylkisstjórn (länsstyrelse).
8. gr. Ákvörðun um, hvort framkvæma skuli fullnægju samkvæmt þessum samningi, er
 tekin án þess að gagnaðili sé til kvaddur; þegar sérstaklega stendur á, má þó
              gefa honum tækifæri til að bera fram ástæður sínar.
 9. gr. Aðför fer í hverju ríki fram samkvæmt þar gildandi lögum án tillits til
         þess, sem dómurinn, úrskurðurinn eða sættin kann að kveða á um
                             þvingunarráðstafanir.
 10. gr. Ákvæðin í þessum samningi um réttargildi dóma breyta að engu leyti 22.
        gr. í samningi frá 6. febrúar 1931, er hefir að geyma alþjóðleg
 einkamálaréttarákvæði um hjúskap, ættleiðingu og lögráð, og leiða ekki af sér,
    að dómar eða úrskurðir um slík mál fái gildi í öðrum tilfellum en þar er
   ákveðið. Fullnægju dómsúrskurða, sem gildi hafa samkvæmt nefndri grein, má
                krefjast samkvæmt 4. til 9. gr. þessa samnings.
Nú hefir í Danmörku, á Íslandi eða í Noregi verið dæmdur dómur, þar sem beitt er
ákvæðum löggjafarinnar um fjármál hjóna, og skal þá samningur þessi ekki ná til
  dómsins í Finnlandi eða Svíþjóð, ef þar hefði átt að gera út um deiluatriði
                   samkvæmt eldri hjúskaparlöggjöf landsins.
    Samningur þessi nær ekki til dóma, úrskurða né sátta um meðlagsskyldu í
    sifjamálum, og breytir að engu leyti samningnum frá 10. febrúar 1931 um
                               innheimtu meðlaga.
   Eigi breytir samningurinn heldur að neinu leyti ákvæðum þeim, sem í öðrum
       samningum felast um gildi eða fullnægju dóma og annarra úrskurða.
        11. gr. Samningur þessi nær ekki til dóma, úrskurða né sætta um:
   1. frændsemi, erfðarétt, ábyrgð erfingja á skuldum, skipti dánarbúa, meðferð
  þrotabúa, nauðasamninga án gjaldþrotaskipta, eða riftingu réttargernings við
                                   gjaldþrot;
   2. eignarrétt eða annan rétt yfir fasteign í einhverju hinna ríkjanna, skyldu
     til að gera ráðstafanir um slík réttindi, eða afleiðingar af vanrækslu
                                  skyldunnar;
     3. skatta og gjöld til ríkis eða sveitar- eða bæjarfélags, eða önnur mál
opinbers réttar, jafnvel þótt dómurinn eða úrskurðurinn hafi verið kveðinn upp í
                      sama formi sem venja er um einkamál.
    Samningurinn nær ekki til úrskurða, sem fellt hafa sérstakir dómstólar í
                                 atvinnudeilum.
 12. gr. Af samningnum leiðir ekki skylda til að viðurkenna eða fullnægja dómi,
     úrskurði eða sætt, þegar augljóst er, að það mundi vera ósamrýmanlegt
                           réttarskipulagi landsins.
13. gr. Samningurinn nær ekki til dóma né úrskurða, sem upp hafa verið kveðnir,
      né sætta, sem gerðar hafa verið, áður en samningurinn gekk í gildi.
  14. gr. Samning þennan skal fullgilda, og skal fullgildingarskjölunum komið
 fyrir til geymslu í skjalasafni utanríkisráðuneytisins danska, svo fljótt sem
                                   auðið er.
Milli þeirra ríkja, er þá hafa fullgilt samninginn, gengur hann í gildi hinn 1.
    janúar eða 1. júlí næstan á eftir að þrír mánuðir eru liðnir frá því, er
 fullgildingarskjölum að minnsta kosti þriggja ríkjanna hefir verið komið fyrir
til geymslu. Gagnvart ríkjum, er síðar fullgilda, gengur samningurinn í gildi 1.
     janúar eða 1. júlí næstan eftir að þrír mánuðir eru liðnir frá því, að
               fullgildingarskjalinu var komið fyrir til geymslu.
 Sérhvert ríkjanna getur sagt samningnum upp gagnvart sérhverju hinna ríkjanna
 með 1 árs uppsagnarfresti, svo að hann gengur úr gildi 1. janúar eða 1. júlí.

References

   Visible links
   1. http://www.althingi.is/dba-bin/lawformpr.pl?lnr=1932030
   2. file://1995068.html
   3. file://1995068.html#g5
