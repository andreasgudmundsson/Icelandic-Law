
   --------------------------------------------------------------------------

                                                     Lög um vátryggingarsamninga

                              1954 nr. 20 8. mars

   --------------------------------------------------------------------------

                                  I. kapítuli.
              Sameiginlegar reglur um allar tegundir vátrygginga.

                                   Inngangur.

                                     1. gr.
                  Lög þessi gilda um vátryggingarsamninga, sem gerðir eru við
       vátryggingarhlutafélög, gagnkvæm vátryggingarfélög eða önnur félög eða
                                   stofnanir, sem reka vátryggingarstarfsemi.
                                                         Lögin gilda ekki um:

           a. endurtryggingar;
           b. almannatryggingar samkvæmt [2]l. nr. 50 7. maí 1946, sbr. [3]l.
           nr. 1 12. janúar 1952 og [4]l. nr. 38 27. febrúar 1953;^1)
           c. stríðsslysatryggingar skipshafna samkvæmt [5]l. nr. 43 9. maí
           1947, eða ófriðartryggingar, sbr. [6]l. nr. 2 21. janúar 1944;
           d. tryggingar samkvæmt [7]l. nr. 51 27. júní 1921, [8]l. nr. 41
           27. júní 1925, [9]l. nr. 15 7. maí 1928,^2) [10]l. nr. 101 30.
           desember 1943,^2) sbr. [11]l. nr. 40 15. febrúar 1945,^2) [12]l.
           nr. 102 30. desember 1943,^3) [13]l. nr. 103 30. desember 1943^4)
           og [14]l. nr. 86 11. júní 1938, sbr. [15]l. nr. 114 30. maí
           1940;^5)
           e. samninga, þar sem stéttarfélög lofa að veita meðlimum sínum
           bætur fyrir tjón, er þeir bíða af atvinnuleysi eða stöðvun
           atvinnurekstrar;
           f. samninga, þar sem vinnuveitandi heitir mönnum, er starfað hafa
           við atvinnurekstur hans, eftirlaunum.

   ^1)Nú [16]l. 117/1993.^2)Nú [17]l. 29/1963.^3)Nú [18]l. 29/1963, sbr.
   [19]l. 93/1980.^4)Nú [20]l. 16/1965.^5)Nú [21]l. 18/1992.

                                     2. gr.
           Félagið merkir í lögum þessum vátryggjanda.
           Vátryggingartaki merkir þann, er gert hefur samning um
   vátryggingu við félagið.
           Vátryggður merkir þann, sem kröfu á um greiðslu bóta, er til
   hennar kemur.

                                     3. gr.
           Ákvæði laga þessara koma því aðeins til greina, að eigi sé á annan
   veg áskilið berum orðum í samningi eða verði talið í honum fólgið. Þetta
   gildir þó ekki um þau ákvæði, er lögin sjálf berum orðum lýsa
   ófrávíkjanleg eða ófrávíkjanleg eru samkvæmt öðrum réttarreglum.

                      Rangar upplýsingar við samningsgerð.
                                     4. gr.
           Hafi vátryggingartaki, er vátryggingin var tekin, sviksamlega
   gefið rangar upplýsingar um atvik, er ætla mátti að skiptu máli fyrir
   félagið, eða leynt slíkum atvikum sviksamlega, er samningurinn ekki
   skuldbindandi fyrir félagið. Sama gildir, ef framkoma hans hefur að öðru
   leyti verið með þeim hætti, að það mundi almennt verða talið óheiðarlegt
   að bera samninginn fyrir sig.

                                     5. gr.
           Ef ætla má, að vátryggingartaki hafi, er vátryggingin var tekin,
   hvorki vitað né mátt vita, að upplýsingar, er hann gaf, voru rangar, er
   félagið skuldbundið svo sem engar rangar upplýsingar hefðu verið gefnar.
           Sé um skaðatryggingu að ræða, getur félagið þó sagt vátryggingunni
   upp með 14 daga fyrirvara.

                                     6. gr.
           Hafi vátryggingartaki gefið rangar upplýsingar, er öðruvísi
   stendur á en segir í 4. og 5. gr., er félagið laust mála, ef ætla má, að
   það hefði ekki tekið á sig vátrygginguna, hefði það haft rétta vitneskju
   um málavexti.
           Ef ætla má, að félagið hefði tekið vátrygginguna á sig, en með
   öðrum kjörum, ábyrgist það að þeim mun, sem það mundi hafa skuldbundið sig
   fyrir hið umsamda iðgjald. Ef félagið mundi hafa takmarkað ábyrgð sjálfs
   sín enn frekar með endurtryggingu, lækka bæturnar í hlutfalli við það.
           Sé um sjóvátryggingu eða aðra flutningatryggingu að ræða, gilda
   ákvæði 2. mgr. ekki. Í þess stað ábyrgist félagið þá aðeins að þeim mun,
   sem sannað verður, að atvik þau, er rangt var skýrt frá, hafi engin áhrif
   haft um það, að vátryggingaratburðurinn gerðist eða hve mikið tjónið varð.

                                     7. gr.
           Láti vátryggingartaki hjá líða að skýra frá atvikum, skiptir það
   engu máli um ábyrgð félagsins, nema honum hafi mátt vera það ljóst, að
   atvik þau, er eigi var frá skýrt, skiptu máli fyrir félagið, og meta megi
   það atferli stórkostlegt gáleysi af hans hálfu. Ef svo er, skal það metið
   sem hann hefði gefið rangar upplýsingar, sbr. 6. gr.

                                     8. gr.
           Vilji félagið bera fyrir sig eitthvert atvika þeirra, er ræðir um
   í 5.7. gr., skal það, er það hefur fengið vitneskju um þau, skýra
   vátryggingartaka án ástæðulausrar tafar frá því, að hve miklu leyti það
   vill neyta réttar þess, er umræddar greinar veita því.

                                     9. gr.
           Félagið getur eigi borið það fyrir sig, að rangt hafi verið frá
   skýrt eða launung viðhöfð, hafi það vitað hið rétta, er vátryggingin var
   tekin, eða mátt vita það, né heldur, ef atvik þau, er félaginu var
   ókunnugt um, skiptu það eigi máli eða skipta eigi máli framar.

                                    10. gr.
           Félagið getur eigi borið fyrir sig samning, sem fer í bága við 5.
   gr. eða 7.9. gr.
           Hafi félagið undanskilið sig ábyrgð, ef svo skyldi reynast, að
   upplýsingar, er annar maður en vátryggingartaki gaf því, reyndust rangar,
   þá hefur það eigi ríkari áhrif en það mundi hafa haft, ef vátryggingartaki
   sjálfur hefði gefið þær upplýsingar.
           Sama gildir, ef félagið hefur lýst einhverjum atvikum í
   vátryggingarskírteininu, án þess að leita um þau vitneskju hjá
   vátryggingartaka, og það hefur áskilið sér að vera að nokkru eða öllu
   undanþegið ábyrgð, ef lýsing atvika þessara reyndist að vera röng.

                           Upphaf ábyrgðar félagsins.
                                    11. gr.
           Nú hefur vátryggingarsamningur verið gerður, en eigi á það kveðið,
   hvenær ábyrgð félagsins skuli hefjast, og telst hún þá hefjast, þegar
   félagið eða vátryggingartaki sendir frá sér orðsendingu um, að hann
   samþykki tilboð hins.
           Orðsendingar þær, er ræðir um í 1. mgr., skulu taldar hafa verið
   sendar kl. 6 síðdegis, sé annað eigi sannað.

                                   Iðgjaldið.
                                    12. gr.
           Hið fyrsta iðgjald fellur í gjalddaga þegar, er samningurinn er
   gerður, enda sé eigi um annan gjalddaga samið.
           Eigi iðgjaldið að greiðast með fleiri greiðslum, hverri fyrir sitt
   tímabil, eða sé vátryggingin framlengd með samningi eða samkvæmt 84. gr.,
   er hinn fyrsti dagur hvers tímabils gjalddagi hinna síðari iðgjalda.

                                    13. gr.
           Sé fyrsta iðgjaldið eigi greitt á réttum tíma, má félagið segja
   vátryggingunni upp, og fellur samningurinn þá með öllu niður, sé iðgjaldið
   eigi greitt innan þriggja daga. Sama gildir, sé síðara iðgjald eigi greitt
   innan viku eftir að félagið hefur krafið vátryggingartaka greiðslu. Þá
   kröfu má þó í fyrsta lagi gera viku fyrir gjalddaga.

                                    14. gr.
           Verði hið fyrsta iðgjald eigi greitt, er þess er krafist, en þá
   kröfu má í fyrsta lagi gera á gjalddaga, er ábyrgð félagsins lokið. Sama
   gildir, séu síðari iðgjöld eigi greidd innan viku frá því, að þeirra var
   krafist, en krefja má þeirra í fyrsta lagi viku fyrir gjalddaga.
           Fyrirvarar um að ábyrgð félagsins skuli þá fyrst hefjast, er hið
   fyrsta iðgjald er greitt eða skírteini afhent, eru ógildir.
           Meðan samningurinn er ekki með öllu fallinn úr gildi, má
   vátryggingartaki greiða iðgjaldið, og hefst þá ábyrgð félagsins að nýju,
   frá því að greiðslan fór fram.

                                    15. gr.
           Nú eru liðnir 3 mánuðir frá því að greiðslu iðgjalds var krafist,
   og er það enn ógreitt, og fellur samningurinn þá úr gildi uppsagnarlaust,
   enda hafi félagið eigi byrjað lögsókn til heimtu iðgjaldsins. Ábyrgð
   félagsins hefst að nýju við byrjun þeirrar lögsóknar. Láti félagið
   lögsóknina niður falla eða leiði hún eigi til fullnustu kröfunnar, lýkur
   ábyrgð félagsins að nýju, og skal þá litið svo á, sem lögsóknarfresti
   þeim, sem getur í 1. málsl., hafi eigi verið slitið.

                                    16. gr.
           Hafi félagið, samkvæmt ákvæðum laga þessara, sagt
   vátryggingarsamningnum upp til slita, áður en sá tími, er hann var gerður
   um, var liðinn, eða falli samningurinn úr gildi samkvæmt 15. gr., og á
   félagið þá rétt á iðgjaldsupphæð þeirri, er greiða hefði átt, ef
   vátryggingin hefði aðeins verið gerð um þann tíma, sem liðinn er.
           Falli samningurinn úr gildi af öðrum ástæðum, á félagið rétt á
   þeim hluta iðgjaldsins, er samsvarar tímanum fram til þess, að
   samningurinn féll úr gildi.

                                    17. gr.
           Eigi verður, svo gilt sé, samið svo um, að greiðslufall á lúkningu
   iðgjalds hafi í för með sér harðari kosti fyrir vátryggingartaka eða
   vátryggðan en segir í 13.15. gr. Ákvæði 2. og 3. málsl. 13. gr. og 16.
   gr. gilda eigi um líftryggingar.

Ásetnings- eða vangáratferli, er veldur því, að vátryggingaratburðurinn gerist.
                                    18. gr.
           Ef vátryggður verður þess valdur af ásettu ráði, að
   vátryggingaratburðurinn gerist, á hann enga kröfu á hendur félaginu.
           Hafi hann af vangá sinni valdið því, að vátryggingaratburðurinn
   gerðist, og telja má vangá hans stórkostlega eftir því, sem atvik lágu
   til, skal úr því skorið, hvort greiða skuli bætur og hve háar, eftir því,
   hversu mikil sökin er, og eftir öðrum atvikum. Þegar um er að ræða
   líftryggingar eða ábyrgðartryggingar, ber félagið þó fulla ábyrgð.

                                    19. gr.
           Ákvæðum 18. gr. um brottfall eða takmörkun ábyrgðar félagsins skal
   þó eigi beitt, er vátryggður var yngri en 15 ára eða gat eigi hegðað sér
   skynsamlega vegna geðveiki, andlegs vanþroska, geðtruflana um stundarsakir
   eða annars þess konar ástands.
           Sama gildir, ef verknaður sá, er leiðir til þess, að
   vátryggingaratburðurinn gerist, er unninn í því skyni að varna því, að
   tjón verði á mönnum eða eignum, og með þeim atvikum, að hann verði talinn
   réttmætur.

                                    20. gr.
           Eigi verður, svo gilt sé, samið svo um, að félagið skuli laust úr
   ábyrgð, er því, að vátryggingaratburðurinn gerðist, hefur verið valdið af
   vangá, er ekki verður talin stórkostleg. Ákvæði þetta er því þó eigi til
   fyrirstöðu, að samið sé um það, bæði að félagið skuli leyst úr ábyrgð, er
   vátryggður hefur valdið vátryggingaratburðinum í ölæði, er honum verður
   sjálfum gefin sök á, og að félagið megi draga allt að 5% frá bótunum, er
   vátryggingaratburðurinn stafar frá vangá, sem eigi verður talin
   stórkostleg.

           Skyldur vátryggðs, er vátryggingaratburðinn ber að höndum.
                                    21. gr.
           Þegar vátryggingaratburðurinn hefur gerst, skal vátryggður þegar í
   stað skýra félaginu frá því, ef hann ætlar að hafa uppi kröfur á hendur
   því vegna hans.
           Vanræki vátryggður þetta, ber félagið ekki frekari ábyrgð en það
   mundi hafa borið, ef slík tilkynning hefði verið gefin. Ef líkur eru að
   því leiddar, að félagið hafi vegna þessarar vanrækslu misst af tækifæri
   til að leiða sönnur að atvikum, sem mundu hafa leitt til þess, að ábyrgð
   þess hefði fallið niður eða orðið minni en ella, skal úr því skorið, með
   hliðsjón af atvikum málsins, hvort bætur skuli greiða, og ef svo er, hve
   háar.
           Ef svo er um samið, að vátryggður skuli skýra frá atburðum, sem
   félagið ábyrgist afleiðingar af, enda þótt þær afleiðingar séu enn eigi
   komnar í ljós, gilda ákvæði þau, sem sett eru hér að framan, eftir því sem
   við á.
           Eigi verður, svo gilt sé, samið um það, að vanræksla vátryggðs eða
   annarra á því að gefa félaginu tilkynningu svo sem hér var sagt, skuli
   hafa meiri afleiðingar en nú var um mælt.

                                    22. gr.
           Hafi vátryggður uppi kröfur á hendur félaginu, er honum skylt að
   veita því allar þær upplýsingar, er honum er unnt að veita, um atvik, er
   máli kunna að skipta, er dæma skal um vátryggingaratburðinn, eða er ákveða
   skal fjárhæð þá, er félaginu ber að greiða, eða endurgreiðslukröfur þær,
   er félagið kynni að eiga á hendur öðrum mönnum.
           Vanræki vátryggður að gefa þessar upplýsingar, hefur það þau
   áhrif, sem segir í 2. mgr. 21. gr.

                                    23. gr.
           Ef svo er um samið, að vátryggður, er sviksamlega skýrir frá eða
   leynir atvikum, er skipta máli, þegar dæma skal um ábyrgð félagsins, skuli
   glata rétti þeim til bóta, er hann ella hefði átt, getur dómur, með
   hliðsjón af atvikunum, er svikunum var beitt, ákveðið, að bætur skuli
   greiða að nokkru eða öllu leyti þrátt fyrir samningsákvæði þetta.
           Nú hafa upplýsingar verið gefnar eða vanrækt hefur verið að gefa
   þær, en hvorugt hefur þetta verið gert í sviksamlegum tilgangi, og hefur
   það þá eigi önnur áhrif en segir í 2. mgr. 21. gr., þótt á annan veg sé um
   samið.

                           Greiðsluskylda félagsins.
                                    24. gr.
           Krefja má um greiðslu bóta 14 dögum eftir að félagið átti þess
   kost að afla þeirra upplýsinga, er þörf var á til þess að meta
   vátryggingaratburðinn og ákveða upphæð bótanna.
           Ef augljóst er orðið, áður en endanleg ákvörðun bótanna getur átt
   sér stað, að félaginu beri að minnsta kosti að greiða nokkurn hluta
   upphæðar þeirrar, er það er krafið um, má krefjast greiðslu á þeim hluta
   hennar samkvæmt reglum þeim, sem settar eru í 1. mgr. þessarar greinar.
           [Félagið skal greiða vexti af fjárhæðinni frá gjalddaga í samræmi
   við ákvæði laga um vexti.]^1)
           Eigi verður, svo gilt sé, samið svo um, að gjalddagi bótanna skuli
   háður ákvörðun félagsins eða því, að það hafi verið skyldað til greiðslu
   með dómi.

   ^1)[22]L. 33/1987, 7. gr.

                            Aðgangsréttur félagsins.
                                    25. gr.
            ^1)

   ^1)[23]L. 50/1993, 29. gr.

                    Fjárþrot félagsins og vátryggingartaka.
                                    26. gr.
           Ef bú félagsins er tekið til gjaldþrotaskipta, má vátryggingartaki
   rifta samningnum. Geri hann það ekki, fellur samningurinn þó úr gildi þrem
   mánuðum eftir að gjaldþrotaskiptin voru auglýst.
           Komi það í ljós við fjárnámsgerð, að félagið skorti fé til að
   greiða skuldir sínar, eða hafi það stöðvað greiðslur sínar eða reynist
   fjárhag þess með öðrum hætti þannig varið að ætla megi, að það geti ekki
   fullnægt skuldbindingum sínum, má vátryggingartaki rifta samningnum, ef
   félagið setur eigi þegar í stað, er hann krefst þess, nægilega tryggingu
   fyrir efndum sínum.
           Þegar vátryggingarsamningi er rift samkvæmt framangreindum
   ákvæðum, getur vátryggingartaki krafist bóta fyrir tjón það, er hann bíður
   við það að vátryggingunni lýkur.

                                    27. gr.
           Missi félagið rétt til að stunda vátryggingarstarfsemi hér á
   landi, má vátryggingartaki rifta samningnum. Sama gildir, sé félagið
   sameinað öðru félagi eða afhendi það öðru félagi fjármuni sína í heild
   sinni.
           Ef efnt er til frjálsra skuldaskila félagsins, fellur
   vátryggingarsamningurinn niður, þegar ár er liðið frá upphafi
   skuldaskilanna. Innan þess tíma má vátryggingartaki rifta samningnum, ef
   félagið setur eigi þegar í stað, er hann krefst þess, nægilega tryggingu
   fyrir efndum sínum.
           Ákvæði 3. mgr. 26. gr. koma hér til greina, eftir því sem við á.

                                    28. gr.
           Verði bú vátryggingartaka tekið til gjaldþrotaskipta, eða [fái
   hann heimild til að leita nauðasamnings]^1) án gjaldþrotaskipta, þá hefur
   það, enda þótt öðruvísi sé um samið, engin áhrif á vátryggingarsamninginn
   önnur en þau, er leiðir af almennum reglum laganna. Þegar um
   skaðatryggingu er að ræða, má félagið þó áskilja sér rétt til að segja
   samningnum upp með 14 daga fyrirvara.

   ^1)[24]L. 21/1991, 182. gr.

                                    Fyrning.
                                    29. gr.
           Kröfur, sem rísa af vátryggingarsamningi, fyrnast á 4 árum frá
   lokum þess almanaksárs, er kröfuhafinn fékk vitneskju um kröfu sína og
   átti þess fyrst kost að leita fullnustu hennar. Kröfur um greiðslu bóta
   eða vátryggingarfjárhæðarinnar fyrnast þó í síðasta lagi á 10 árum frá því
   að vátryggingaratburðurinn gerðist. Að öðru leyti fer um fyrninguna eftir
   almennum reglum laganna. Ákvæði 4. mgr. [25]2. gr. l. nr. 14 20. október
   1905 halda gildi sínu.

                                    30. gr.
           Samningi um að vátryggður glati kröfu sinni, ef hann krefur hennar
   eigi með lögsókn innan skemmra frests en segir í 29. gr., verður eigi
   beitt, nema því aðeins að félagið hafi, með eigi skemmri fresti en 6
   mánaða, skýrt vátryggðum skriflega frá því, hversu langur fresturinn sé og
   hvaða afleiðingar það muni hafa, ef hann er látinn líða ónotaður.
           Samningi um að félagið skuli vera leyst úr ábyrgð, ef krafa, er
   rís af vátryggingaratburði, er eigi höfð uppi við félagið innan tiltekins
   frests, verður eigi beitt gegn þeim manni, er slíka kröfu hefur uppi innan
   3 mánaða frá því hann fékk vitneskju um atvik þau, er krafan rís af.

                  Samningur um framlengingu vátryggingarinnar.
                                    31. gr.
           Félagið getur eigi borið fyrir sig samning um það, að vátryggingin
   skuli talin framlengd um lengri tíma en eitt ár, hafi henni eigi verið
   sagt upp, nema því aðeins að það hafi minnt vátryggingartaka á það, í
   fyrsta lagi þremur mánuðum og síðasta lagi einum mánuði fyrir lok
   uppsagnartímans, að vátryggingin mundi framlengjast á þennan veg, ef henni
   væri ekki sagt upp.

                           Ákvæði um gerðardóm o.fl.
                                    32. gr.
           Samningur um að vátryggður eða vátryggingartaki megi ekki njóta
   aðstoðar annarra manna, er þeir semja við félagið, er ógildur.
           Samningi um að vátryggður eða vátryggingartaki skuli mæta sjálfir
   til slíkra samningaumleitana verður eigi beitt, ef það mundi hafa í för
   með sér óhæfilega mikinn kostnað eða vera óhæfilegum örðugleikum bundið,
   ef þess væri gætt.
           Nú er svo um samið, að væntanleg ágreiningsefni skuli undanskilin
   úrskurði dómstóla, og getur þá dómur metið það að engu, ef ákvæðin um
   skipun og starf þeirra, er úrskurðurinn skal falinn, verða eigi talin
   tryggileg fyrir vátryggðan.

                                Um tilkynningar.
                                    33. gr.
           Tilkynningar frá félaginu til vátryggingartaka eða vátryggðs hafa
   þá fyrst áhrif, er þeir hafa tekið á móti þeim. Nú kemur tilkynning eigi
   fram eða eigi á réttum tíma, og stafar það af því, að móttakandi hefur
   vanrækt að skýra frá því, að hann hafi flutt sig, eða af öðrum atvikum, er
   hann varða, og fær tilkynningin þá áhrif að lögum daginn eftir að hún
   undir venjulegum kringumstæðum mundi hafa komið í hendur móttakanda.
           Þegar vátryggður hefur afhent þess konar tilkynningu, sem um ræðir
   í 21., 46. og 67. gr., til sendingar í símskeyti eða með pósti, eða hún
   hefur verið afhent til flutnings með öðru flutningatæki, er gilt þykir að
   nota, verður það eigi hans skaði, þótt henni seinki eða hún komi eigi til
   skila.

                      Ógildi ósanngjarnra samningsákvæða.
                                    34. gr.
            ^1)

   ^1)[26]L. 11/1986, 9. gr.

                                 II. kapítuli.
                                 Skaðatrygging.

                               A. Almenn ákvæði.

                              Tryggingarhagsmunir.
                                    35. gr.
           Gegn skaða má vátryggja sérhverja lögmæta hagsmuni, er metnir
   verða til peningaverðs, hvort heldur eru hagsmunir vátryggingartaka sjálfs
   eða þriðja manns.

                               Vátryggingarverð.
                                    36. gr.
           Nú er hlutur vátryggður og engir sérstakir hagsmunir tilgreindir,
   og telst vátryggingin þá taka til þeirra hagsmuna, að verð hlutarins
   sjálfs rýrni eigi við vátryggingaratburðinn, og tekur hún þá eigi til
   annarra hagsmuna, sem tengdir eru því, að hluturinn varðveitist. Félagið
   ábyrgist því ekki rekstrartap né tjón, sem hlýst af því, að hluturinn varð
   ekki notaður á þeim tíma eða með þeim hætti, sem ráðgert hafði verið.

                                    37. gr.
           Með undantekningum þeim, sem um getur í 38. og 75. gr., skal verð
   hlutarins talið nema þeirri upphæð, er þurft hefði til kaupa á hlut þeim,
   er fórst eða skemmdist, með því verðlagi, er síðast var á slíkum hlut áður
   en vátryggingaratburðurinn gerðist, að frádreginni hæfilegri verðrýrnun
   hans vegna aldurs, brúkunar, minnkaðs notagildis og annarra atvika.
           Þegar um búsgögn er að ræða eða hluti til persónulegra nota og
   þess háttar, er verðrýrnun vegna aldurs og brúkunar því aðeins dregin frá
   verðinu, að telja megi, að notagildi hlutanna fyrir vátryggðan hafi
   minnkað svo verulegu nemi.
           Sé hús, sem skaðast hefur, byggt að nýju eða við það gert, skal
   aðeins dreginn frá mismunur milli gamals og nýs.

                                    38. gr.
           Bætur fyrir hluti, sem vátryggður hefur framleitt sjálfur til
   sölu, skulu ákveðnar í samræmi við verð það, er fengist hefði fyrir þá,
   síðast áður en vátryggingaratburðurinn gerðist, við sölu þeirra með
   venjulegum skilmálum, en draga skal frá því venjulegan sölukostnað,
   verslunaráhættu þá, er hjá varð komist, og það hagræði að verðið er greitt
   út í hönd.

                                    39. gr.
           Enda þótt umsamið sé á annan veg, er félaginu óskylt að greiða
   hærri bætur en með þarf til þess að bæta tjón það, sem orðið hefur.
           Sé kveðið á um ákveðið verð hinna vátryggðu muna í
   vátryggingarsamningnum, eða samið um tiltekna aðferð við mat á tjóninu, þá
   eru þau ákvæði skuldbindandi fyrir félagið, nema það sanni, að bæturnar
   mundu þá nema meiru en upphæð tjónsins.

                            Vátrygging undir verði.
                                    40. gr.
           Sé vátryggingarfjárhæðin lægri en verð hinna tryggðu hagsmuna, er
   ábyrgð félagsins aðeins hlutfallsleg eftir mun þeim, sem er á
   vátryggingarfjárhæðinni og verði hins tryggða.

                                  Tvítrygging.
                                    41. gr.
           Séu sömu hagsmunir vátryggðir gegn sömu hættu hjá fleiri félögum
   en einu, ábyrgist hvert þeirra með sama hætti og væri það eitt
   vátryggjandi.

                                    42. gr.
           Ef fleiri félög en eitt bera ábyrgð á tjóni og bætur þær, er
   greiða skal, eru lægri en samanlagðar bótafjárhæðir þær, er félögin
   ábyrgjast, skal skipta ábyrgðinni milli félaganna í hlutfalli við
   fjárhæðir þær, er hvert þeirra um sig ábyrgist. Geti eitthvert félaganna
   eigi greitt sinn hluta bótanna, skal skipta því, sem á vantar fulla
   greiðslu, milli hinna í samsvarandi hlutfalli innan þeirra takmarka, sem
   sett eru í 1. málsl. þessarar greinar.

                                    43. gr.
           Ef fyrirvari er um það gerður í vátryggingarsamningi, að félagið
   skuli að öllu eða nokkru leyti leyst úr ábyrgð, ef hinir sömu hagsmunir
   eru eða verða síðar vátryggðir hjá öðru félagi, þá á vátryggður þó rétt á
   bótum fyrir tjón, er hann fær eigi bætt samkvæmt hinni vátryggingunni. Ef
   fleiri félög en eitt hafa tekið á sig vátryggingu á sömu hagsmunum og öll
   sett það skilyrði fyrir ábyrgð sinni, að hagsmunir þessir væru eigi
   vátryggðir annars staðar, þá ábyrgjast öll félögin samt sem áður í
   hlutfalli við þá fjárhæð, sem hvert þeirra um sig hefði ábyrgst, ef það
   eitt hefði tekið vátrygginguna á sig. Geti eitthvert félaganna eigi greitt
   sinn hluta bótanna, skal skipta því, sem á vantar fulla greiðslu, milli
   hinna í samsvarandi hlutfalli.
           Nú er ekki aðeins ábyrgðin heldur og rétturinn til iðgjalda háður
   því, samkvæmt samningnum, að vátrygging sé eigi tekin annars staðar, og
   koma þá ákvæði 1. mgr. eigi til greina.
           Félagið getur bundið ábyrgð sína því skilyrði, að vátryggður beri
   sjálfur áhættu á nokkrum hluta hagsmuna þeirra, sem tryggðir eru, svo og
   að hann tryggi eigi annars staðar aðra hagsmuni en þá, er ræðir um í 36.
   gr.

                                    44. gr.
           Vátryggðum er skylt að skýra félagi því, er hann krefur bóta, frá
   því, hjá hvaða félögum öðrum hann einnig hefur tekið vátryggingu. Ber hann
   ábyrgð á tjóni því, er af því kann að leiða, að hann vanrækti að skýra frá
   þessu.
           Ef svo er um samið, að vátryggingartaki eða vátryggður skuli, áður
   en vátryggingaratburðinn ber að höndum, skýra félaginu frá því, ef sömu
   hagsmunir eru vátryggðir annars staðar, þá hefur vanræksla hans á því eigi
   önnur áhrif en þau, er segir í 1. mgr., og það enda þótt annað hafi verið
   ákveðið í samningi.

                                 Aukin áhætta.
                                    45. gr.
           Ef hætta, sem sérstaklega er nefnd í skírteininu, breytist síðar
   með vilja vátryggðs á þann veg, að áhætta félagsins eykst fram yfir það,
   sem ætla má, að haft hafi verið í huga, er samningurinn var gerður, er
   félagið laust úr ábyrgð, ef ætla má, að það hefði eigi tekið vátrygginguna
   á sig, ef aðstæður þær, er skapast hafa við breytinguna, hefðu verið fyrir
   hendi, þegar samningurinn var gerður.
           Ef ætla má, að félagið hefði tekið vátrygginguna á sig með öðrum
   kjörum, verður ábyrgð þess á sömu leið, sem hún mundi hafa orðið, ef það
   hefði haldið vátryggingunni áfram fyrir sama iðgjald og því verið kunnugt
   um hina auknu hættu. Ef félagið hefði takmarkað sjálfs sín ábyrgð enn
   frekara með endurtryggingu, lækka bæturnar hlutfallslega.
           Um sjóvátryggingar og aðrar flutningatryggingar gildir sú regla, í
   stað þess er segir í 2. mgr., að félagið ábyrgist aðeins að því leyti til,
   sem aukning hættunnar hefur eigi haft áhrif um það, að
   vátryggingaratburðinn bar að höndum, né um það, hve mikið tjónið varð.

                                    46. gr.
           Nú eykst áhættan, en ekki með vilja vátryggðs, og fær hann
   vitneskju um það, en vanrækir að ástæðulausu að skýra félaginu frá því, og
   er þá sem breytingin hefði orðið með vilja hans.

                                    47. gr.
           Nú eykst áhættan svo sem segir í 45. gr., og má félagið þá segja
   vátryggingunni upp með viku fyrirvara, hvort sem hættan hefur aukist með
   eða án vilja vátryggðs.

                                    48. gr.
           Vilji félagið bera það fyrir sig, að áhættan hafi aukist, verður
   það, án ástæðulausrar tafar, er það hefur fengið vitneskju um aukningu
   áhættunnar, að tilkynna vátryggðum, að það hyggist neyta réttar síns
   samkvæmt 45.47. gr.

                                    49. gr.
           Félagið getur eigi krafist lausnar frá skyldum sínum vegna þess,
   að áhættan hafi aukist, þegar sú áhættuaukning er eigi lengur fyrir hendi
   eða hún skiptir eigi lengur máli fyrir félagið.
           Sama gildir, er áhættan hefur aukist við ráðstafanir, sem gerðar
   eru til þess að varna því, að tjón verði á mönnum eða eignum, og
   ráðstafanir þessar verða taldar réttmætar.

                                    50. gr.
           Félagið getur eigi borið fyrir sig samning um það, að aukning
   áhættunnar skuli hafa áhrif að lögum endranær eða í ríkara mæli en greinir
   í 45.49. gr. Þó má semja svo um, að reglunum í 2. mgr. 45. gr. skuli
   beitt í stað reglnanna í 3. mgr. sömu greinar eða öfugt.
           Þegar hlutur er vátryggður í þágu þriðja manns og hluturinn er í
   varðveislu vátryggingartaka, hefur áhættuaukning, sem hann hefur valdið
   viljandi, sömu áhrif, sem væri hún af völdum vátryggðs. Sama gildir um
   vátryggingu gegn rekstrartapi.

                                 Varúðarreglur.
                                    51. gr.
           Ef mælt er í vátryggingarsamningi fyrir um varúðarreglur, er gætt
   skuli, áður en vátryggingaratburðinn ber að höndum, til þess að afstýra
   honum eða draga úr tjóni því, er af honum kynni að leiða, og hafi
   vátryggður eða annar maður, sem skylt var að gæta þess, að varúð þessi sé
   viðhöfð, orðið sekur um vanrækslu á að gæta hennar, á vátryggður aðeins
   kröfu á hendur félaginu, þegar og að svo miklu leyti, sem telja má sannað,
   að það hafi eigi verið að kenna vanrækslu á því, að reglum þessum væri
   fylgt, að vátryggingaratburðurinn gerðist eða hve víðtækar afleiðingar
   hans urðu.
           Nú er fyrirmæla um varúð, þeirra, er getur í 1. mgr., eigi gætt,
   og ber það vott um hirðuleysi, svo að ástæða er til að óttast, að einnig
   verði vanrækt að gæta þeirra síðar, eða sé af öðrum rökum ástæða til að
   óttast frekari vanrækslu, og má félagið þá segja samningnum upp með viku
   fyrirvara. Samningar þess efnis, að félagið skuli leyst úr ábyrgð í ríkara
   mæli en hér var lýst, er slíkra fyrirmæla er eigi gætt, hafa eigi gildi að
   lögum.

                        Ráðstafanir til að varna tjóni.
                                    52. gr.
           Þegar vátryggingaratburðurinn hefur gerst eða bein hætta er á því,
   að hann muni að höndum bera, ber vátryggðum að reyna af fremsta megni að
   afstýra tjóninu eða draga úr því. Eigi vátryggður rétt til bóta frá þriðja
   manni fyrir tjón, sem félaginu er skylt að bæta, ber honum að gera þær
   ráðstafanir, sem eftir atvikum eru nauðsynlegar til að tryggja
   endurgreiðslukröfu félagsins, þar til félagið getur gætt hagsmuna sinna
   sjálft. Hafi félagið gefið ákveðin fyrirmæli um þetta efni, ber vátryggðum
   að fara eftir þeim eftir því sem honum er unnt.
           Vanræki hann þessa skyldu sína af ásettu ráði eða stórkostlegu
   gáleysi, ábyrgist félagið eigi það tjón, sem ætla má, að af því hafi
   hlotist. Eigi verður, svo gilt sé, samið um það, að vanræksla vátryggðs
   eða annarra á að gera áðurnefndar ráðstafanir skuli hafa ríkari áhrif en
   hér var sagt.

                                    53. gr.
           Vátryggingin nær til tjóns og kostnaðar, er vátryggður hefur af
   ráðstöfunum þeim, sem ræðir um í 52. gr. og hæfilegar þykja eftir atvikum.
   Ákvæðum 40. gr. skal beitt um þetta efni eftir atvikum.
           Félaginu er skylt að bæta nefndan kostnað, þótt bæturnar þá verði
   hærri en vátryggingarfjárhæðinni nemur.

                       Vátrygging hagsmuna þriðja manns.
                                    54. gr.
           Sé hlutur vátryggður og eigi greint, hverjum sú trygging skuli til
   hagsbóta, þá telst vátryggingin vera hverjum þeim til hagsbóta, er bíða
   mundi tjón við það, að hluturinn skemmdist eða færi forgörðum, vegna þess
   að hann ætti hlutinn eða veðrétt í honum eða önnur óbein eignarréttindi,
   eða vegna þess, að hann bæri áhættuna af því, að hluturinn færist. Ákvæði
   þetta gildir þó því aðeins um sjóveðrétt, að persónuleg krafa gegn eiganda
   veðsins sé veðréttinum samfara.
           Sé áskilið, að vátryggingin skuli falla úr gildi við
   eigandaskipti, gildir hún þó í 14 daga,  í 3 daga, er um búfjártryggingu
   er að ræða,  frá eigandaskiptunum, að svo miklu leyti sem hinn nýi
   eigandi á ekki rétt á bótum samkvæmt vátryggingu, er hann hefur aflað sér
   sjálfur. Ákvæði þetta gildir eigi um sjóvátryggingu á skipi.

                                    55. gr.
           Vátrygging á búsmunum tekur, sé annað eigi ljóst af atvikum
   málsins, einnig til búsmuna maka vátryggingartaka, barna hans, sem hjá
   honum eru, og heimilisfólks hans, sem er í persónulegri þjónustu hans.

                                    56. gr.
           Ef tekin er vátrygging á hagsmunum þriðja manns eða taki hún lögum
   samkvæmt til hagsmuna annarra manna, er vátryggingartaka þó heimilt,
   gagnvart þeim, að taka ákvarðanir um breytingar á samningnum, riftun hans
   eða uppsögn, og getur hann einnig, svo gilt sé, tekið við uppsögn og öðrum
   tilkynningum, er vátrygginguna varða. Þetta gildir þó eigi, ef annað
   leiðir af lögskiptum hans og þriðja manns.
           Hafi vátryggingartaki gert slíka ráðstöfun í heimildarleysi, er
   hún samt skuldbindandi gagnvart félaginu, nema því aðeins, að það hafi
   vitað eða mátt vita, að vátryggingartaka skorti rétt til þess. Þegar um
   sjóvátryggingu eða aðra flutningatryggingu er að ræða, gildir þetta þó því
   aðeins, að vátryggingartaki sýni skírteinið, svo að athugasemdir verði
   ritaðar á það eftir þörfum, eða hann sanni, að eigi hafi verið gefið út
   farmskírteini eða farmbréf þess eðlis, að sendandi varningsins geti eigi
   ráðstafað honum, eftir að hann hefur látið bréfið af höndum.

                                    57. gr.
           Þegar vátryggingaratburðinn ber að höndum, á sá rétt á bótum, sem
   á hagsmuni þá, er vátryggingin tók til, þótt honum hafi ekki verið skýrt
   frá vátryggingunni.
           Þó getur vátryggingartaki, svo gilt sé, samið við félagið um
   bæturnar og tekið við greiðslu þeirra, nema því aðeins, að
   vátryggingartaki hafi nefnt til ákveðinn mann eða einhver hafi gefið sig
   fram við félagið sem rétthafa, eða loks að vátryggður eigi rétt til
   vátryggðra fasteigna, er tryggður sé með þinglýsingu. Ákvæðum síðasta
   málsliðar 56. gr. skal beitt, eftir því sem við á.

                                    58. gr.
           Taki vátrygging samtímis bæði til hagsmuna eiganda og veðhafa, má
   greiða eigandanum bæturnar, ef tjónið hefur þegar verið bætt, hús, er
   vátryggt var, byggt upp að nýju, aflað á ný annarra hluta, sem
   vátryggingin og veðrétturinn náðu til, eða önnur jafngóð trygging sett
   fyrir því, að veðhafi fái rétti sínum fullnægt. Sama gildir, ef
   vátryggingin tekur til hagsmuna annarra, sem rétt eiga til hlutarins.
           Hafi viðgerð eigi farið fram eða nýrra hluta verið aflað, skal
   vátryggingarfénu skipt milli eigandans og annarra rétthafa, og skal þá
   gætt ákvæða 2. mgr. 57. gr.

                  B. Sjóvátrygging og önnur flutningatrygging.

                               1. Sjóvátrygging.
                                    59. gr.
           Þegar talað er um sjóvátryggingu í lögum þessum, er átt við
   vátryggingu gegn hættu, sem hagsmunir vátryggðs eru lagðir í við flutninga
   á sjó. Taki vátryggingin einnig til annarrar hættu, er tengd er
   flutningunum, telst hún í heild sinni sem sjóvátrygging.
           Vátrygging, er varðar skip, er lagt hefur verið í lægi eða er í
   dráttarbraut eða í skipakví, eða liggur kyrrt með öðrum hætti, telst vera
   sjóvátrygging. Sama gildir um tryggingu á varningi, sem er í slíku skipi.

                                    60. gr.
           Sé sérstök undantekning eigi gerð í lögum eða í samningi, tekur
   sjóvátrygging til hvers konar hættu, sem hinir vátryggðu hagsmunir eru
   lagðir í.

                                    61. gr.
           Þegar um húftryggingu er að ræða eða vátryggingu farmgjalds,
   ábyrgist félagið skaðabótaskyldu, er falla kann á vátryggðan gagnvart
   þriðja manni, þegar skip eða farmgjald eru í ábyrgð fyrir tjóni, er
   hlotist hefur af árekstri skipa eða árekstri skips við fasta hluti eða á
   floti, eða þeim atvikum, sem lögð eru á borð við árekstur í 228. gr. a í
   siglingalögunum. Þegar vátryggt er undir verði, koma ákvæði 40. gr. til
   greina. Félagið svarar þó ekki til ábyrgðar útgerðarmanns á tjóni á
   varningi, er var í hinu vátryggða skipi og hlotist hefur af árekstrinum.

                                    62. gr.
           Félagið ábyrgist ekki tjón á skipi, er eingöngu stafar af sliti,
   elli eða fúa, og eigi heldur tjón á varningi, er stafar af ónógum umbúðum
   eða af eðli varningsins sjálfs, svo sem innri skemmdum, rýrnun, venjulegum
   leka, eða ef dýr deyja.

                                    63. gr.
           Þegar félagið vátryggir hagsmuni útgerðarmanns, er því óskylt að
   bæta tjón, er stafar af því, að skipið var óhaffært, er það lét síðast úr
   höfn, ófullnægjanlega útbúið eða mannað, hafði eigi nauðsynleg skipsskjöl
   eða var eigi tryggilega hlaðið. Þetta gildir þó ekki, ef ætla má, að
   hvorki útgerðarmaður né skipstjóri hafi vitað eða mátt vita um það, sem
   áfátt var.

                                    64. gr.
           Sé reikningur um niðurjöfnun sameiginlegs sjótjóns gerður á réttum
   stað og með löglegum hætti, skal félagið greiða framlag það til
   sjótjónsbóta, sem kemur í hlut hinna vátryggðu hagsmuna að greiða samkvæmt
   niðurjöfnun tjónsins. Sé vátryggt undir verði, koma ákvæði 40. gr. til
   greina.

                                    65. gr.
           Ef kveðið er á um það í farmsamningi, að reikningur um niðurjöfnun
   sameiginlegs sjótjóns skuli gerður eftir öðrum reglum en lög mæla fyrir
   um, og leysir það þá eigi félagið við skuldbindingu þess, þótt eftir
   samningsákvæði þessu sé farið, enda séu reglur þær, sem eftir er farið,
   notaðar almennt í alþjóðlegum viðskiptum.

                                    66. gr.
           Þótt heimta megi bætur fyrir tjón, sem orðið hefur á vátryggðum
   hlut, samkvæmt reglunum um sameiginlegt sjótjón, er vátryggðum þó rétt að
   krefjast þess, að félagið bæti sér tjónið sem einkasjótjón, og þarf hann
   ekki að bíða þess, að sjótjónsreikningurinn sé gerður.
           Ef félagið greiðir slíkar bætur, öðlast það allan rétt vátryggðs á
   hendur öðrum hluttakendum í sjótjóninu. Sé vátryggt undir verði, koma
   ákvæði 40. gr. til greina.

                                    67. gr.
           Ef flutt er með öðru skipi en því, er nota skyldi samkvæmt
   vátryggingarsamningnum, er félagið laust úr ábyrgð, ef ætla má, að það
   hefði eigi tekið vátrygginguna á sig, ef því hefði verið um þetta kunnugt,
   eða það mundi hafa áskilið sér hærra iðgjald, sett aðra skilmála eða
   endurtryggt meira af áhættu sinni.
           Ef breyting þessi verður, eftir að ferðin er hafin, ber félagið þó
   ábyrgð, ef breytingin varð án samþykkis vátryggðs eða hún var nauðsynleg
   vegna atburðar, er vátryggingin tók til. Verði slík breyting án samþykkis
   vátryggðs, er honum þó skylt að skýra félaginu frá henni, jafnskjótt og
   hann fær vitneskju um hana. Vanræki hann það, er félagið laust úr ábyrgð á
   atburðum, er gerast að þeim tíma liðnum.

                                    68. gr.
           Ef vikið er á ferðinni frá leið þeirri, er ráðgert var í
   samningnum að farin skyldi, eða að öðru leyti má telja rétta leið, er
   ábyrgð félagsins lokið, nema því aðeins, að afvik þessi séu gerð án
   samþykkis vátryggðs.
           Ábyrgð félagsins lýkur þó ekki, ef afvik þessi voru nauðsynleg
   vegna atburðar, er vátryggingin tók til, eða þau voru gerð til þess að
   forðast tjón á mönnum eða eignum, en atvik lágu svo til, að telja mátti
   slíkt réttmætt. Félagið er þó leyst úr ábyrgð á tjóni sem verður, ef eigi
   er aftur horfið á rétta leið, jafnskjótt og unnt er.
           Hafi ábyrgð félagsins lokið samkvæmt fyrirmælum 1. eða 2. mgr.,
   ber það samt ábyrgð á vátryggingaratburðum, er gerast, eftir að skipið
   aftur er komið á rétta leið, ef ætla má að afvikin hafi eigi skipt máli um
   það, að tjónið varð eða hversu mikið það varð.
           Samsvarandi reglur gilda, er skip kemst út fyrir siglingasvæði
   það, er vátryggingin tekur til.

                                    69. gr.
           Verði skip eða farmur, sem útgerðarmaður á, fyrir tjóni við
   björgun á öðru skipi eða farmi þess, er félaginu óskylt að bæta tjón, sem
   ætla má að fengist hafi bætt með greiðslu björgunarlauna. Komi það í ljós,
   eftir að bætur hafa verið greiddar, að tjónið hafi fengist bætt að öllu
   eða nokkru leyti með greiðslu björgunarlaunanna, getur félagið auk þess
   krafist endurgreiðslu á tilsvarandi hluta bótanna.

                                    70. gr.
           Vátryggður á rétt á bótum, sem um algert tjón væri að ræða, ef
   skip, vegna þess að það hefur sokkið eða strandað eða vegna annars
   atburðar, er vátryggingin tekur til, er svo komið, að ekki er unnt að
   bjarga því með hæfilegum tilkostnaði, eða það hefur orðið fyrir svo miklum
   skemmdum, að það er eigi þess virði, að við það sé gert.
           Sama gildir, er varningur, vegna atburðar, er vátryggingin tekur
   til, er svo kominn eða hann svo skemmdur, sem áður var sagt, eða honum
   hefur verið skipað upp á stað, er hann verður eigi sóttur til innan
   hæfilegs tíma eða með hæfilegum tilkostnaði.

                                    71. gr.
           Vátryggður á rétt á bótum, sem um algert tjón væri að ræða, hafi
   eigi spurst til skips á þreföldum þeim tíma, er að jafnaði fer til ferðar
   skipsins þaðan, sem síðast fréttist til þess, og til næsta
   ákvörðunarstaðar þess, þó eigi á skemmri tíma en 3 mánuðum, eða hafi
   áhöfnin yfirgefið skipið og sé það eigi komið undir umráð vátryggðs innan
   3 mánaða, frá því að það var yfirgefið.
           Sama gildir um varning, sem í skipinu er, þegar hvorki hann né
   skipið eru komin fram innan frests þess, er greinir í 1. mgr.

                                    72. gr.
           Vátryggður á rétt á bótum, sem um algert tjón væri að ræða, ef
   erlent ríki leggur farbann á skip eða farm eða þau eru hernumin eða
   kyrrsett með líkum hætti og eigi látin laus innan 6 mánaða.
           Ef vátryggður vill neyta þessa réttar, skal hann skýra félaginu
   frá því innan 3 mánaða frá því hann fékk vitneskju um atvik þau, er veita
   honum þennan rétt.

                                    73. gr.
           Þegar félagið hefur greitt bætur fyrir algert tjón, öðlast það
   rétt vátryggðs til þess, er enn kynni að vera til af munum þeim, er það
   hefur bætt. Félagið getur og krafist þess, að vátryggður afhendi sér öll
   skjöl og sönnunargögn, er varða muni þessa og hann getur látið í té.
           Sé um vátryggingu undir verði að ræða, á félagið þó aðeins rétt á
   hluta af fjármunum þessum eftir hlutfalli því, sem er á milli
   vátryggingarverðsins og vátryggingarfjárhæðarinnar.

                                    74. gr.
           Beri tjón að höndum oftar en einu sinni á vátryggingartímabilinu,
   bætir félagið það, enda þótt bótagreiðslurnar samanlagðar verði hærri en
   vátryggingarfjárhæðin.
           Þegar tjón hefur orðið, getur félagið þó leyst sig úr allri ábyrgð
   á atburðum, sem gerast, og kostnaði, sem á fellur, eftir að
   vátryggingartaki hefur fengið tilkynningu um að félagið vilji neyta þessa
   réttar síns, enda greiði það áður alla vátryggingarfjárhæðina að viðbættum
   kostnaði þeim, sem þegar er á fallinn. Þegar þannig stendur á, verður
   ákvæðum 73. gr. ekki beitt.

                                    75. gr.
           Vátryggingarverð skips er verð þess á þeirri stundu, er ábyrgð
   félagsins hófst.
           Ef kveðið er á um tiltekið verð á skipi, þegar
   vátryggingarsamningurinn er gerður (verðsett skírteini), er sú
   verðákvörðun skuldbindandi fyrir félagið, ef það getur eigi sannað, að hið
   tiltekna verð sé hærra en svo, að sanngjarnt sé að telja það
   vátryggingarverð skipsins.
           Verð á vátryggðum vörum skal ákveðið  án þess að tillit sé tekið
   til síðari verðbreytinga  sem verð það, er greitt var á fráfararstaðnum
   síðast, áður en flutningarnir hófust, fyrir sams konar vörur afhentar
   frítt í skip eða annað flutningatæki, að viðbættum 10% svo og iðgjaldi
   fyrir almenna vátryggingu og farmgjaldi, eigi það að greiðast, hvort sem
   flutningunum verður lokið eða eigi.

                                    76. gr.
           Ef vátryggingu mundi lokið, meðan skipið er á ferð sinni, hvort
   heldur það er samkvæmt samningnum eða fyrir uppsögn vegna annarra atvika
   en vanskila á greiðslu iðgjalds, fellur samningurinn þó fyrst úr gildi við
   lok komudags skipsins til fyrsta ákvörðunarstaðar þess. Ef vátryggingin
   framlengist af þessum sökum, getur félagið krafist iðgjalds fyrir
   framlenginguna.

                         2. Önnur flutningavátrygging.
                                    77. gr.
           Sé sérstök undantekning eigi gerð í lögum eða í samningi, tekur
   önnur flutningavátrygging en sjóvátrygging til sérhverrar hættu, sem hinir
   vátryggðu hagsmunir eru lagðir í við flutningana.

                                    78. gr.
           Ákvæðum 62., 67., 68., 72., 73., 74. og 75. gr. skal beitt eftir
   því sem við á.

                               C. Brunatrygging.
                                    79. gr.
           Brunatrygging tryggir tjón, er verður vegna eldsvoða á hlut, sem
   vátryggingin tekur til, jafnvel þótt eigi kvikni í honum. Tryggingin tekur
   ekki til tjóns, sem hlýst af eldi, sem ekki verður talinn eldsvoði.

                                    80. gr.
           Sé hlut af ásettu ráði stofnað í hættu af hita, við suðu, þurrkun,
   reykingu eða því um líkt, ber félagið ekki ábyrgð á tjóni, sem verður á
   hlutnum af þeim sökum, þótt í honum kvikni.

                                    81. gr.
           Ef eigi er öðruvísi um samið, ábyrgist félagið með sama hætti og
   brunatjón tjón, sem hlýst af því, að eldingu lýstur niður, þótt eigi verði
   af því eldsvoði.
           Hafi félagið tekið á sig ábyrgð á tjóni, er verður við sprengingu,
   sem eigi er afleiðing bruna, fer um það eftir ákvæðunum um
   brunatryggingar.

                                    82. gr.
           Ef hlutir, sem brunatryggðir eru, týnast við eldsvoða vegna
   þjófnaðar eða af öðrum sökum, eða skemmist þeir, er reynt er að bjarga
   þeim frá bruna, telst það tjón vera brunatjón. Sama gildir, ef þeir
   eyðileggjast eða skemmast við það, að reynt er að koma í veg fyrir
   eldsvoða eða hefta útbreiðslu hans, enda sé það eftir atvikum talið
   réttmætt að leggja þá í sölurnar. Gildir þetta, þótt engum hlut, sem
   tryggingin nær til, sé hætt vegna eldsvoðans.

                                    83. gr.
           Sé vátryggður hlutur annars staðar en greint var, er vátrygging á
   honum var tekin, þegar vátryggingaratburðinn ber að höndum, er félagið
   samt sem áður ábyrgt, nema því aðeins að ætla megi, að félagið hefði ekki
   tekið á sig vátrygginguna, áskilið sér hærra iðgjald eða aðra skilmála,
   eða endurtryggt sig frekara, ef til þess hefði verið sagt, að staður sá,
   þar sem vátryggingaratburðurinn gerðist, væri vátryggingarstaðurinn.
           Þegar vátryggðir eru búsmunir, ábyrgist félagið með allt að 15% af
   vátryggingarfjárhæðinni, þó ekki hærri upphæð en 10.000 kr., brunatjón, er
   verður, er hinir vátryggðu munir til bráðabirgða eru á öðrum stað
   innanríkis en tilgreindur er í skírteininu, og það þótt áhættan hafi
   aukist af þeim sökum.

                                    84. gr.
           Ef vátrygging gildir um eins árs tíma, skal telja, að hún
   framlengist um ár að hverju sinni, ef eigi má ætla, að á annan veg hafi
   verið um samið, og hvorki vátryggingartaki né félagið hafa sagt
   tryggingunni upp í síðasta lagi viku fyrir lok vátryggingartímabilsins.

                                    85. gr.
           Ákvæði í 18. og 19. gr. gilda einnig, er maki vátryggðs, sem
   samvistum er við hann, hefur valdið því, að vátryggingaratburðurinn
   gerðist.

                                    86. gr.
           Ef veðbönd hvíla á vátryggðri fasteign og félagið leysist úr
   ábyrgð gagnvart eiganda hennar samkvæmt 4. eða 6. gr. eða 2. mgr. 50. gr.,
   getur veðhafi þó krafist fullnustu af bótum þeim, er ella hefði átt að
   greiða, enda geti hann hvorki fengið fullnustu af veðinu né af öðrum
   eignum skuldarans. Félagið öðlast rétt veðhafans gegn skuldaranum að því
   leyti, sem það hefur greitt veðhafanum bætur.
           Sama gildir, ef vátryggingin tryggir hagsmuni annarra, er rétt
   eiga til hlutarins.

                                    87. gr.
           Ef vátrygging fasteignar fellur úr gildi samkvæmt samningi eða sé
   vátryggingarfjárhæðin lækkuð eða ljúki ábyrgð félagsins vegna vangreiðslu
   iðgjalds eða eigandaskipta, þá hefur það eigi gildi að lögum gagnvart
   veðhafa fyrr en 14 dögum eftir að hann hefur fengið tilkynningu félagsins
   um það.
           Ákvæðum 1. mgr. 51. gr. verður því aðeins beitt gagnvart veðhafa,
   að hann eigi sjálfur sök á því, að fyrirmælunum var eigi fylgt.
           Að öðru leyti skulu enn í gildi ákvæði, er sett eru í sérlögum um
   brunatryggingar fasteigna, eða reglugerðum, sem settar eru samkvæmt þeim,
   til verndar veðhöfum eða öðrum, sem rétt eiga til eignarinnar.
           Ákvæði þessi gilda og um fylgifé með fasteign, enda taki
   vátryggingin til þess.

                                    88. gr.
           Félagið getur eigi borið fyrir sig ákvæði í samningi, sem hafa að
   geyma afvik frá reglum þeim, sem settar eru í 86. og 87. gr. veðhafa til
   varnar.

                               D. Búfjártrygging.
                                    89. gr.
           Deyi dýr eða sé því slátrað innan mánaðar frá lokum
   vátryggingartímans vegna afleiðinga atburðar, er samningurinn tók til og
   gerðist á vátryggingartímanum, er félagið í ábyrgð eins og dýrið hefði
   dáið á vátryggingartímanum.

                                    90. gr.
           Deyi dýr eða sé því slátrað vegna sjúkdóms eða slyss, skulu
   bæturnar ákveðnar eftir því hvers dýrið mundi hafa verið vert síðast, áður
   en það dó, ef það hefði eigi sýkst eða slasast.

                              E. Ábyrgðartrygging.
                                    91. gr.
           Ef vátryggt er gegn bótaábyrgð, er maður kann að baka sér gagnvart
   þriðja manni vegna atvika, er tjón hafa í för með sér, ber félaginu að
   greiða bætur, ef atvik, sem samningurinn nær til, eiga sér stað á
   vátryggingartímanum, enda þótt skaðlegar afleiðingar þeirra verði eigi
   fyrr en síðar.

                                    92. gr.
           Vátryggingin nær einnig til kostnaðar við vörn vátryggðs gegn
   kröfum þriðja manns, ef það verður talið eðlilegt eftir atvikum, að
   vátryggður hafi lagt í þann kostnað.
           Ef vátryggður er dæmdur til að greiða vexti af skaðabótagreiðslu,
   skal farið eftir reglunum í 1. mgr., eftir því sem við á.
           Ef kveðið er á tiltekna vátryggingarfjárhæð í samningnum, ber
   félaginu að greiða nefnda vexti og kostnað, þótt greiðsla þess af þeim
   sökum fari fram úr vátryggingarfjárhæðinni. Ef vátryggingarfjárhæðin er
   lægri en skaðabótagreiðsla sú, sem dæmd er, ber félaginu þó aðeins skylda
   til að greiða þann hluta vaxtanna, er svarar til bótafjárhæðar þeirrar, er
   því ber að greiða.

                                    93. gr.
            ^1)

   ^1)[27]L. 31/1990, 44. gr.

                                    94. gr.
           Ákvæði í samningi þess efnis, að félagið skuli leyst úr ábyrgð, ef
   vátryggður án samþykkis þess greiðir bætur eða viðurkennir rétta
   bótakröfu, sem fram er komin, eru ógild að því leyti, er telja má sannað,
   að vátryggður hafi aðeins gert það, sem honum var skylt að lögum, er hann
   greiddi kröfuna eða viðurkenndi réttmæti hennar.

                                    95. gr.
           Þegar staðreynt hefur verið, að vátryggður sé skaðabótaskyldur
   þeim, er tjónið beið, og upphæð bótanna ákveðin, öðlast sá, sem tjónið
   beið, rétt vátryggðs á hendur félaginu að því leyti til, sem kröfu hans er
   eigi þegar fullnægt.
           [Nú er sakarefni skipt í skaðabótamáli út af slysi og eingöngu
   dæmt um skaðabótaskyldu, og getur þá dómur ákveðið, svo að bindandi sé
   fyrir félagið og aðfararhæft gagnvart því, að tjónvaldur greiði tjónþola
   ákveðna fjárhæð upp í væntanlegar skaðabætur, er komi til frádráttar,
   þegar bætur verða endanlega ákveðnar.]^1)
           Eigi fleiri menn, er tjón hafa beðið, bótakröfur, er af
   vátryggingaratburði eru risnar, og nemi kröfur þær, er þeir hafa lýst á
   hendur félaginu, samanlagðar meiru en félaginu er skylt að greiða, skal
   þeim fullnægt að réttri tiltölu, sé eigi um annað samið.

   ^1)[28]L. 50/1975, 1. gr.

                                    96. gr.
           Þegar félaginu er orðið kunnugt um, að vátryggingaratburður hefur
   gerst, getur það eigi með samningum við vátryggðan komið því til leiðar,
   að réttur sá, er 95. gr. veitir þeim, er tjónið beið, sé rýrður eða honum
   spillt.

                                 III. kapítuli.
                                 Líftryggingar.
                                 Almenn ákvæði.
                                    97. gr.
           Líftryggingu má miða hvort heldur er við líf vátryggingartaka eða
   við líf þriðja manns.

                                    98. gr.
           Eigi að greiða iðgjöld fyrir ákveðin tímabil, er vátryggingartaka
   óskylt að halda tryggingunni við með því að greiða hin síðari iðgjöld.

                                    99. gr.
           Vilji félagið takmarka ábyrgð sína, ef svo skyldi fara, að áhættan
   ykist, skal það tekið skýrt fram í skírteininu, bæði hvaða áhættuaukning
   skuli hafa þessi áhrif og hvaða áhrif hún skuli hafa.

                                    100. gr.
           Hafi sá, sem tryggður er, svipt sjálfan sig lífi og vátryggingin
   eigi verið óslitið í gildi að minnsta kosti síðustu 2 árin, er félagið
   leyst úr ábyrgð, nema telja megi sannað, að tryggingin hafi verið tekin
   eða henni aflað gildis að nýju, án þess að sjálfsmorð hafi verið haft í
   huga, og að sjálfsmorðið mundi hafa verið framið jafnt fyrir því, þótt
   líftrygging hefði engin verið.

                                    101. gr.
           Þótt félagið sé leyst úr ábyrgð eftir ákvæðum laga þessara eða
   samkvæmt skilmálum þeim, er um var samið, skal þó farið eftir reglum þeim
   um endurkaup vátryggingarinnar eða breytingu hennar í iðgjaldafrjálsa
   tryggingu, sem gilda samkvæmt lögum eða samningum.

                              Höfuðstólstrygging.
                                    102. gr.
           Vátryggingartaki getur, hvort heldur er þegar vátryggingin er
   tekin eða síðar, tilnefnt annan mann sem rétthafa í sinn stað, og skal þá
   vátryggingarfjárhæðin greidd beint til þess manns.
           Vátryggingartaki getur afturkallað ákvörðun þessa, hafi hann eigi
   þegar afsalað sér rétti til slíkrar afturköllunar gagnvart þeim, er hann
   setti í sinn stað. Þessi afturköllunarréttur vátryggingartaka hverfur eigi
   til erfingja hans eða dánarbús.

                                    103. gr.
           Ákvörðun vátryggingartaka, sem um ræðir í 102. gr., svo og
   afturköllun hennar eru því aðeins gildar, að félaginu sé skýrt frá þeim
   skriflega eða félagið hafi getið þeirra í skírteininu eða skráð á það
   athugasemd um þær.

                                    104. gr.
           Ef greiða á vátryggingarfjárhæðina við lát vátryggingartaka og
   hann hefur eigi tilnefnt annan mann sem rétthafa í sinn stað, skal hún
   renna til dánarbús hans.
           Ef vátryggingartaki hefur tilnefnt annan mann sem rétthafa í sinn
   stað, og sá maður er ekki skylduerfingi hans, en vátryggingartaki lætur
   eftir sig maka, lífserfingja, arfgeng kjörbörn eða lífserfingja þeirra,
   skal farið með vátryggingarfjárhæðina, að því er varðar búshluta og
   skylduarf þessara manna, eins og hún heyrði til dánarbúinu og
   vátryggingartaki hefði ánafnað þeim, er hann tilnefndi í sinn stað, hana
   með arfleiðsluskrá. Þetta gildir þó eigi, ef vátryggingartaki hefur
   afsalað sér rétti sínum til að afturkalla ánöfnunina.
           Nú hefur vátryggingarfjárhæðin samkvæmt 102. gr. enn eigi verið
   greidd hinum tilnefnda rétthafa, og gefur sig einhver fram við félagið og
   sannar nægilega með því að sýna hjúskaparvottorð, útskrift af skiptagerð
   eða með einhverju þess háttar, að hann sé einn af eftirlátnum vandamönnum
   vátryggingartaka, þeirra er getur í 2. mgr., og ber af þeim sökum fram
   mótmæli gegn því, að fjárhæðin sé greidd hinum tilnefnda rétthafa, og má
   þá félagið eigi greiða fjárhæðina, fyrr en skorið hefur verið úr því með
   sátt eða lögsókn milli aðila, hver rétt eigi á fjárhæðinni. Félaginu er þó
   ávallt rétt að greiða hinum tilnefnda rétthafa allt að þriðjungi
   vátryggingarfjárhæðarinnar eða hæfilegan útfararkostnað vátryggingartaka,
   hafi hann annast um útför hans.

                                    105. gr.
           Þegar greiða skal vátryggingarfjárhæðina við lát vátryggingartaka
   og skýra þarf ákvæði hans, er hann hefur tilnefnt annan mann sem rétthafa
   í sinn stað, skal eftirfarandi reglum fylgt, ef atvik málsins leiða eigi
   til annars.
           Sé maki vátryggingartaka tilnefndur, er það sá maki, sem hann
   lifði í hjúskap með er hann andaðist.
           Ef vátryggingartaki hefur tilnefnt börn sín, teljast lífserfingjar
   hans, þar á meðal kjörbörn og lífserfingjar þeirra, rétthafar að þeim
   hluta hver, sem erfðalög segja til um.
           Hafi vátryggingartaki tilnefnt erfingja sína, taka þeir allir sinn
   hlut hver vátryggingarfjárhæðarinnar í hlutfalli við erfðarétt þeirra
   eftir vátryggingartaka, að lögum eða samkvæmt arfleiðsluskrá.
           Hafi vátryggingartaki tilnefnt nánustu vandamenn sína, telst
   maki hans vera rétthafi, en sé maki eigi á lífi, þá börn hans, og séu þau
   heldur eigi á lífi, þá erfingjar hans, allt samkvæmt reglum þeim, er áður
   var lýst.

                                    106. gr.
           Nú lifir maður sá, er vátryggingartaki hefur tilnefnt sem rétthafa
   í sinn stað, skemur en hann, og fellur sú ánöfnun þá niður, enda eigi að
   greiða vátryggingarfjárhæðina við lát vátryggingartaka eða síðar.

                                    107. gr.
           Þegar svo er um samið, að vátryggingarfjárhæðin skuli greidd,
   annaðhvort við lát vátryggingartaka eða þegar hann hefur náð tilteknum
   aldri, og vátryggingartaki hefur tilnefnt annan mann sem rétthafa í sinn
   stað, tekur réttur þess, sem tilnefndur var, aðeins til að fá
   vátryggingarfjárhæðina greidda við lát vátryggingartaka.

                                    108. gr.
           Þótt vátryggingartaki tilnefni annan mann sem rétthafa í sinn
   stað, þá skerðir það eigi rétt hans til að krefjast endurkaupsverðsins eða
   til að framselja réttindi þau, er vátryggingarsamningurinn veitir honum,
   veðsetja þau eða ráða fyrir þeim með öðrum hætti.
           Hafi vátryggingartaki afsalað sér, gagnvart þeim manni, er hann
   tilnefnir, rétti sínum til að afturkalla þá ánöfnun sína, telst hann
   jafnframt hafa afsalað sér rétti til að ráðstafa vátryggingunni á þann
   veg, að réttur hins tilnefnda manns verði rýrður eða honum spillt, án þess
   að samþykki hans komi til.

                                    109. gr.
           Sá, sem vátryggingartaki hefur tilnefnt sem rétthafa í sinn stað,
   má ekki framselja kröfu sína, veðsetja hana, eða ráðstafa henni með öðrum
   hætti, fyrr en vátryggingaratburðinn hefur að höndum borið, hvort sem
   vátryggingartaki hefur afsalað sér rétti til afturköllunar eða eigi.

                                    110. gr.
           Ef svo er ákveðið í líftryggingarsamningi, að
   vátryggingarfjárhæðin skuli eigi greidd við lát vátryggingartaka, heldur
   síðar, eða hafi maður miðað vátryggingu við líf annars manns, og hafi
   vátryggingartaki tilnefnt annan mann sem rétthafa í sinn stað, þá öðlast
   sá maður rétt þann, er samningurinn veitir vátryggingartaka, við lát hans,
   liggi atvik eigi til annars.

                                    111. gr.
           Sá, sem fengið hefur framsal á líftryggingarskírteini að kaupi eða
   með öðrum hætti, öðlast þar með öll þau réttindi gegn félaginu, sem
   samningurinn veitir. Við framsalið fellur niður réttur þess manns, er
   vátryggingartaki hefur tilnefnt sem rétthafa í sinn stað, svo fremi
   vátryggingartaki hefur eigi afsalað sér rétti til að afturkalla þá
   ráðstöfun sína.

                                    112. gr.
           Þótt vátryggingartaki veðsetji kröfu sína, þá fellur réttur þess
   manns, er hann hefur tilnefnt sem rétthafa í sinn stað, eigi niður af þeim
   sökum. Hafi vátryggingartaki eigi afsalað sér rétti til afturköllunar,
   stendur réttur hins tilnefnda manns að baki rétti veðhafans.
           Þegar krafa veðhafa er komin í gjalddaga, má hann krefjast
   greiðslu af endurkaupsverði vátryggingarinnar, en skora skal hann áður,
   með 2 mánaða fyrirvara, á vátryggingartaka að leysa veðið með greiðslu
   kröfunnar af téðu verði vátryggingarinnar. Hafi vátryggingaratburðinn
   þegar borið að höndum, getur hann leitað sér fullnustu af
   vátryggingarfjárhæðinni. Veðhafa er óheimilt að framselja
   vátryggingarkröfuna, enda þótt svo hafi verið um samið.
           Veðrétturinn telst ekki taka til kröfu um uppbót (bonus), sem
   fellur í gjalddaga, áður en veðhafinn leitar fullnustu.

                                    113. gr.
           Löggerningar, er varða réttindi þau gegn félaginu, sem af
   líftryggingarsamningnum leiðir, og eigi er neitt skráð um á skírteinið,
   verða ekki bornir fram gegn þeim manni, er síðar eignast slík réttindi í
   grandleysi við afsalsgerning, enda hafi hann fengið skírteinið í vörslur
   sínar eða rituð hafi verið á skírteinið athugasemd um rétt hans.

                                    114. gr.
           Það verður eigi borið fram gegn þeim, er samkvæmt 113. gr. hefur í
   grandleysi öðlast rétt yfir skírteininu, að vátryggingarfjárhæðin eða
   endurkaupsverðið hafi þegar verið greitt, né að ákvörðun hafi verið gerð
   um breytingu á gildandi samningsákvæðum, nema því aðeins, að
   löggerningurinn hafi verið gerður við grandlausan mann, er hafði
   skírteinið í höndum með formlega löglegri heimild, og skírteininu hafi
   annaðhvort verið skilað félaginu eða á það hafi verið rituð athugasemd um
   það, sem gerst hefur.

                                    115. gr.
           Nú er skírteini gefið út til handhafa eða það er síðar framselt
   handhafa, og verður hann allt að einu að gera félaginu grein fyrir heimild
   sinni, ef hann vill fá vátryggingarfjárhæðina greidda sér eða ráðstafa
   vátryggingunni með öðrum hætti.
           Það nægir ekki til þess að vátryggingartaki sé talinn hafa
   tilnefnt annan mann sem rétthafa í sinn stað, þótt svo sé ákveðið, að
   vátryggingarfjárhæðin skuli greidd handhafa skírteinisins.

                                    116. gr.
           Skuldheimtumenn vátryggingartaka eða þess manns, er hann hefur
   tilnefnt sem rétthafa í sinn stað, geta eigi leitað fullnustu í rétti
   þeirra gegn félaginu, sbr. þó 117. gr.
           Hafi líftryggingarskírteini verið framselt, geta skuldheimtumenn
   framsalshafa gengið að rétti hans, nema því aðeins að hann sé maki
   vátryggingartaka eða hafi öðlast skírteinið endurgjaldslaust. Þegar þannig
   stendur á, koma ákvæði 117. gr. til greina, eftir því sem við á, að því er
   varðar iðgjöld þau, er framsalshafi hefur greitt, eða, sé um maka að ræða,
   að því er varðar endurgjald það, er hann kann að hafa greitt fyrir
   framsalið.

                                    117. gr.
           Sé bú vátryggingartaka tekið til gjaldþrotaskipta og komi það í
   ljós, að hann hefur á síðustu 3 árum fyrir gjaldþrotið varið meira fé til
   iðgjaldagreiðslu en samsvarað hafi efnahag hans, er hann innti þær
   greiðslur af höndum, getur búið krafist þess af félaginu, að það greiði
   sér það, sem ofgreitt var, svo framarlega sem hægt er að greiða það af
   endurkaupsverði vátryggingarinnar, hafi hún slíkt verðgildi, en að öðrum
   kosti af höfuðstólsverði iðgjaldsfrjálsrar tryggingar, er vátryggingartaki
   mundi eiga rétt á fyrir fjárgreiðslur þær, er hann þegar hefur innt af
   hendi.
           Hafi vátryggingarfjárhæðin fallið í gjalddaga áður en
   gjaldþrotaskiptin hófust, og sé hún enn ógreidd, eða falli hún í gjalddaga
   meðan á búskiptunum stendur, getur búið, með skilyrðum þeim, er greinir í
   1. mgr., krafist þess, að tilsvarandi hluti hennar verði greiddur sér.
           Reglum þessum skal einnig beita, er vátryggingartaki hefur
   tilnefnt annan mann sem rétthafa í sinn stað, og það þótt hann hafi
   skuldbundið sig til að afturkalla eigi þá tilnefningu. Hafi sá, sem
   tilnefndur var, greitt endurgjald fyrir, má hann krefja búið um
   endurgreiðslu þess. Hafi vátryggingarfjárhæðin verið greidd honum, má búið
   beina kröfu sinni gegn honum.

                               Lífeyristrygging.
                                    118. gr.
           Reglur þær, sem settar eru um höfuðstólstryggingu, gilda og um
   lífeyristryggingar. Félagið leysist þó frá skyldu sinni, ef það greiðir
   lífeyrisgreiðslu, sem í gjalddaga er komin, þeim manni, sem talinn er vera
   lífeyrisþegi, meðan það eigi hefur fengið vitneskju um, að rétturinn til
   hennar hafi verið framseldur öðrum. Þetta gildir, enda þótt eigi hafi
   verið ritað á skírteinið, að greiðsla hafi farið fram.
           Ef greiða á lífeyrinn í lífstíð annars manns en vátryggingartaka,
   skal litið svo á, að vátryggingartaki hafi tilnefnt hann sem rétthafa í
   sinn stað.

                                 IV. kapítuli.
                          Slysa- og sjúkratryggingar.
                                    119. gr.
           Vátryggingu má taka gegn slysum og sjúkdómum, hvort heldur er
   vátryggjanda sjálfs eða þriðja manns.

                                    120. gr.
           Beri slys eða sjúkdóm, er vátryggingin tekur til, að höndum á
   vátryggingartímabilinu, ábyrgist félagið einnig þær skaðlegu afleiðingar
   þess, er eigi koma í ljós fyrr en síðar.

                                    121. gr.
           Ef einhver þau atvik ber að höndum á vátryggingartímabilinu, sem
   sagt er um í skírteininu skýrt og greinilega, að hafi aukna hættu í för
   með sér, og er þeim manni, er líf hans eða heilbrigði er tryggt, um þetta
   kunnugt, er félagið laust úr ábyrgð meðan aukin hætta stafar af þeim, ef
   það mundi eigi hafa tekið vátrygginguna á sig, ef ástand það, er af
   breytingunni leiðir, hefði verið fyrir hendi, er vátryggingin var tekin.
           Ef ætla má, að félagið hefði tekið á sig vátrygginguna, verður það
   ábyrgt í þeim mæli og með þeim skilmálum, sem það mundi hafa sett fyrir
   áframhaldandi vátryggingu fyrir iðgjald það, er um var samið, og hefði því
   þá verið kunnugt um aukningu hættunnar. Ef félagið mundi hafa takmarkað
   ábyrgð sjálfs sín í ríkara mæli, með endurtryggingu, lækka bæturnar í því
   hlutfalli.
           Ákvæði 48. og 2. mgr. 49. gr. gilda um þetta efni eftir því, sem
   við á.
           Samningur um, að aukning hættunnar leysi félagið úr ábyrgð að
   meira mun en nú var sagt, hefur eigi gildi að lögum. Þó má semja svo um,
   að sú regla skuli gilda, í stað ákvæða 2. mgr., að félagið beri ábyrgð
   aðeins að því leyti, sem aukning hættunnar hefur verið áhrifalaus um það,
   að vátryggingaratburðinn bar að höndum, eða um það, hve mikið tjónið varð.

                                    122. gr.
           Ákvæði 102.106. gr. gilda um slysatryggingar og sjúkratryggingar,
   eftir því sem við á.

                                    123. gr.
           Skuldheimtumenn vátryggingartaka eða vátryggðs geta hvorugir
   gengið með lögsókn að rétti vátryggðs gegn félaginu.

                                    124. gr.
           Hafi sá maður, er líf hans eða heilbrigði hefur verið tryggt, af
   ásettu ráði eða stórkostlegu gáleysi látið hjá líða að gera þær
   ráðstafanir, sem sanngjarnlega mátti ætlast til, að hann gerði eftir
   atvikum, til þess að varna því, að vátryggingaratburðurinn gerðist eða til
   þess að draga úr afleiðingum hans, eða hafi hann, án þess að gildar
   ástæður væru fyrir hendi, ekki farið eftir þeim fyrirmælum, sem félagið
   hefur gefið honum um það efni, þá ábyrgist það ekki tjón það, sem ætla má
   að af því hafi leitt. Þetta gildir þó ekki, ef það hefði leitt til
   óhæfilegrar skerðingar á sjálfsákvörðunarrétti hans, ef hann hefði
   fullnægt fyrirmælum félagsins.
           Um það verður eigi samið, svo gilt sé, að vanrækslan skuli
   endranær en nú var sagt hafa áhrif að lögum eða víðtækari áhrif.

                                  V. kapítuli.
                       Gildistöku- og bráðabirgðaákvæði.
                                    125. gr.
           Lög þessi öðlast gildi 1. júlí 1954.

                                 126.132. gr.


                                    133. gr.
           Ákvæði þau í öðrum lögum, er leiða til víðtækara öryggis réttar
   vátryggingartaka eða vátryggðs en samsvarandi ákvæði laga þessara, skulu
   halda gildi sínu.

References

   Visible links
   1. http://www.althingi.is/dba-bin/lawformpr.pl?lnr=1954020
   2. file:///altext/stjtnr.html#1946050
   3. file:///altext/stjtnr.html#1952001
   4. file:///altext/stjtnr.html#1953038
   5. file://1947043.html
   6. file://1944002.html
   7. file://1921051.html
   8. file:///altext/stjtnr.html#1925041
   9. file:///altext/stjtnr.html#1928015
  10. file:///altext/stjtnr.html#1943101
  11. file:///altext/stjtnr.html#1945040
  12. file:///altext/stjtnr.html#1943102
  13. file:///altext/stjtnr.html#1943103
  14. file:///altext/stjtnr.html#1938086
  15. file:///altext/stjtnr.html#1940114
  16. file://1993117.html
  17. file://1963029.html
  18. file://1963029.html
  19. file://1980093.html
  20. file://1965016.html
  21. file://1992018.html
  22. file:///altext/stjtnr.html#1987033?g7
  23. file://1993050.html#g29
  24. file://1991021.html#g182
  25. file://1905014.html#g2
  26. file:///altext/stjtnr.html#1986011?g9
  27. file://1990031.html#g44
  28. file:///altext/stjtnr.html#1975050?g1
