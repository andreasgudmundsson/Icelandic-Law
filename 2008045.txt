
   --------------------------------------------------------------------------

                           Lög um efni og efnablöndur

                              2008 nr. 45 3. júní

   --------------------------------------------------------------------------

                 Ferill málsins á Alþingi.   Frumvarp til laga.

        Tóku gildi 6. júní 2008, nema 5. gr. sem tók gildi 1. júní 2008.
 EES-samningurinn: II. viðauki reglugerð 1907/2006. Breytt með l. 43/2011 (tóku
    gildi 13. maí 2011; EES-samningurinn: II. viðauki tilskipun 67/548/EBE,
1999/45/EB, reglugerð 1907/2006, 1272/2008) og l. 126/2011 (tóku gildi 30. sept.
                                     2011).

                                1. gr. Markmið.
     Markmið laga þessara er annars vegar að tryggja að meðferð á efnum og
efnablöndum valdi ekki tjóni á heilsu manna og dýra eða á umhverfi og hins vegar
að tryggja frjálst flæði á efnavörum á markaði. Í því skyni skal byggja á þeirri
   grundvallarreglu að framleiðendur, innflytjendur og eftirnotendur efna og
efnablandna skuli ganga úr skugga um að þau efni sem þeir framleiða, flytja inn
             eða nota valdi ekki tjóni á heilsu manna eða umhverfi.
                               2. gr. Gildissvið.
 Lög þessi gilda um efni, hvort sem þau eru hrein, í efnablöndum eða í hlutum.
   Lögin taka þó ekki til lyfja, sbr. [1]lyfjalög, nr. 93/1994, matvæla, sbr.
[2]lög um matvæli, nr. 93/1995, tóbaks, sbr. [3]lög um tóbaksvarnir, nr. 6/2002,
vímuefna, sbr. lög um ávana- og fíkniefni, nr. 65/1974, snyrtivara, sbr. [4]lög
 um eiturefni og hættuleg efni, nr. 52/1988, úrgangs, sbr. [5]lög um meðhöndlun
úrgangs, nr. 55/2003, né til geislavirkra efna, sbr. [6]lög um geislavarnir, nr.
   44/2002. Lög þessi taka enn fremur ekki til lækningatækja, sbr. [7]lög um
                           lækningatæki, nr. 16/2001.
                              3. gr. Orðskýringar.
   Í lögum þessum er merking eftirtalinna orða og orðasambanda sem hér segir:
    1. Birgir: Framleiðandi, innflytjandi, eftirnotandi eða dreifandi sem setur
      efni, hvort sem það er hreint, í efnablöndu eða í hlutum, á markað.
         2. Dreifandi: Einstaklingur eða lögaðili með staðfestu á Evrópska
  efnahagssvæðinu, þ.m.t. smásali, sem einungis geymir og setur á markað efni,
                            hreint eða í efnablöndu.
             3. Efnablanda: Blanda eða lausn tveggja eða fleiri efna.
    4. Efnastofnun Evrópu: Efnastofnun Evrópu í Helsinki sem sett var á fót með
        reglugerð Evrópusambandsins nr. 1907/2006 frá 18. desember 2006.
     5. Efni: Frumefni og sambönd þeirra, bæði náttúruleg og manngerð, þ.m.t.
 aukefni sem eru nauðsynleg til að viðhalda stöðugleika efnisins, og óhreinindi
 sem verða til í vinnslu, en þó ekki leysiefni sem skilja má frá án þess að það
         hafi áhrif á stöðugleika efnisins eða breyti samsetningu þess.
    6. Efni í hlut: Efni sem sett eru á markað í hlut og ætlast er til að losni
  úr hlutnum við venjubundna notkun. Dæmi um slíkt er blek í prenthylkjum eða
                                    pennum.
       7. Eftirnotandi: Einstaklingur eða lögaðili með staðfestu á Evrópska
efnahagssvæðinu, annar en framleiðandi eða innflytjandi, sem notar efni, hreint
  eða í efnablöndu, í iðnaði eða við faglega starfsemi. Dreifandi eða neytandi
  telst ekki eftirnotandi í þessum skilningi. Sá sem flytur aftur inn efni sem
hefur verið skráð hjá Efnastofnun Evrópu og flutt út af Evrópska efnahagssvæðinu
                            telst vera eftirnotandi.
       8. Framleiðandi: Einstaklingur eða lögaðili með staðfestu á Evrópska
              efnahagssvæðinu sem framleiðir efni innan svæðisins.
      9. Innflutningur: Flutningur efnis, efnablöndu eða efna í hlutum inn á
               Evrópska efnahagssvæðið frá ríkjum utan svæðisins.
       10. Innflytjandi: Einstaklingur eða lögaðili með staðfestu á Evrópska
efnahagssvæðinu sem er ábyrgur fyrir innflutningi inn á svæðið. Aðili sem flytur
 inn efni sem þegar hafa verið skráð hjá Efnastofnun Evrópu telst dreifandi en
                  ekki innflytjandi í skilningi laga þessara.
         11. Markaðsleyfi: Leyfi framkvæmdastjórnar Evrópusambandsins til
  markaðssetningar efna sem háð eru sérstökum takmörkunum samkvæmt reglum sem
                       gilda á Evrópska efnahagssvæðinu.
    12. Markaðssetning: Það að sjá þriðja aðila fyrir vöru sem fellur undir lög
  þessi eða bjóða hana fram, hvort heldur er gegn greiðslu eða án endurgjalds.
          Innflutningur telst markaðssetning í skilningi laga þessara.
     13. Öryggisblöð: Upplýsingablöð um eiginleika efna eða efnablandna ásamt
                  upplýsingum um meðhöndlun og meðferð þeirra.
    14. Öryggismat: Mat á hættueiginleikum efnis í framleiðslu og við þá notkun
sem efnið er ætlað til, að teknu tilliti til eðlilegrar varúðar við framleiðslu
                                   og notkun.
   15. Öryggisskýrsla: Skýrsla þar sem niðurstöður öryggismats eru teknar saman.
                              4. gr. Takmarkanir.
 Ef heilsu manna og dýra eða umhverfi stafar hætta af má takmarka heimildir til
  framleiðslu, markaðssetningar og notkunar tiltekinna efna, hvort sem þau eru
hrein, í efnablöndum eða í hlutum, binda þær við tiltekin notkunarsvið, kveða á
 um upplýsingaskyldu um notkunina, kveða á um skyldubundnar merkingar, krefjast
  þess að efni sem talið er hafa óæskileg áhrif á heilsu manna og dýra eða er
talið skaða umhverfið sé skipt út fyrir annað hættuminna efni, krefjast prófunar
  af hálfu faggiltra prófunaraðila, leyfisbinda markaðssetningu eða notkun eða
                               banna alla notkun.
 Ráðherra skal í reglugerð^1) kveða á um takmarkanir skv. 1. mgr. í samræmi við
                       kröfur á Evrópska efnahagssvæðinu.
 Ráðherra er heimilt, ef réttmæt ástæða er til að ætla að þörf sé á tafarlausum
aðgerðum til að vernda heilsu manna eða umhverfið, að grípa til aðgerða, svo sem
 banns við markaðssetningu eða annarra takmarkana til verndar þessum hagsmunum.
Þetta gildir þó að viðkomandi efni, efnablanda eða efni í hlut sem aðgerðir skv.
1. málsl. beinast að uppfylli kröfur laga þessara eða reglugerða sem settar hafa
                           verið á grundvelli þeirra.
    ^1)Rg. 708/2008, sbr. 833/2010. Rg. 750/2008, sbr. 836/2010. Rg. 103/2009,
                                 sbr. 832/2010.
                            5. gr. Skráningarskylda.
Framleiðandi eða innflytjandi efnis, hvort sem það er hreint, í efnablöndu eða í
   hlutum, sem framleiðir eða flytur inn efni til markaðssetningar á Evrópska
     efnahagssvæðinu í meira magni en einu tonni á ári, skal skrá efnið hjá
    Efnastofnun Evrópu. Framleiðanda og innflytjanda er skylt að hlíta þeim
                 takmörkunum sem skráningunni kunna að fylgja.
     Ráðherra setur í reglugerð frekari ákvæði um fyrirkomulag skráningar,
  tilkynningar, mat á efnum, skyldu til gerðar og endurmats öryggisskýrslu og
   öryggismats og prófanir sem skal framkvæma í tengslum við skráninguna. Enn
  fremur er ráðherra heimilt í reglugerð^1) að setja ákvæði sem nauðsynleg eru
       vegna aðildar Íslands að Efnastofnun Evrópu, þ.m.t. um gjaldtöku.
   Um virk efni í varnar- og sæfiefnum fer samkvæmt [8]lögum um eiturefni og
                          hættuleg efni, nr. 52/1988.
                    ^1)Rg. 750/2008, sbr. 340/2009 og 836/2010.
            [5. gr. a. Flokkun efna og efnablandna og tilkynningar.
Áður en efni og efnablanda er sett á markað skulu framleiðandi, innflytjandi og
 eftirnotandi, með samvinnu sín á milli, flokka efni og efnablöndu með tilliti
         til hættu fyrir umhverfi og heilsu, svo og eðlisrænnar hættu.
  Framleiðandi eða innflytjandi skal tilkynna hættuflokkun efnis eða einstakra
     innihaldsefna í efnablöndu til Efnastofnunar Evrópu innan 30 daga frá
                                markaðssetningu.
Framleiðandi, innflytjandi og eftirnotandi skulu láta fara fram mat sem lagt er
til grundvallar við hættuflokkun efnis eða efnablöndu. Slíkt mat skal fara fram
á grundvelli fyrirliggjandi og aðgengilegra gagna um viðkomandi efni. Ef þörf er
  á skulu framleiðandi, innflytjandi og eftirnotandi afla nauðsynlegra gagna í
samræmi við prófunaraðferðir sem kveðið er á um í reglugerð sem ráðherra setur.
 Framleiðandi, innflytjandi eða eftirnotandi skal á grundvelli nýrra upplýsinga
  eða endurmats á fyrirliggjandi upplýsingum breyta áðurgerðri flokkun sé þess
                                     þörf.
   Birgi er skylt að varðveita og hafa til reiðu gögn sem tengjast flokkun og
 merkingu samkvæmt lögum þessum í a.m.k. 10 ár eftir að hann afhenti efnið eða
                              efnablönduna síðast.
 Ráðherra er heimilt að setja í reglugerð nánari ákvæði um hættuflokkun efna og
              efnablandna og mat til grundvallar hættuflokkun.]^1)
                               ^1)L. 43/2011, 1. gr.
                              6. gr. Markaðsleyfi.
Framleiðandi eða innflytjandi efnis sem háð er markaðsleyfi skal sækja um slíkt
  leyfi til Efnastofnunar Evrópu. Sama gildir um eftirnotanda ef notkun hans á
efninu er ekki innan heimils notkunarsviðs samkvæmt markaðsleyfi sem gefið hefur
           verið út til handa innflytjanda eða framleiðanda efnisins.
               Umhverfisstofnun staðfestir útgefið markaðsleyfi.
      Ráðherra setur í reglugerð^1) nánari ákvæði um hvaða efni skuli háð
   markaðsleyfi, um leyfisumsókn, efni leyfis, veitingu þess og staðfestingu
                              Umhverfisstofnunar.
                          ^1)Rg. 750/2008, sbr. 836/2010.
                        [6. gr. a. Merkingar og umbúðir.
  Birgir skal tryggja að efni og efnablöndur sem tilbúnar eru til notkunar séu
  merktar í samræmi við hættuflokkun þeirra. Umbúðir skulu merktar með nafni,
 heimilisfangi og símanúmeri birgis, magni efnis og efnablöndu, hættusetningum,
varnaðarsetningum, viðvörunarorðum og hættumerkjum. Texti merkinganna skal vera
      á íslensku nema kveðið sé á um annað í reglugerð sem ráðherra setur.
   Birgir skal tryggja að umbúðir efna og efnablandna séu traustar, ólekar og
nægilega öruggar til að varðveita vöruna án þess að skemmdir verði á umbúðum eða
innihaldi þeirra við eðlilega meðhöndlun. Jafnframt skal hann tryggja að umbúðir
  efna og efnablandna, sem ætlaðar eru til dreifingar á almennum markaði, séu
 hvorki þannig að formi né útliti að þær veki forvitni og athygli barna eða svo
  að villast megi á þeim og umbúðum undir matvæli, fóður, lyf eða snyrtivörur.
  Ráðherra er heimilt að setja í reglugerð nánari ákvæði um merkingar, m.a. um
         tungumál, stærð og gerð umbúða og upplýsingar á merkimiða.]^1)
                               ^1)L. 43/2011, 2. gr.
                     7. gr. Öryggisblöð og öryggisskýrslur.
Birgjar skulu láta öryggisblað fylgja við afhendingu efnis til eftirnotanda eða
 dreifanda, hvort sem það er hreint eða í efnablöndu, ef það fellur undir einn
                        eða fleiri af eftirtöldum liðum:
      a. [Efnið hefur verið flokkað í samræmi við 5. gr. a og samkvæmt þeirri
 flokkun veldur það eðlisrænni hættu, heilbrigðishættu eða umhverfishættu.]^1)
   b. [Efnið er þrávirkt, safnast fyrir í lífverum og er eitrað samkvæmt nánari
                     viðmiðum sem sett eru í reglugerð.]^1)
                     c. Efnið er háð markaðsleyfi skv. 6. gr.
  Upplýsingar úr öryggisskýrslum um örugga notkun skulu, þegar við á, fylgja í
                            viðauka við öryggisblað.
Birgjar annarra efna en þeirra sem falla undir 1. mgr. skulu við afhendingu láta
fylgja skráningarnúmer efnis og upplýsingar um notkunartakmarkanir ef um þær er
                                    að ræða.
 Eftirnotendur skulu nota efni og efnablöndur í samræmi við ákvæði öryggisblaða
                      og öryggisskýrslna sem þeim fylgja.
Eftirnotendur skulu tilkynna dreifanda, innflytjanda eða framleiðanda ef notkun
þeirra er utan skráðs notkunarsviðs viðkomandi efnis samkvæmt öryggisskýrslu. Ef
 um er að ræða notkun efna sem skylt er að gera öryggisskýrslu um, utan skráðs
 notkunarsviðs, er eftirnotanda skylt að gera öryggisskýrslu vegna notkunar sem
 ekki er tilgreind á öryggisblaði, sé notkunin meiri en sem nemur einu tonni á
                                      ári.
 Nánari ákvæði um skyldu til gerðar og endurmats öryggisblaða og um undanþágur
þar frá, um efni þeirra og um skyldur birgja og eftirnotenda að öðru leyti skulu
                              sett í reglugerð.^2)
               ^1)L. 43/2011, 3. gr. ^2)Rg. 750/2008, sbr. 836/2010.
                 8. gr. Markaðssetning, framleiðsla og notkun.
 Heimilt er að setja á markað efni, hvort sem það er hreint, í efnablöndu eða í
         hlutum, sem skráð hefur verið hjá Efnastofnun Evrópu með þeim
   notkunartakmörkunum sem af þeirri skráningu kann að leiða eða markaðsleyfi
                                  kveður á um.
Óheimilt er að framleiða, flytja inn, markaðssetja eða nota efni, hvort sem það
   er hreint, í efnablöndu eða í hlutum, sem ekki hefur verið skráð eða eftir
     atvikum leyft samkvæmt ákvæðum þessara laga. Enn fremur er óheimilt að
 framleiða, flytja inn, markaðssetja eða nota efni, hvort sem það er hreint, í
  efnablöndu eða í hlutum, á þann hátt að í bága fari við þær takmarkanir sem
  settar eru á grundvelli laga þessara og reglugerða sem settar eru með stoð í
                              þeim, sbr. 4.7. gr.
                            [8. gr. a. Auglýsingar.
    Í öllum auglýsingum um efni, hvort sem um er að ræða beinar eða óbeinar
     auglýsingar, skulu koma fram upplýsingar um hættuflokkun þeirra. Sömu
   upplýsingar skulu fylgja efnablöndum sem eru flokkaðar sem hættulegar eða
                          innihalda hættuleg efni.]^1)
                               ^1)L. 43/2011, 4. gr.
                         9. gr. Eftirlit og framkvæmd.
 [Ráðherra]^1) fer með yfirstjórn mála samkvæmt lögum þessum. Umhverfisstofnun
       hefur eftirlit með framkvæmd laganna og er ráðherra til ráðgjafar.
  Umhverfisstofnun skal upplýsa almenning um hættu tengda efnum og efnanotkun
  þegar þörf er á til verndar heilsu almennings eða umhverfi. Umhverfisstofnun
  skal setja á fót rafrænt þjónustuborð þar sem framleiðendum, innflytjendum,
 birgjum, eftirnotendum og öðrum eru veittar upplýsingar og ráðgjöf um skyldur
        sínar samkvæmt lögum þessum og reglugerðum settum samkvæmt þeim.
Umhverfisstofnun hefur eftirlit með framleiðslu, innflutningi og markaðssetningu
  efna, efnablandna og hluta sem falla undir lög þessi. Samhliða eftirliti með
starfsleyfisskyldri starfsemi samkvæmt [9]lögum nr. 7/1998, um hollustuhætti og
     mengunarvarnir, og [10]lögum nr. 55/2003, um meðhöndlun úrgangs, skulu
 heilbrigðisnefndir sveitarfélaga hafa eftirlit með framkvæmd laga þessara hjá
   hlutaðeigandi starfsemi í samræmi við fyrirmæli Umhverfisstofnunar. Í þeim
  tilvikum skal beiting úrræða skv. 10. gr. vera í höndum heilbrigðisnefndar.
  Umhverfisstofnun getur haft samstarf við tollyfirvöld um framkvæmd eftirlits
samkvæmt lögum þessum við innflutning. Tollyfirvöld skulu veita Umhverfisstofnun
 upplýsingar um innflutning efna, efnablandna og vara sem falla undir lög þessi
                                 sé þess óskað.
   Umhverfisstofnun getur með samningi falið öðrum stjórnvöldum eða faggiltum
 skoðunarstofum, sbr. [11]lög nr. 24/2006, um faggildingu o.fl., einstaka þætti
eftirlits samkvæmt lögum þessum. Taka stjórnvaldsákvarðana samkvæmt lögum þessum
 skal þó ávallt vera í höndum Umhverfisstofnunar, sbr. þó 3. mgr. Skylda má þá
   sem eftirlit beinist að til að semja um framkvæmd eftirlits við faggiltar
                                skoðunarstofur.
                             ^1)L. 126/2011, 478. gr.
                       10. gr. Heimildir eftirlitsaðila.
Eftirlitsaðilum skal heimill aðgangur til skoðunar og eftirlits, þar á meðal til
       töku sýna og myndatöku, að öllum þeim stöðum sem lög þessi ná til.
 Eftirlitsaðilar geta krafist þess að birgir veiti eins fljótt og verða má þær
upplýsingar um innihald efna, efnablandna og efna í hlutum sem honum er skylt að
                                     hafa.
Umhverfisstofnun, eða eftir atvikum heilbrigðisnefnd, sbr. 3. mgr. 9. gr., skal
    stöðva markaðssetningu vöru sem ekki uppfyllir skilyrði laga þessara eða
   reglugerða settra samkvæmt þeim og leggja hald á slíka vöru. Enn fremur er
 heimilt að krefjast þess að birgir fargi viðkomandi efni, efnablöndu eða hlut
 með öruggum hætti eða afturkalli vöruna eða geymi þar til bætt hefur verið úr
                 ágöllum eða hættu afstýrt með viðunandi hætti.
      Til að knýja á um framkvæmd ráðstöfunar samkvæmt lögum þessum getur
Umhverfisstofnun, eða eftir atvikum heilbrigðisnefnd, sbr. 3. mgr. 9. gr., veitt
 viðkomandi aðila áminningu. Jafnframt skal veita hæfilegan frest til úrbóta ef
     þeirra er þörf. Ef tilmælum er ekki sinnt innan tiltekins frests getur
   Umhverfisstofnun eða heilbrigðisnefnd ákveðið þeim sem eftirlit beinist að
  dagsektir þar til úr er bætt. Dagsektir sem Umhverfisstofnun ákveður renna í
  ríkissjóð en dagsektir sem heilbrigðisnefnd ákveður renna til rekstraraðila
heilbrigðiseftirlits. Dagsektir skulu að hámarki nema 500.000 kr. á dag. Kostnað
             við verkið sem og dagsektir má innheimta með fjárnámi.
                               11. gr. Gjaldtaka.
  Umhverfisstofnun og heilbrigðisnefnd er heimilt að taka gjald fyrir eftirlit
 samkvæmt lögum þessum hjá starfsemi sem háð er starfsleyfi samkvæmt [12]lögum
  nr. 7/1998, um hollustuhætti og mengunarvarnir, og [13]lögum nr. 55/2003, um
 meðhöndlun úrgangs. Eftirlit sem tekið er gjald fyrir skal framkvæmt samhliða
  eftirliti Umhverfisstofnunar og heilbrigðisnefndar með starfseminni samkvæmt
lögum um hollustuhætti og mengunarvarnir og lögum um meðhöndlun úrgangs. Upphæð
   gjaldsins skal byggð á rekstraráætlun þar sem þau atriði eru rökstudd sem
  ákvörðun gjalds fyrir viðkomandi eftirlit byggist á og má gjaldið ekki vera
                             hærra en sá kostnaður.
                               12. gr. Viðurlög.
Fyrir brot gegn lögum þessum eða reglugerðum settum samkvæmt þeim skal refsa með
 sektum nema þyngri refsing liggi við samkvæmt öðrum lögum. Nú er brot ítrekað
 eða stórfellt og getur refsing þá orðið fangelsi allt að tveimur árum. Tilraun
eða hlutdeild í brotum samkvæmt lögum þessum er refsiverð eftir því sem segir í
                       III. kafla almennra hegningarlaga.
  Sektir má ákvarða lögaðila þó að sök verði ekki sönnuð á fyrirsvarsmenn eða
   starfsmenn hans eða aðra þá einstaklinga sem í þágu hans starfa, enda hafi
brotið orðið eða getað orðið til hagsbóta fyrir lögaðilann. Einnig má, með sama
  skilorði, gera lögaðila sekt ef fyrirsvarsmenn eða starfsmenn hans eða aðrir
           einstaklingar sem í þágu hans starfa gerast sekir um brot.
    Efni, efnablöndur eða hluti sem flutt eru til landsins, markaðssett eða
framleidd þannig að fari í bága við lög þessi má gera upptæk með dómi og einnig
 ágóða af slíkri ólöglegri starfsemi. Andvirði hins upptæka rennur í ríkissjóð.
  13. gr. Ríkisstjórninni er heimilt að staðfesta fyrir Íslands hönd ákvörðun
   sameiginlegu EES-nefndarinnar nr. 25 frá 14. mars 2008 um breytingu á II.
viðauka (Tæknilegar reglugerðir, staðlar, prófanir og vottun) við EES-samninginn
 frá 2. maí 1992 og fella inn í samninginn reglugerð Evrópuþingsins og ráðsins
 (EB) nr. 1907/2006 frá 18. desember 2006 um skráningu, mat, leyfisveitingu og
   takmarkanir, að því er varðar efni (REACH), stofnun Efnastofnunar Evrópu,
 breytingu á tilskipun 1999/45/EB og um niðurfellingu á reglugerð ráðsins (EBE)
    nr. 793/93 og reglugerð framkvæmdastjórnarinnar (EB) nr. 1488/94, sem og
tilskipun ráðsins 76/769/EBE og tilskipunum framkvæmdastjórnarinnar 91/155/EBE,
                      93/67/EBE, 93/105/EB og 2000/21/EB.
14. gr. Lög þessi taka þegar gildi. Ákvæði 5. gr. taka þó ekki gildi fyrr en 1.
                                   júní 2008.
                            Ákvæði til bráðabirgða.
I. Bann skv. 2. mgr. 8. gr. gildir ekki um efni sem forskráð eru hjá Efnastofnun
Evrópu á tímabilinu 1. júní 2008 til 1. desember 2008, á meðan skráning efnisins
    er til meðferðar hjá stofnuninni. Bannið gildir ekki heldur um vörur sem
afhentar voru frá framleiðanda og settar á markað á EES-svæðinu fyrir gildistöku
                                 laga þessara.
  [II. Þrátt fyrir ákvæði 5. gr. a og 6. gr. a skulu ákvæði er varða flokkun,
   merkingu og umbúðir efnablandna ekki taka gildi fyrr en 1. júní 2015.]^1)
                               ^1)L. 43/2011, 5. gr.

References

   Visible links
   1. file://1994093.html
   2. file://1995093.html
   3. file://2002006.html
   4. file://1988052.html
   5. file://2003055.html
   6. file://2002044.html
   7. file://2001016.html
   8. file://1988052.html
   9. file://1998007.html
  10. file://2003055.html
  11. file://2006024.html
  12. file://1998007.html
  13. file://2003055.html
