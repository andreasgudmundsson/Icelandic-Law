
   --------------------------------------------------------------------------

          Lög um sjóði og stofnanir sem starfa samkvæmt staðfestri skipulagsskrá

                              1988, nr. 19, 5. maí

   --------------------------------------------------------------------------

                                     1. gr.
           Lög þessi taka til sjóða og stofnana sem starfa samkvæmt
   skipulagsskrá staðfestri af dómsmálaráðherra samkvæmt lögum þessum eða
   samkvæmt skipulagsskrá staðfestri af forseta Íslands eða konungi fyrir
   gildistöku laga þessara, sbr. þó 2. mgr.
           Undanskildir lögum þessum eru þó þeir sjóðir og stofnanir sem
   stofnað er til með lögum, ákvörðunum Alþingis eða milliríkjasamningum enda
   þótt skipulagsskrá þeirra sé staðfest.

                                     2. gr.
           Stofnfé sjóðs eða stofnunar skal vera 300.000 kr. hið minnsta
   miðað við lánskjaravísitölu þá sem í gildi er við gildistöku laganna og
   breytist síðan árlega í samræmi við þá vísitölu í janúarmánuði. Skal
   dómsmálaráðherra auglýsa^1) árlega lágmarksupphæð. Heimilt skal þó ef
   sérstakar ástæður þykja mæla með að stofnfé nemi lægri upphæð.
           Í skipulagsskrá skal greina stofnfé og hvaðan það er runnið, svo
   og hvert skuli vera markmið sjóðs eða stofnunar og hvernig fé skuli varið
   til að ná þeim markmiðum. Þá skal greina skýrt hvernig stjórn sjóðs eða
   stofnunar skal skipuð og hver bera skuli ábyrgð á fjárvörslu.
           Dómsmálaráðherra skal halda skrá um alla sjóði og stofnanir sem
   starfa samkvæmt staðfestri skipulagsskrá og nefnist hún sjóðaskrá.
           Staðfestar skipulagsskrár og breytingar á þeim skal birta í
   B-deild Stjórnartíðinda.

   ^1)[2]Augl. 6/1997.

                                     3. gr.
           Sá sem ábyrgð ber á sjóði eða stofnun skal eigi síðar en 30. júní
   ár hvert senda Ríkisendurskoðun reikning sjóðsins eða stofnunarinnar fyrir
   næstliðið ár ásamt skýrslu um hvernig fé sjóðs eða stofnunar hefur verið
   ráðstafað á því ári.
           Stjórn sjóðs eða stofnunar skal jafnframt tilkynna sjóðaskrá
   hverjir skipi stjórn hverju sinni.
           Ríkisendurskoðun skal halda skrá yfir heildartekjur og gjöld svo
   og eignir og skuldir allra skráðra sjóða og stofnana, svo og athugasemdir
   sínar við framlagða reikninga. Skal færa nýjar upplýsingar í skrána eftir
   því sem þær berast. Aðgangur að upplýsingum í skránni er öllum frjáls og
   skal láta í té afrit af henni til þeirra sem eftir því leita.

                                     4. gr.
           Hafi skýrsla og reikningur sjóðs eða stofnunar eigi borist í eitt
   ár eða reikningsskil reynast ófullkomin getur dómsmálaráðherra, að fengnum
   tillögum Ríkisendurskoðunar, falið lögreglustjóra að rannsaka fjárreiður
   sjóðsins eða stofnunarinnar og taka í sína vörslu skjöl og eignir. Skal
   lögreglustjóri hafa fjárvörsluna á hendi þar til dómsmálaráðherra hefur
   skipað málum á annan veg.
           Kostnað, sem leiðir af rannsókn á fjárreiðum og vörslu sjóðs, má
   leggja á viðkomandi sjóð eða stofnun eftir mati dómsmálaráðherra og í
   samráði við Ríkisendurskoðun.

                                     5. gr.
           Eigi má selja eða veðsetja fasteignir sem eru eign sjóðs eða
   stofnunar, nema að fengnu samþykki dómsmálaráðherra. Áður en tekin er
   afstaða til umsóknar um veðsetningu eða sölu slíkrar fasteignar skal
   leitað umsagnar Ríkisendurskoðunar.

                                     6. gr.
           Nú hafa þjóðfélagshættir og aðstæður breyst svo mjög frá því að
   skipulagsskrá sjóðs eða stofnunar var staðfest að markmiðum þeim, sem
   skipulagsskrá gerir ráð fyrir, verður eigi náð eða stjórn verður ekki
   skipuð samkvæmt ákvæðum hennar og er dómsmálaráðherra þá heimilt að breyta
   skipulagsskrá. Við slíka breytingu skal þess gætt að fara eftir óskum
   stofnenda svo sem unnt er. Ef unnt er skal fá samþykki stjórnar sjóðs eða
   stofnunar til breytinganna.
           Eftir sömu reglum og greinir í 1. mgr. er dómsmálaráðherra heimilt
   að sameina tvo eða fleiri sjóði eða stofnanir í einn sjóð eða stofnun. Þá
   er dómsmálaráðherra heimilt að leggja niður staðfestan sjóð eða stofnun en
   eignum skal varið til málefna sem skyld eru hinum upphaflegu markmiðum.
           Áður en breytt er staðfestri skipulagsskrá, sjóðir eða stofnanir
   sameinaðar eða lagðar niður skal ætíð leita umsagnar Ríkisendurskoðunar.
   Ríkisendurskoðun getur einnig átt frumkvæði að því að tekin verði afstaða
   til aðgerða samkvæmt framansögðu.

                                     7. gr.
           Dómsmálaráðherra skal með reglugerð kveða nánar á um efni og gerð
   skipulagsskráa og önnur atriði sem varða framkvæmd laga þessara. Má í því
   sambandi og í samráði við Ríkisendurskoðun setja nánari reglur um samstarf
   dómsmálaráðuneytis og Ríkisendurskoðunar eftir því sem þurfa þykir.

                                     8. gr.
           Lög þessi öðlast gildi 1. janúar 1989. ...

        Ákvæði til bráðabirgða.

           ...

References

   Visible links
   1. http://www.althingi.is/dba-bin/lawformpr.pl?lnr=1988019
   2. file://ekkitil/ekkitil.html?AUGL/1997006
