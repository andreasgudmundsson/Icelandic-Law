
   --------------------------------------------------------------------------

                                                       Lög um almenningsbókasöfn

                              1976 nr. 50 25. maí

   --------------------------------------------------------------------------

                                     1. gr.
         Allar byggðir landsins skulu njóta þjónustu almenningsbókasafna, svo
                                         sem nánar er ákveðið í lögum þessum.
            Almenningsbókasöfn eru mennta-, upplýsinga- og tómstundastofnanir
      fyrir almenning. Þau skulu gefa fólki sem bestan kost á að lesa og færa
           sér í nyt bækur og veita afnot af nýsigögnum, svo sem hljómplötum,
              segulböndum og öðrum miðlunargögnum til fræðslu og dægradvalar.

                                     2. gr.
          Almenningsbókasöfn eru: Bæjarbókasöfn (borgarbókasafn í Reykjavík),
         bæjar- og héraðsbókasöfn, héraðsbókasöfn, hreppsbókasöfn, bókasöfn í
                              sjúkrahúsum, hælum, vistheimilum og fangahúsum.

                                     3. gr.
                                           Landið skiptist í bókasafnsumdæmi.
         Bæjarbókasöfn starfa í kaupstöðum og skulu hafa útibú í bæjarhverfum
                                                               eftir ástæðum.
              Bæjar- og héraðsbókasöfn starfa í kaupstöðum en rækja jafnframt
   bókasafnsþjónustu í byggðunum í kring. Héraðsbókasöfn eru aðalsöfn hvert í
                                sínu umdæmi og skulu vera sem næst miðsvæðis.
                    Bókasafnsumdæmi skulu ákveðin í reglugerð, svo og aðsetur
                                                             héraðsbókasafna.

                                     4. gr.
           Hreppsbókasöfn starfa í hreppum þar sem héraðsbókasöfn eru ekki. Í
             hverjum hreppi skal vera bókasafnsþjónusta en heimilt er að fela
         héraðsbókasafni að annast þessa þjónustu gegn lögboðnu fjárframlagi.
    Einnig geta tveir eða fleiri hreppar sameinast um rekstur bókasafns ef um
                                                         það næst samkomulag.

                                     5. gr.
                Heimilt er að sameina almenningsbókasafn og skólasafn og reka
                   sameiginlega ef forráðamenn beggja telja slíkt æskilegt og
                                              menntamálaráðuneytið samþykkir.

                                     6. gr.
         Í öllum sjúkrahúsum landsins, hælum, vistheimilum og fangahúsum skal
                         vera bókasafn kostað og rekið af viðkomandi stofnun.
        Heimilt er að fela almenningsbókasafni í byggðarlaginu þessa þjónustu
        enda greiði stofnunin hæfilega þóknun fyrir að mati viðkomandi aðila.
           Nánari ákvæði um búnað og starfsemi þessara bókasafna skulu sett í
                                                                   reglugerð.

                                     7. gr.
                      Almenningsbókasöfn eru rekin af sveitarfélögum og kjósa
       sveitarstjórnir bókasafnsstjórnir. Þó er heimilt að gömul lestrarfélög
           starfi áfram á svipuðum grundvelli og verið hefur og í samráði við
                                                               hreppsnefndir.

                                     8. gr.
         Lágmarksfjárframlög sveitarfélaga til almenningsbókasafna skulu vera
                                                               sem hér segir:

   a.
           Til bæjarbókasafns greiðir bæjarsjóður 1300 kr. á hvern íbúa
           kaupstaðarins.
   b.
           Til bæjar- og héraðsbókasafns greiðir bæjarsjóður 1300 kr. á hvern
           íbúa kaupstaðarins. Önnur sveitarfélög í umdæminu greiða 130 kr. á
           hvern íbúa og stendur [sveitarsjóður]^1) skil á þessari greiðslu.
   c.
           Til héraðsbókasafns greiðir sveitarsjóður þar sem safnið er 1300
           kr. á hvern íbúa hreppsfélagsins. Önnur sveitarfélög í umdæminu
           greiða til safnsins 130 kr. á hvern íbúa og stendur
           [sveitarsjóður]^1) skil á þessari greiðslu.
   d.
           Til hreppsbókasafns greiðir viðkomandi hreppssjóður (hreppssjóðir)
           1000 kr. á hvern íbúa hreppsins (hreppanna).

          Þessi lágmarksfjárframlög sveitarfélaganna skulu endurskoðuð árlega
    og færð til samræmis við verðlag í landinu samkvæmt útreikningum Hagstofu
                                                                     Íslands.
              Þrátt fyrir ákvæði 1. mgr. þessarar greinar getur sveitarstjórn
        ákveðið annað lágmark ef sérstakar ástæður eru fyrir hendi, enda mæli
                             félagsmálaráðuneytið með undanþágu hverju sinni.

   ^1)[2]L. 108/1988, 63. gr.

                                     9. gr.
        Sveitarfélög reisa bókhlöður og búa þær nauðsynlegum húsbúnaði og
   tækjum, eftir því sem fé er til veitt. Heimilt er að kaupa eða leigja
   húsnæði fyrir söfnin.

                                    10. gr.
        Menntamálaráðuneyti fer með málefni almenningsbókasafna. Sérstakur
   fulltrúi í ráðuneytinu annast málefni safnanna, og skal að öðru jöfnu ráða
   eða skipa í það starf bókasafnsfræðing með reynslu í starfi. Nánari ákvæði
   um starfsundirbúning hans og starfssvið skal setja í reglugerð. Heimilt er
   ráðherra að skipa sérstaka ráðgjafarnefnd um málefni almenningsbókasafna.
   Í nefndinni skulu eiga sæti tveir fulltrúar, annar tilnefndur af Sambandi
   ísl. sveitarfélaga, hinn tilnefndur af Bókavarðafélagi Íslands, og sé hann
   starfandi í almenningsbókasafni.

                                    11. gr.
        Ríkissjóður greiðir árlega 12 milljónir króna í Rithöfundasjóð
   Íslands fyrir afnot bóka íslenskra höfunda í þeim söfnum sem þessi lög
   gilda um. Þessi fjárhæð skal endurskoðuð árlega til samræmis við verðlag,
   sbr. 8. gr.
        Sérstaka reglugerð skal setja um Rithöfundasjóð Íslands í samráði við
   Rithöfundasamband Íslands.^1)

   ^1)Rg. 84/1977.

                                    12. gr.
        Við bæjarbókasöfn (borgarbókasafn í Reykjavík) og bæjar- og
   héraðsbókasöfn skal forstöðumaður (yfirbókavörður) að jafnaði vera
   bókasafnsfræðingur.
        Einnig skulu bókasafnsfræðingar að jafnaði hafa forgangsrétt til
   bókavarðarstarfa.
        Nánari ákvæði um menntun og starfsundirbúning starfsmanna
   almenningsbókasafna skal setja í reglugerð.

                                    13. gr.
        Ráðherra setur reglugerð^1) um starfsemi almenningsbókasafna. Skal
   reglugerðin samin í nánu samstarfi við Samband ísl. sveitarfélaga, að
   höfðu samráði við sérstaka fulltrúa Bókavarðafélags Íslands og Félags
   bókasafnsfræðinga, einn frá hvoru félagi.

   ^1)Rg. 138/1978.

                                    14. gr.
        Lög þessi öðlast þegar gildi.
        ...

                            Ákvæði til bráðabirgða.
        Menntamálaráðuneytið og Samband íslenskra sveitarfélaga skulu
   sameiginlega gangast fyrir gerð heildaráætlunar um uppbyggingu og aðsetur
   almenningsbókasafna.

References

   Visible links
   1. http://www.althingi.is/dba-bin/lawformpr.pl?lnr=1976050
   2. file:///altext/stjt/1988.108.html
