
   --------------------------------------------------------------------------

                                                  Lög um Blindrabókasafn Íslands

                               1982 nr. 35 7. maí

   --------------------------------------------------------------------------

                                     1. gr.
         Hlutverk Blindrabókasafns Íslands er að sjá blindum, sjónskertum, og
      öðrum þeim, sem ekki geta fært sér venjulegt prentað letur í nyt, fyrir
              alhliða bókasafnsþjónustu. Blindrabókasafn Íslands heyrir undir
                                                        menntamálaráðuneytið.

                                     2. gr.
                 Blindrabókasafn Íslands annast framleiðslu, útgáfu og miðlun
       hljóðbóka og blindraletursbóka með efni skáldverka og fræðirita, þar á
                                                             meðal námsgagna.
             Blindrabókasafn fylgist með nýjungum á sínu sviði og kynnir þær.
   Safnið skal hafa samstarf við aðila, sem vinna að framleiðslu og dreifingu
             námsefnis, svo og þá, sem standa að skipulagningu bókasafnsmála.
            Safnið vinnur í nánum tengslum við samtök blindra og sjónskertra.

                                     3. gr.
        Menntamálaráðuneytið skipar til fjögurra ára í senn fimm manna stjórn
                                      Blindrabókasafns og jafnmarga til vara:

   a.
           tvo fulltrúa tilnefnda af Blindrafélaginu, samtökum blindra og
           sjónskertra á Íslandi,
   b.
           einn fulltrúa tilnefndan af Félagi íslenskra sérkennara,
   c.
           einn fulltrúa tilnefndan af Bókavarðafélagi Íslands,
   d.
           einn fulltrúa menntamálaráðuneytisins.

        Stjórnin velur úr sínum hópi formann og varaformann. Ráðherra ákveður
                                                          laun stjórnarinnar.

                                     4. gr.
          Stjórn Blindrabókasafns gerir framkvæmdaáætlanir og endurskoðar þær
                   reglulega. Hún staðfestir fjárhagsáætlanir og ber ábyrgð á
           heildarstarfsemi og fjárreiðum stofnunarinnar. Hún ræður starfslið
     stofnunarinnar að fengnum tillögum forstöðumanns Blindrabókasafns og með
                                            samþykki menntamálaráðuneytisins.

                                     5. gr.
        Blindrabókasafn skiptist í þrjár deildir, útláns- og upplýsingadeild,
               námsbókadeild og tæknideild. Að öðru leyti skal starfsskipting
       stofnunarinnar ákveðin í reglugerð, sbr. 10. gr. Verkefni deilda eru í
                                                          megindráttum þessi:

   a.
           Útláns- og upplýsingadeild. Þar fer fram flokkun og skráning
           safnkosts, upplýsingaþjónusta, útlán og kynning á þjónustu
           Blindrabókasafnsins í heild.
   b.
           Námsbókadeild. Aflar og gefur út námsefni við hæfi blindra og
           sjónskertra, einkum fyrir nemendur utan grunnskólastigs.
   c.
           Tæknideild. Sér um framleiðslu hljóðbóka og blindraletursbóka,
           varðveislu frumgagna og viðhald safnkosts og tækja.

                                     6. gr.
              Starfsmannafundir, sem haldnir eru mánaðarlega að jafnaði, gera
    starfsáætlanir og samræma störf deilda. Á þeim eiga sæti allir starfsmenn
      safnsins, en einungis fastráðnir starfsmenn eiga atkvæðisrétt. Ráðherra
   skipar einn deildarstjóranna forstöðumann stofnunarinnar til þriggja ára í
                                                                        senn.

                                     7. gr.
           Stjórn Blindrabókasafns skipar fimm manna bókvalsnefnd til tveggja
    ára í senn. Hlutverk hennar er að móta stefnu í bókvali og gæta jafnvægis
                     milli fræðslu- og skemmtiefnis. Í henni skulu sitja einn
       bókmenntafræðingur, einn sérkennari, einn fulltrúi Blindrafélagsins og
               tveir starfsmenn Blindrabókasafns, valdir af starfsmannafundi.

                                     8. gr.
                 Kostnaður við starfsemi Blindrabókasafns Íslands greiðist úr
         ríkissjóði eftir því sem fé er veitt í fjárlögum. Ef um aðrar tekjur
   safnsins er að ræða, skal þeim varið í þágu þeirra verkefna, sem lög þessi
                                                               mæla fyrir um.

                                     9. gr.
          Menntamálaráðuneytið gerir samning við Rithöfundasamband Íslands um
    rétt til að framleiða og dreifa ritverkum hljóðrituðum og á blindraletri.

                                    10. gr.
          Menntamálaráðuneytið setur reglugerð samkvæmt lögum þessum, þar sem
   nánar er ákveðið um hlutverk og starfsemi Blindrabókasafns.^1) Reglugerðin
       skal sett að höfðu samráði við Blindrafélagið, Bókavarðafélag Íslands,
                     Félag íslenskra sérkennara og Rithöfundasamband Íslands.

   ^1)Rg. 201/1987.

References

   Visible links
   1. http://www.althingi.is/dba-bin/lawformpr.pl?lnr=1982035
