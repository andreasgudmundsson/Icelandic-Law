
   --------------------------------------------------------------------------

                                                              Lög um prestssetur

                          1993, nr. 137, 31. desember

   --------------------------------------------------------------------------

                                     1. gr.
           Í lögum þessum merkir orðið prestssetur lögboðinn aðsetursstað
   prests og er hluti af embætti hans.
           Prestssetur eru:

           a. Prestssetursjörð: Tiltekin jörð (lögbýli) ásamt mannvirkjum,
           þar með talið íbúðarhús sem að lögum er prestssetur.
           b. Prestsbústaður: Íbúðarhúsnæði án jarðnæðis í tilteknu
           sveitarfélagi eða á tiltekinni jörð eða nafngreindum stað þar sem
           lögboðið er að prestssetur skuli vera.

                                     2. gr.
           Stofnsettur skal sérstakur sjóður, prestssetrasjóður.
           Stjórn sjóðsins, sbr. 3. gr., fer með yfirstjórn prestssetra og
   hefur fyrirsvar þeirra vegna.
           Prestssetrasjóður stendur straum af kostnaði við prestssetrin,
   sbr. 6. gr. laga þessara.

                                     3. gr.
           [Kirkjuþing]^1) kýs þriggja manna stjórn prestssetrasjóðs og
   varamenn þeirra og skiptir með þeim verkum. Kjörtímabil stjórnar er hið
   sama og [kirkjuþings].^1)
           Kirkjuþing getur sett sjóðstjórn starfsreglur og gert ályktanir um
   hvaðeina er lýtur að stjórn og starfrækslu sjóðsins er bindur sjóðstjórn.

   ^1)[2]L. 78/1997, 64. gr.

                                     4. gr.
           Stjórn prestssetrasjóðs er heimilt að kaupa og selja prestssetur
   eða réttindi sem tengjast þeim, en samningur verður ekki bindandi fyrir
   aðila nema kirkjuþing og dóms- og kirkjumálaráðherra hafi heimilað þá
   ráðstöfun. Þó er ekki heimilt, nema með samþykki Alþingis, að selja
   prestssetur, eða réttindi sem þeim tengjast, sem prestssetrasjóður tekur
   við þegar lög þessi öðlast gildi.

                                     5. gr.
           Prestum ber að gjalda prestssetrasjóði leigu fyrir prestssetur.
   Sjóðstjórn ákveður leigukjör, þar með talið leigugjald, og gerir
   leigusamninga við presta um prestssetur. Ákvæði húsaleigulaga og
   ábúðarlaga taka til réttarsambands aðila eftir því sem við getur átt.

                                     6. gr.
           Prestssetrasjóður kostar:

           1. Nýbyggingar prestssetra.
           2. Kaup og sölu prestssetra.
           3. Viðhald prestssetra.
           4. Eignakaup á prestssetursjörðum við ábúðarlok prests ef því er
           að skipta.
           5. Lögboðnar vátryggingar prestssetra.
           6. Fasteignagjöld prestssetra.
           7. Annan rekstur prestssetranna sem greiðist ekki af presti.
           8. Rekstur sjóðsins.

                                     7. gr.
           Tekjur prestssetrasjóðs eru sem hér segir:

           1. Fast framlag úr kirkjumálasjóði.
           2. Leigutekjur af prestssetrum.
           3. Álag greitt af presti við úttekt samkvæmt lögbundinni úttekt
           við ábúðarlok hans ef því er að skipta.
           4. Söluandvirði prestssetra.
           5. Framlög sem einstakar sóknir kunna að verja til tiltekinna
           verkefna.

                                     8. gr.
           Við gildistöku laga þessara tekur stjórn prestssetrasjóðs við
   þeirri yfirstjórn prestssetra sem verið hefur í höndum dóms- og
   kirkjumálaráðuneytisins, svo og réttindum og skyldum sem þeim fylgja.

                                     9. gr.
           Reikningshald prestssetrasjóðs skal vera í höndum biskupsstofu
   nema kirkjuþing geri aðra skipan þar á.
           Ríkisendurskoðun endurskoðar fjárreiður prestssetrasjóðs í samræmi
   við lög um Ríkisendurskoðun, ásamt síðari breytingum.

                                    10. gr.
           ...

                                    11. gr.
           Lög þessi öðlast gildi 1. janúar 1994.

        Ákvæði til bráðabirgða.

           Kirkjuráð kýs svo fljótt sem auðið er þriggja manna stjórn
   prestssetrasjóðs og varamenn og skiptir með þeim verkum. Sú stjórn skal
   setja sér starfsreglur að fengnum tillögum Prestafélags Íslands og
   prófastafundar. Kjörtímabil þeirrar stjórnar skal vera hið sama og
   núverandi kirkjuráðsmanna.

References

   Visible links
   1. http://www.althingi.is/dba-bin/lawformpr.pl?lnr=1993137
   2. file://1997078.html#g64
