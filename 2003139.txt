
   --------------------------------------------------------------------------

                     Lög um tímabundna ráðningu starfsmanna

                           2003 nr. 139 19. desember

   --------------------------------------------------------------------------

                 Ferill málsins á Alþingi.   Frumvarp til laga.

    Tóku gildi 30. desember 2003. EES-samningurinn: XVIII. viðauki tilskipun
1999/70/EB. Breytt með l. 84/2009 (tóku gildi 18. ágúst 2009; EES-samningurinn:
                     XVIII. viðauki tilskipun 1999/70/EB).

                               1. gr. Gildissvið.
    Lög þessi gilda um starfsmenn með tímabundna ráðningu, sbr. a-lið 3. gr.
                            Lög þessi gilda ekki um:
   a. nemendur sem ráðnir eru tímabundið á grundvelli samninga um grunnstarfsnám
                           eða annarra námssamninga,
   b. starfsmenn sem ráðnir eru á grundvelli tímabundinna ráðningarsamninga sem
eru liðir í þjálfunar-, aðlögunar- eða endurmenntunaráætlunum er njóta stuðnings
                                opinberra aðila,
        c. starfsmenn sem framleigufyrirtæki útvega öðrum fyrirtækjum, eða
     d. embættismenn, sbr. [1]22. gr. laga nr. 70/1996, um réttindi og skyldur
                             starfsmanna ríkisins.
                                2. gr. Markmið.
    Markmið laga þessara er að bæta tímabundnar ráðningar með því að tryggja
 meginregluna um að starfsmönnum með tímabundna ráðningu sé ekki mismunað miðað
 við þá sem ráðnir eru ótímabundið. Enn fremur er lögum þessum ætlað að koma í
veg fyrir misnotkun er byggist á því að hver tímabundinn ráðningarsamningur taki
                       við af öðrum án hlutlægra ástæðna.
                              3. gr. Orðskýringar.
         Í lögum þessum er merking eftirfarandi hugtaka sem hér segir:
    a. Starfsmaður með tímabundna ráðningu er starfsmaður með ráðningarsamning
 við vinnuveitanda þar sem lok samningsins ákvarðast af hlutlægum ástæðum, til
dæmis tiltekinni dagsetningu, lokum afmarkaðs verkefnis eða tilteknum aðstæðum.
      b. Sambærilegur starfsmaður með ótímabundna ráðningu er starfsmaður með
 ótímabundinn ráðningarsamning við sama fyrirtæki og starfsmaður með tímabundna
   ráðningu og vinnur sama eða sambærilegt starf að teknu tilliti til annarra
      áhrifaþátta, svo sem kunnáttu eða hæfni. Þegar ekki er til að dreifa
    sambærilegum starfsmanni með ótímabundna ráðningu í sama fyrirtæki skal
samanburður gerður með vísan til hlutaðeigandi kjarasamnings eða, þar sem slíkur
      samningur er ekki fyrir hendi, með vísan til gildandi laga, annarra
                            kjarasamninga eða venju.
                          4. gr. Vernd gegn mismunun.
   Starfsmaður með tímabundna ráðningu skal hvorki njóta hlutfallslega lakari
 starfskjara né sæta lakari meðferð en sambærilegur starfsmaður með ótímabundna
    ráðningu af þeirri ástæðu einni að hann er ráðinn tímabundið nema það sé
                 réttlætanlegt á grundvelli hlutlægra ástæðna.
 Þegar krafist er ákveðins starfsaldurs til að öðlast tiltekin starfskjör skulu
  sömu skilyrði gilda fyrir starfsmann með tímabundna ráðningu og sambærilegan
  starfsmann með ótímabundna ráðningu nema krafan um mismunandi starfsaldur sé
                           byggð á hlutlægum ástæðum.
           5. gr. Framlenging eða endurnýjun tímabundinnar ráðningar.
 Óheimilt er að framlengja eða endurnýja tímabundinn ráðningarsamning þannig að
 hann vari samfellt lengur en í tvö ár nema annað sé tekið fram í lögum. Þó er
 heimilt að endurnýja tímabundinn ráðningarsamning stjórnanda, sem gerður hefur
    verið til fjögurra ára eða lengri tíma, í jafnlangan tíma hverju sinni.
    Vinnuveitandi skal þó ávallt leitast við að ráða starfsmann ótímabundið.
Nýr ráðningarsamningur telst taka við af öðrum samningi sé hann framlengdur eða
   ef nýr tímabundinn ráðningarsamningur kemst á milli sömu aðila [innan sex
                 vikna]^1) frá lokum gildistíma eldri samnings.
Aðilum vinnumarkaðarins er heimilt að semja um annað fyrirkomulag á framlengingu
     eða endurnýjun tímabundinna ráðninga þar sem tekið er tillit til þarfa
 starfsmanna og vinnuveitanda í þeirri atvinnugrein sem kjarasamningurinn tekur
  til. Sá samningur skal þá gilda um framlengingu eða endurnýjun tímabundinna
                 ráðninga þeirra starfsmanna er hann tekur til.
                               ^1)L. 84/2009, 1. gr.
                     6. gr. Upplýsingagjöf og endurmenntun.
     Vinnuveitandi skal veita starfsmanni með tímabundna ráðningu tímanlega
 upplýsingar um störf sem losna innan fyrirtækis, þar með talin hlutastörf, til
 að hann hafi sömu tækifæri til að vera ráðinn ótímabundið og aðrir starfsmenn.
  Heimilt er að veita slíkar upplýsingar í almennum tilkynningum á viðeigandi
                            stöðum innan fyrirtækis.
 Vinnuveitandi skal enn fremur leitast við að greiða fyrir aðgangi starfsmanns
 með tímabundna ráðningu að starfsmenntun og starfsþjálfun, meðal annars í því
      skyni að hann geti aukið hæfni sína og til að stuðla að framgangi og
                             hreyfanleika í starfi.
Þá skal vinnuveitandi leitast við að veita trúnaðarmanni starfsmanna viðeigandi
               upplýsingar um tímabundin störf innan fyrirtækis.
                     7. gr. Ákvörðun um fjölda starfsmanna.
   Starfsmenn sem ráðnir eru tímabundið skulu taldir með meðan á ráðningunni
  stendur við ákvörðun um fjölda starfsmanna fyrirtækis í þeim tilvikum þegar
 fjöldi starfsmanna skiptir máli við tilnefningar fulltrúa starfsmanna samkvæmt
                           lögum eða kjarasamningum.
                          8. gr. Réttur til skaðabóta.
Brjóti vinnuveitandi gegn ákvæðum laga þessara getur það varðað hann skaðabótum.
                         9. gr. Innleiðing á tilskipun.
       Lög þessi eru sett til innleiðingar á tilskipun nr. 1999/70/EB, um
rammasamninginn um tímabundna ráðningu sem Evrópusamband verkalýðsfélaga (ETUC),
 Samtök evrópskra iðn- og atvinnurekenda (UNICE) og Evrópusamtök fyrirtækja með
  opinberri eignaraðild (CEEP) hafa gert, sem vísað er til í 32. lið a XVIII.
  viðauka samningsins um Evrópska efnahagssvæðið eins og honum var breytt með
              ákvörðun sameiginlegu EES-nefndarinnar, nr. 43/2000.
                              10. gr. Gildistaka.
                         Lög þessi öðlast þegar gildi.
  Önnur lög eða kjarasamningar aðila vinnumarkaðarins er kveða á um meiri rétt
          starfsmanna en lög þessi kveða á um skulu halda gildi sínu.

References

   Visible links
   1. file://1996070.html#g22
