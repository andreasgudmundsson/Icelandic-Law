
   --------------------------------------------------------------------------

                                                       Lög um verkstjóranámskeið

                              1961 nr. 49 29. mars

   --------------------------------------------------------------------------

                                     1. gr.
               Halda skal, að fengnu samþykki ráðherra, námskeið í verkstjórn
                                           árlega, eða oftar, ef þörf krefur.

                                     2. gr.
                Stjórn námskeiðanna annast þrír menn, sem ráðherra skipar til
        fjögurra ára í senn, samkvæmt tilnefningu Verkstjórasambands Íslands,
      Vinnuveitendasambands Íslands og Iðnaðarmálastofnunar Íslands. Ráðherra
           skipar formann námskeiðsstjórnar úr hópi tilnefndra stjórnarmanna.
                                      Varamenn skulu skipaðir með sama hætti.
                        Ráðherra iðnaðarmála fer með yfirstjórn þessara mála.

                                     3. gr.
                 Ráðherra ákveður með reglugerð inntökuskilyrði á námskeiðin.

                                     4. gr.
           Ráðherra setur ákvæði um það með reglugerð,^1) að fengnum tillögum
                 Verkstjórasambands Íslands, Vinnuveitendasambands Íslands og
       Iðnaðarmálastofnunar Íslands, hvaða námsgreinar skuli kenna og hverjar
               prófkröfur skuli vera, svo og um það, hvernig kennslu, prófum,
    einkunnagjöf og útgáfu prófskírteina skuli hagað, um skólagjald og annað,
                                         er að kennslu og undirbúningi lýtur.

   ^1)Rg. 178/1962, sbr. 184/1963.

                                     5. gr.
           Próf skulu haldin að loknu námskeiði.
           Ráðherra skipar prófdómendur, að fengnum tillögum stjórnar
   námskeiðanna.
           Skýrslur um prófið, ásamt fullu nafni hvers próftaka,
   fæðingarstað, degi og ári, svo og einkunnum þeim, sem hann hefur hlotið,
   skal rita í bækur, sem ráðuneytið löggildir til þess. Prófdómendur og
   stjórn námskeiðanna skulu staðfesta skýrslurnar með undirskrift sinni.

                                     6. gr.
           Stjórn verkstjóranámskeiðanna skal hafa samstarf við samtök
   framleiðenda og aðra aðila, sem hagsmuna hafa að gæta, og gera árlega
   tillögur um, hvar, hvenær og með hvaða sniði verkstjóranámskeið skulu
   haldin næsta ár á eftir.
           Kostnaðaráætlun skal fylgja slíkum tillögum hverju sinni.
           Iðnaðarmálastofnun Íslands skal annast framkvæmd námskeiðanna í
   umboði námskeiðsstjórnar og hafa á hendi fjárreiður þeirra og varðveita
   gögn þau og muni, sem námskeiðunum tilheyra.

                                     7. gr.
           Jafnframt verkstjóranámskeiðum skal stjórn námskeiðanna heimilt að
   starfrækja bréfaskóla í verkstjórn, ef henta þykir.

                                     8. gr.
           Kostnaður við verkstjóranámskeið og bréfaskóla samkvæmt lögum
   þessum greiðist úr ríkissjóði, eftir því sem fé er veitt í fjárlögum.

References

   Visible links
   1. http://www.althingi.is/dba-bin/lawformpr.pl?lnr=1961049
