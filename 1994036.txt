
   --------------------------------------------------------------------------

                                  Húsaleigulög

                             1994 nr. 36 22. apríl

   --------------------------------------------------------------------------

                 Ferill málsins á Alþingi.   Frumvarp til laga.

Tóku gildi 1. janúar 1995. Breytt með l. 65/2006 (tóku gildi 27. júní 2006), l.
  65/2010 (tóku gildi 27. júní 2010), l. 66/2010 (tóku gildi 1. júlí 2010), l.
162/2010 (tóku gildi 1. jan. 2011), l. 77/2011 (tóku gildi 29. júní 2011) og l.
                     126/2011 (tóku gildi 30. sept. 2011).

                       I. kafli. Gildissvið laganna o.fl.
1. gr. Lög þessi gilda um samninga sem fjalla um afnot af húsi eða hluta af húsi
              gegn endurgjaldi, þar á meðal um framleigu húsnæðis.
 Lögin gilda bæði um íbúðarhúsnæði og atvinnuhúsnæði. Sé húsnæði bæði leigt til
      íbúðar og til annarra nota gilda um slíka samninga ákvæði laganna um
     íbúðarhúsnæði. Ákvæði laganna, sem fjalla samkvæmt orðanna hljóðan um
  íbúðarhúsnæði, gilda um atvinnuhúsnæði eftir því sem við getur átt og að því
         leyti sem lögin hafa ekki að geyma sérreglur um slíkt húsnæði.
Lögin gilda enn fremur um afnot húsnæðis samkvæmt vinnusamningi eða viðauka við
                                slíkan samning.
Lögin gilda þótt endurgjaldið skuli að öllu leyti eða að hluta greiðast með öðru
                    en peningum, svo sem með vinnuframlagi.
Sé um að ræða samninga sem með öðru fjalla um afnot húsnæðis gegn endurgjaldi þá
     gilda lögin um þá að því tilskildu að sá þáttur sé meginatriði þeirra.
 Fjalli samningur enn fremur um land sem nýta á í tengslum við afnot af húsnæði
skal fara um slíkan samning samkvæmt lögum þessum nema um landbúnaðarafnot sé að
                                     ræða.
  Lög þessi gilda ekki um samninga hótela, gistihúsa og sambærilegra aðila við
 gesti sína. Þá gilda ákvæði laga þessara ekki um skammtímaleigu á húsnæði, svo
   sem orlofsheimilum, sumarhúsum, samkomuhúsum, íþróttasölum, herbergjum eða
geymsluhúsnæði, þegar leigugjald er miðað við viku, sólarhring eða skemmri tíma.
  Loks gilda lög þessi ekki um samninga um afnot húsnæðis sem sérstakar reglur
                         gilda um samkvæmt öðrum lögum.
  2. gr. Óheimilt er að semja um að leigjandi íbúðarhúsnæðis taki á sig ríkari
skyldur og öðlist minni réttindi en lögin mæla fyrir um nema ákvæði laganna hafi
                      að geyma sérstök frávik þess efnis.
 Ákvæði laganna um atvinnuhúsnæði eru hins vegar frávíkjanleg og gilda þau því
             aðeins um slíkt húsnæði að ekki sé á annan veg samið.
   Sé íbúðarhúsnæði leigt til ákveðinna hópa, svo sem námsmanna, aldraðra eða
öryrkja, þar sem sérstakar aðstæður kalla á aðra skipan en lögin mæla fyrir um,
    er þrátt fyrir ákvæði 1. mgr. heimilt, vegna sérstaks eðlis eða tilgangs
      starfseminnar, að víkja frá einstökum ákvæðum laganna með samningi.
3. gr. [Ákvæði í lögum þessum um hjón og maka eiga einnig við um einstaklinga í
óvígðri sambúð eða sambúð af öðru tagi sem staðið hefur samfleytt í eitt ár. Með
 óvígðri sambúð er átt við sambúð tveggja einstaklinga sem skráð er í þjóðskrá
 enda eigi þeir barn saman, von á barni saman eða sambúðin hefur verið skráð í
                       eitt ár samfellt hið skemmsta.]^1)
                              ^1)L. 65/2010, 29. gr.

                           II. kafli. Leigusamningur.
             4. gr. Leigusamningur um húsnæði skal vera skriflegur.
  [Íbúðalánasjóður]^1) lætur gera sérstök eyðublöð, eitt fyrir leigusamning um
  íbúðarhúsnæði og annað fyrir leigusamning um atvinnuhúsnæði, svo og eyðublöð
 fyrir úttektaryfirlýsingar og sýnishorn af uppsögnum og öðrum tilkynningum sem
  samkvæmt lögum þessum skulu vera skriflegar. Eyðublöðin skulu liggja frammi
   almenningi til afnota á skrifstofum sveitarfélaga eða húsnæðisnefnda, hjá
 samtökum leigjenda og leigusala, [Íbúðalánasjóði]^1) og annars staðar þar sem
                               ástæða þykir til.
  [Íbúðalánasjóður]^1) getur ákveðið hæfilegt endurgjald fyrir eyðublöðin sem
dreifingaraðila er skylt að innheimta. Dreifingaraðila er heimilt að áskilja sér
          hæfilega þóknun úr hendi viðtakanda eyðublaða og sýnishorna.
                               ^1)L. 66/2010, 1. gr.
5. gr. Heimilt er [ráðuneytinu]^1) að staðfesta eyðublöð skv. 4. gr. sem samtök
leigjenda eða leigusala, sveitarstjórnir, félagasamtök eða aðrir þeir sem leigja
 út húsnæði kunna að láta gera, enda sé staðfesting ráðuneytisins skráð á þau.
                             ^1)L. 126/2011, 187. gr.
                  6. gr. Í leigusamningi skal m.a. koma fram:
                1. Nöfn, heimilisföng og kennitölur samningsaðila.
               2. Greinargóð lýsing á hinu leigða, sbr. m.a. 38. gr.
     3. Sá eignarhluti fjölbýlishúss eða fasteignar sem leigjanda er leigður.
                4. Hvort samningur sé tímabundinn eða ótímabundinn.
    5. Fjárhæð húsaleigu og hvort og hvernig hún skuli breytast á leigutímanum.
                     6. Hvar og hvernig greiða skuli leiguna.
           7. Hvort leigjandi skuli setja tryggingu og með hvaða hætti.
           8. Hvort úttekt á hinu leigða skuli fara fram við afhendingu.
                    9. Forgangsréttur leigjanda skv. X. kafla.
                 10. Sérákvæði ef um þau er samið og lög heimila.
7. gr. Nú er leigusala ekki mögulegt að sinna skyldum sínum gagnvart leigjanda,
svo sem vegna langvarandi fjarvista eða sjúkleika, og er honum þá skylt að hafa
    umboðsmann sem leigjandi getur snúið sér til. Skal nafn, heimilisfang og
                kennitala umboðsmanns koma fram í leigusamningi.
8. gr. Allar breytingar á leigusamningi eða viðbætur við hann, sem heimilar eru
    samkvæmt lögum þessum, skulu gerðar skriflega og undirritaðar af aðilum
                                  samningsins.
 Ef annar hvor aðila þarf samkvæmt ákvæðum laga þessara eða leigusamningi að fá
      samþykki hins getur hann krafist þess að fá það staðfest skriflega.
     9. gr. Leigusamning má ýmist gera til ákveðins tíma eða ótímabundinn.
     Leigusamningur telst ótímabundinn nema um annað sé ótvírætt samið. Um
ótímabundna leigusamninga gilda ákvæði 56. gr. um uppsagnir og uppsagnarfresti.
Sé leigusamningur tímabundinn lýkur honum án sérstakrar uppsagnar nema um annað
                             sé samið, sbr. 58. gr.
Um tímabundna og ótímabundna leigusamninga gilda ákvæði X. kafla um forgangsrétt
                                   leigjanda.
 10. gr. Hafi aðilar vanrækt að gera skriflegan leigusamning teljast þeir hafa
  gert ótímabundinn leigusamning og gilda öll ákvæði laganna um réttarsamband
                                    þeirra.
   Upphæð leigunnar ákveðst þá sú fjárhæð sem leigusali getur sýnt fram á að
                            leigjandi hafi samþykkt.
  11. gr. Um heimild til að víkja húsaleigusamningi til hliðar í heild eða að
hluta eða til að breyta honum, ef það yrði talið ósanngjarnt eða andstætt góðri
   viðskiptavenju að bera hann fyrir sig, gilda ákvæði [1]laga nr. 7/1936, um
                   samningsgerð, umboð og ógilda löggerninga.
 12. gr. Réttindi leigjanda, sem byggjast á eða leiðir af ákvæðum laga þessara,
      eru gild gagnvart sérhverjum án þinglýsingar, sbr. þó ákvæði 2. mgr.
 Að öðru leyti fer það eftir ákvæðum þinglýsingalaga hvaða réttindi leigjanda,
                hvenær og gagnvart hverjum eru háð þinglýsingu.
  Leigjandi, sem með samningi öðlast víðtækari réttindi en 1. og 2. mgr. mæla
         fyrir um og vill tryggja þau, getur látið þinglýsa samningnum.
  Er leigutíma lýkur skal leigjandi láta aflýsa hinum þinglýsta samningi. Hafi
hann ekki látið gera það í síðasta lagi innan viku þar frá skal samningi aflýst
                              að kröfu leigusala.
    13. gr. Þurfi aðili leigusamnings vegna fyrirmæla laga þessara að koma á
framfæri við gagnaðila skriflegri orðsendingu, hverju nafni sem hún nefnist, þá
   skal hún send af stað með sannanlegum og tryggilegum hætti og innan þeirra
 tímamarka eða fresta sem mælt er fyrir um ef því er að skipta. Sé þess gætt þá
  hefur orðsendingin þá þýðingu og þau réttaráhrif sem henni er ætlað að hafa,
     jafnvel þótt hún komi afbökuð, of seint eða alls ekki til viðtakanda.

                    III. kafli. Ástand hins leigða húsnæðis.
14. gr. Leiguhúsnæði skal, þegar það er afhent leigjanda, vera í því ástandi sem
almennt er talið fullnægjandi miðað við fyrirhugaða notkun þess og staðsetningu.
   Húsnæðið skal við afhendingu vera hreint, rúður heilar, læsingar og rofar
      virkir, hreinlætis-, hitunar- og eldhústæki í lagi, sem og vatns- og
                               frárennslislagnir.
Húsnæði, sem leigt er til íbúðar, skal fylgja það fylgifé sem var til staðar við
                sýningu þess sé eigi sérstaklega um annað samið.
 15. gr. Spillist leiguhúsnæði fyrir upphaf leigutíma þannig að það verði óhæft
            til fyrirhugaðra nota fellur leigusamningurinn úr gildi.
  Leigjandi á þá ekki rétt til bóta nema spjöllin séu sök leigusala sjálfs eða
                 hann vanræki að gera leigjanda viðvart um þau.
    16. gr. Nú kemur í ljós að hið leigða húsnæði er ekki í því ástandi sem
   leigusamningur greinir eða leigjandi hlaut að mega gera ráð fyrir og skal
 leigjandi þá innan eins mánaðar frá afhendingu gera leigusala skriflega grein
fyrir aðfinnslum sínum og segja til um hverra úrbóta er krafist. Að öðrum kosti
                         telst leigjandi una húsnæðinu.
Leigjandi skal segja til um galla, sem síðar koma fram á húsnæðinu og voru ekki
  sýnilegir við venjulega athugun, innan 14 daga frá því hann varð þeirra var.
   17. gr. Geri leigusali ekki innan eins mánaðar ráðstafanir til að bæta úr
   annmörkum á húsnæðinu er leigjanda heimilt að ráða bót á þeim og draga frá
  leigunni þann kostnað sem af því hlýst, enda hafi hann fyrst aflað samþykkis
                      byggingarfulltrúa, sbr. XIV. kafla.
  Hafi leigusali ekki sinnt réttmætri kröfu leigjanda um úrbætur innan tveggja
mánaða frá því hún barst honum og leigjandi ekki neytt réttar síns skv. 1. mgr.
 er leigjanda heimilt að rifta leigusamningnum, enda sé um verulega annmarka að
             tefla miðað við fyrirhuguð not leigjanda af húsnæðinu.
 Leigjandi á kröfu til hlutfallslegrar lækkunar á leigu meðan eigi hefur verið
                    bætt úr annmörkum á hinu leigða húsnæði.
Lækkun leigunnar metur byggingarfulltrúi, en rétt er þó aðilum að bera álit hans
                  undir [kærunefnd húsamála],^1) sbr. 85. gr.
                               ^1)L. 66/2010, 3. gr.

                       IV. kafli. Viðhald leiguhúsnæðis.
 18. gr. Leigjanda er skylt að fara vel með hið leigða húsnæði og í samræmi við
                              umsamin afnot þess.
   Verði hið leigða húsnæði eða fylgifé þess fyrir tjóni af völdum leigjanda,
  heimilismanna eða annarra manna sem hann hefur leyft afnot af húsnæðinu eða
umgang um það skal leigjandi gera ráðstafanir til að bæta úr tjóninu svo fljótt
sem verða má. Ef leigjandi vanrækir þessar skyldur sínar er leigusala heimilt að
    láta fara fram viðgerð á kostnað leigjanda. Áður skal þó leigusali veita
 leigjanda frest í einn mánuð til þess að ljúka viðgerðinni. Áður en leigusali
lætur framkvæma viðgerðina skal hann leita álits byggingarfulltrúa og samþykkis
                     hans fyrir kostnaðinum að verki loknu.
Skylt er leigjanda í tilvikum þeim, sem fjallað er um í 2. mgr., að sæta umgangi
 viðgerðarmanna án leigulækkunar enda þótt afnot hans takmarkist um tíma vegna
                                viðgerðarinnar.
 19. gr. Leigusali annast viðhald hins leigða, innan húss sem utan, sbr. þó 3.
                                      mgr.
 Leigusali skal annast viðgerðir á gluggum, raftækjum, hreinlætistækjum og öðru
 því er fylgir húsnæðinu ef leigjandi sýnir fram á að bilanir verði ekki raktar
         til vanrækslu eða yfirsjónar leigjanda eða fólks á hans vegum.
  Leigjanda er skylt að annast á sinn kostnað viðhald á læsingum, vatnskrönum,
                          raftenglum og öðru smálegu.
 Leigusali skal jafnan halda hinu leigða húsnæði í leiguhæfu ástandi, m.a. með
því að láta mála húsnæðið og endurnýja gólfdúka þess, teppi og annað slitlag með
hæfilegu millibili, eftir því sem góðar venjur um viðhald húsnæðis segja til um.
      Tjón á hinu leigða, sem er bótaskylt samkvæmt skilmálum venjulegrar
 húseigendatryggingar, skal leigusali ætíð bera ef um íbúðarhúsnæði er að ræða.
  20. gr. Telji leigjandi viðhaldi af hálfu leigusala ábótavant skal leigjandi
 skora á leigusala að bæta úr og gera grein fyrir því sem hann telur að úrbóta
                                   þarfnist.
    Sinni leigusali ekki kröfum leigjanda um úrbætur innan tveggja mánaða er
  leigjanda heimilt að láta framkvæma viðgerðina á kostnað leigusala og draga
 kostnaðinn frá leigugreiðslum eða krefja leigusala um kostnaðinn sérstaklega.
   Leigjanda ber þó, áður en vinna hefst, að leita álits byggingarfulltrúa á
       nauðsyn hennar og samþykkis hans fyrir kostnaðinum að verki loknu.
21. gr. Viðgerðar- og viðhaldsvinnu alla skal leigusali láta vinna fljótt og vel
               svo að sem minnstri röskun valdi fyrir leigjanda.
Leiði viðgerðar- eða viðhaldsvinna á vegum leigusala til verulega skertra afnota
eða afnotamissis að mati byggingarfulltrúa skal leigusali bæta leigjanda það með
hlutfallslegum afslætti af leigugjaldi eða á annan þann hátt er aðilar koma sér
saman um. Verði aðilar ekki ásáttir um bætur eða afslátt geta þeir leitað álits
   byggingarfulltrúa, en heimilt er aðilum að bera álit hans undir [kærunefnd
                           húsamála],^1) sbr. 85. gr.
                               ^1)L. 66/2010, 3. gr.
22. gr. Í leigusamningum um íbúðarhúsnæði er heimilt að semja sérstaklega um að
leigjandi annist á sinn kostnað að hluta eða öllu leyti það viðhald innan íbúðar
 sem leigusala ber að annast samkvæmt kafla þessum, enda lækki leigugjaldið að
 sama skapi. Í slíkum tilvikum skal þess nákvæmlega getið í leigusamningnum til
                   hvaða atriða viðhaldsskylda leigjanda nær.

                          V. kafli. Reksturskostnaður.
   23. gr. Reksturskostnaði af leigðu húsnæði skal þannig skipt að leigjandi
  greiðir kostnað af notkun vatns og rafmagns og jafnframt hitunarkostnað, en
     leigusali greiðir öll fasteignagjöld, þar með talið fasteignaskatt og
                               tryggingaiðgjöld.
 Í fjölbýlishúsum skal leigjandi enn fremur greiða allan kostnað vegna hitunar,
    lýsingar og vatnsnotkunar í sameign, svo og kostnað við ræstingu og aðra
  sameiginlega umhirðu hennar. Leigusali skal greiða framlag til sameiginlegs
 viðhalds, þar á meðal vegna lyftubúnaðar, svo og kostnað vegna endurbóta á lóð
                     eða húseign og kostnað við hússtjórn.
    Ef leigjandi óskar þess skal leigusali eða húsfélag láta leigjanda í té
       sundurliðun á þeim kostnaðarþáttum húsgjalds er leigjandi greiðir.
 Þar sem veitustofnanir innheimta sérstakt gjald fyrir leigu á mælum eða öðrum
slíkum búnaði sem þær leggja til skal leigjandi greiða það gjald. Leigusali skal
  greiða fasteignagjöld eða árgjöld slíkra stofnana, sem reiknast af matsverði
  húsnæðis, rúmfangi þess eða öðrum slíkum gjaldstofnum, án beinna tengsla við
                              vatns- eða orkukaup.
 Heimilt er að víkja frá þessari skiptingu, enda séu slík frávik skilmerkilega
                            greind í leigusamningi.
 24. gr. Þegar þjónusta sú, sem leigjandi skal greiða, er seld sameiginlega til
   fleiri aðila skal kostnaði skipt í samræmi við ákvæði laga eða samninga um
     skiptingu afnotaréttar þar sem hann er sameiginlegur, en ella samkvæmt
 hlutfallstölum í skiptayfirlýsingu. Hafi slík yfirlýsing ekki verið gerð skal
  kostnaði skipt eftir eignarhluta íbúða í samræmi við ákvæði laga um ákvörðun
                         eignarhluta í fjölbýlishúsum.
25. gr. Leggi leigusali út rekstursgjöld þau, sem leigjandi skal greiða skv. 23.
 gr., falla þau í gjalddaga á næsta greiðsludegi húsaleigu. Leggi leigjandi út
   rekstursgjöld sem leigusala ber að greiða skal honum heimilt að draga þann
                        kostnað frá næstu leigugreiðslu.
       26. gr. Þegar ráðist er í að tengja leiguhúsnæði við hitaveitu eða
fjarvarmaveitu eða í aðrar endurbætur á húsnæðinu sem lækka reksturskostnað þess
   fyrir leigjanda er leigusala heimilt að hækka umsamda húsaleigu um allt að
  helmingi þeirrar upphæðar er nemur sparnaði leigjanda í reksturskostnaði af
                           völdum slíkrar breytingar.
 Hafi leigusali fengið beinan útlagðan kostnað sinn af endurbótum skv. 1. mgr.
 endurgreiddan skal lækkun reksturskostnaðarins eftir það koma báðum aðilum til
                      góða að jöfnu til loka leigutímans.

                        VI. kafli. Afnot leiguhúsnæðis.
27. gr. Óheimilt er leigjanda að nota leiguhúsnæði á annan hátt en um er samið í
 leigusamningi. Leigusali getur þó ekki borið fyrir sig frávik frá ákvæði þessu
   sem ekki hafa þýðingu fyrir hann eða aðra þá sem í húsinu búa eða starfa.
  28. gr. Leigjanda er óheimilt að framkvæma breytingar eða endurbætur á hinu
   leigða húsnæði eða búnaði þess, nema að fengnu samþykki leigusala og gerðu
   samkomulagi um skiptingu kostnaðar og hvernig með skuli fara að leigutíma
loknum. Að öðrum kosti eignast leigusalinn endurbæturnar án sérstaks endurgjalds
 við lok leigutímans nema hann kjósi þá eða áður að krefjast þess að leigjandi
                komi hinu leigða í upphaflegt horf, sbr. 66. gr.
    29. gr. Leigjandi skal í hvívetna fara með leiguhúsnæðið á þann hátt sem
     samræmist góðum venjum um meðferð húsnæðis og fyrirhuguðum notum þess.
Leigjandi skal án tafar tilkynna leigusala um þau atriði utan húss eða innan sem
                       þarfnast lagfæringar eða viðhalds.
 30. gr. Leigjanda er skylt að ganga vel og snyrtilega um hið leigða húsnæði og
  gæta settra reglna og góðra venja um hreinlæti, hollustuhætti og heilbrigði.
  Leigjandi skal fara að viðteknum umgengnisvenjum og gæta þess að raska ekki
    eðlilegum afnotum annarra þeirra er afnot hafa af húsinu eða valda þeim
                              óþægindum eða ónæði.
  Hafi umgengnisreglur verið settar í fjölbýlishúsi er leigjanda skylt að fara
              eftir þeim, enda skal kynna leigjanda slíkar reglur.
 Leigusala er skylt að hlutast til um að aðrir þeir sem afnot hafa af húsi því
sem hið leigða húsnæði er í fari að settum umgengnisreglum og gæti að öðru leyti
       ákvæða þessa kafla á þann veg að hagsmunir leigjanda séu tryggðir.
    31. gr. Leigjanda verslunar- eða veitingahúsnæðis er skylt að halda uppi
 eðlilegum daglegum rekstri á viðtekinn hátt, nema þegar sérstakar ástæður gera
                               lokun nauðsynlega.
  32. gr. Sé hið leigða í húsi sem fellur undir ákvæði laga um fjölbýlishús ná
 ákvæði þessa kafla bæði til séreignar sem samningur tekur til og eftir atvikum
                       sameignar bæði utan húss og innan.

                  VII. kafli. Greiðsla húsaleigu. Tryggingar.
  33. gr. Húsaleigu skal greiða fyrsta dag hvers mánaðar fyrir fram fyrir einn
   mánuð í senn nema um annað sé samið. Ef gjalddaga leigu ber upp á almennan
              frídag skal hann vera næsti virki dagur þar á eftir.
   Húsaleigu og annað endurgjald, sem leigjanda ber að greiða, skal greiða á
umsömdum stað, en annars á heimili leigusala, vinnustað hans eða öðrum þeim stað
                         sem hann tiltekur innan lands.
  Leigjanda er þó ávallt heimilt að inna greiðslu af hendi í banka eða senda í
 pósti með sannanlegum hætti. Greiðsla með þeim hætti telst þá greidd á réttum
  greiðslustað og þann dag sem hún er innt af hendi í bankanum eða pósthúsinu.
Nú hefur leigjandi eigi gert skil á leigunni innan sjö sólarhringa frá gjalddaga
 og er þá leigusala rétt að krefjast hæstu lögleyfðu dráttarvaxta af henni til
                                 greiðsludags.
   34. gr. Semji aðilar leigusamnings um íbúðarhúsnæði um fyrirframgreiðslu á
 húsaleigu fyrir lengri tíma en þrjá mánuði hvort heldur í upphafi eða síðar á
leigutímanum þá hefur það þær afleiðingar að leigjandi öðlast kröfu um leigurétt
í þrefaldan þann tíma sem hann greiddi fyrir. Gildir þetta jafnt þótt samið hafi
                          verið um skemmri leigutíma.
Hafi leigjandi íbúðarhúsnæðis reitt fram tryggingarfé skv. 4. tölul. 1. mgr. 40.
gr. þá er óheimilt að krefja hann jafnframt um húsaleigu fyrir fram fyrir lengri
                              tíma en einn mánuð.
    Leigjandi skal setja fram við leigusala skriflega kröfu um ákveðinn eða
   framlengdan leigutíma á grundvelli 1. mgr. innan tveggja mánaða frá því að
 greiðslan fór fram. Að öðrum kosti fellur þessi réttur hans niður. Skal hann í
bréfi sínu gefa leigusala kost á að endurgreiða fyrirframgreiðslu umfram þriggja
mánaða leigu ásamt dráttarvöxtum. Endurgreiði leigusali innan 10 daga frá því að
hann fékk kröfuna hefur fyrirframgreiðslan ekki þau réttaráhrif sem greinir í 1.
                                      mgr.
  35. gr. Ef leigjandi afhendir leigusala skuldabréf, víxla, tékka eða annars
   konar viðskiptabréf til greiðslu á leigu fram í tímann, þá telst það vera
   fyrirframgreiðsla skv. 34. gr. með þeim takmörkunum og lögfylgjum sem þar
                                    greinir.
   Greiðsla á leigu með þeim hætti, sem um ræðir í 1. mgr., telst, nema annað
 sannist vera, móttekin af leigusala á þeirri forsendu að staðið verði í skilum
 með greiðslur á réttum gjalddögum. Ef sú forsenda brestur og vanskil verða er
  leigusala heimilt að beita vanefndaúrræðum gagnvart leigjanda samkvæmt lögum
               þessum, þar á meðal riftun skv. 1. tölul. 61. gr.
 36. gr. Þegar leigjandi á rétt til frádráttar frá leigugreiðslu, svo sem vegna
ófullnægjandi ástands húsnæðis í upphafi leigutíma skv. 17. gr., vegna viðgerðar
sem hann hefur framkvæmt á kostnað leigusala skv. 20. gr. eða vegna skerðingar á
afnotarétti skv. 21. gr. skal hann framvísa reikningi sínum ásamt fylgigögnum og
     með árituðu samþykki byggingarfulltrúa við leigusala á næsta gjalddaga
                                 leigugreiðslu.
  Ákvörðun leigusala um að bera lögmæti slíks reiknings undir úrskurð dómstóla
    leysir hann ekki undan þeirri skyldu að meta reikninginn til bráðabirgða
                      jafngildi réttmætrar leigugreiðslu.
  Heimild leigusala til að bera réttmæti reiknings undir dómstóla fellur niður
hafi mál eigi verið höfðað innan þriggja mánaða frá því að leigjandi framvísaði
reikningnum eða matsgerð lýkur, ef ákvörðun byggingarfulltrúa hefur verið borin
                           undir dómkvadda matsmenn.
37. gr. Aðilum er frjálst að semja um fjárhæð húsaleigu og hvort og þá með hvaða
  hætti hún skuli breytast á leigutímanum. Leigufjárhæðin skal þó jafnan vera
                   sanngjörn og eðlileg í garð beggja aðila.
  38. gr. Þegar leigufjárhæð er ákvörðuð miðað við fermetrafjölda hins leigða
húsnæðis þá skal tilgreina í leigusamningi á hvaða forsendum stærðarútreikningur
þess byggir. Sé það eigi gert og aðila greinir á skal til grundvallar leggja þær
forsendur og þá aðferð sem venjulegust er. Getur sá aðili, sem telur á rétt sinn
hallað, krafist endurútreiknings á stærðinni og leiðréttinga á leigugjaldinu sem
                                 af því leiðir.
     [Ráðherra]^1) getur með reglugerð sett fyrirmæli um stærðarútreikninga
     leiguhúsnæðis sem þá ber að byggja á og miða við nema skýr og ótvíræð
                        samningsákvæði mæli á annan veg.
                             ^1)L. 126/2011, 187. gr.
  39. gr. Áður en afhending hins leigða húsnæðis fer fram er leigusala rétt að
     krefjast þess að leigjandi setji honum tryggingu fyrir réttum efndum á
  leigusamningnum, þ.e. fyrir leigugreiðslum og skaðabótum vegna tjóns á hinu
  leigða sem leigjandi ber ábyrgð á samkvæmt ákvæðum laga þessara eða almennum
                                    reglum.
  40. gr. Trygging skv. 39. gr. getur verið með einhverjum eftirfarandi hætti:
         1. Ábyrgðaryfirlýsing banka eða samsvarandi aðila (bankaábyrgð).
               2. Sjálfskuldarábyrgð þriðja aðila, eins eða fleiri.
        3. Leigugreiðslu- og viðskilnaðartrygging sem leigjandi kaupir hjá
                          viðurkenndu tryggingafélagi.
      4. Tryggingarfé sem leigjandi greiðir til leigusala og hann varðveitir.
  Leigusali má ekki ráðstafa fénu eða taka af því án samþykkis leigjanda nema
  genginn sé dómur um bótaskyldu leigjanda. Þó er leigusala jafnan heimilt að
ráðstafa tryggingarfénu til greiðslu á vangoldinni leigu, bæði á leigutímanum og
 við lok leigutímans. Tryggingarfé í vörslu leigusala skal vera verðtryggt, en
ber ekki vexti. Að leigutíma loknum skal leigusali segja til þess svo fljótt sem
 verða má hvort hann gerir kröfu í tryggingarfé eða hefur uppi áskilnað um það.
  Ella skal hann skila leigjanda tryggingarfénu ásamt verðbótum án ástæðulauss
 dráttar. Leigusala er aldrei heimilt að halda tryggingarfénu í sinni vörslu án
þess að gera kröfu í það lengur en í tvo mánuði frá skilum húsnæðisins, sbr. 1.
                                  mgr. 64. gr.
      5. Önnur trygging en greinir í 1.4. tölul. sem leigjandi býður fram og
                     leigusali metur gilda og fullnægjandi.
  Fjárhæð eða hámark tryggingar eða ábyrgðar skv. 1.3. tölul. og 5. tölul. 1.
mgr. fer eftir samkomulagi aðila, en tryggingarfé skv. 4. tölul. 1. mgr. má eigi
           nema hærri fjárhæð en sem svarar þriggja mánaða húsaleigu.
 Leigusali getur valið á milli tryggingarkosta skv. 1. mgr., en leigjanda er þó
rétt að hafna því að reiða fram tryggingarfé skv. 4. tölul. 1. mgr., enda bjóði
     hann þá fram í staðinn annars konar tryggingu sem að mati leigusala er
                                 fullnægjandi.
 Trygging eða ábyrgð skv. 1.3. tölul. og 5. tölul. 1. mgr. fellur niður og úr
gildi að liðnum tveimur mánuðum frá skilum húsnæðisins nema leigusali hafi gert
   kröfu, sem undir hana fellur, innan þess tíma, sbr. 1. mgr. 64. gr. Þegar
 trygging eða ábyrgð er niður fallin samkvæmt þessari málsgrein skal leigusali
  skila í hendur leigjanda viðskiptabréfum eða öðrum skilríkjum sem hann hefur
  afhent fyrir tryggingunni og leigjandi hefur lögvarða eða sanngjarna ástæðu
                               fyrir að fá aftur.
  Þegar trygging er sett skv. 1.3. tölul. og 5. tölul. 1. mgr. skal leigusali
gæta þess að því marki sem eðlilegt og sanngjarnt má telja að gera ábyrgðar- og
 tryggingaraðilum viðvart um vanefndir leigjanda og önnur þau atriði sem varðað
                        geta hagsmuni þeirra og ábyrgð.

               VIII. kafli. Aðgangur leigusala að leigðu húsnæði.
    41. gr. Leigusali á rétt á aðgangi að hinu leigða húsnæði með hæfilegum
 fyrirvara og í samráði við leigjanda þannig að hvorki fari í bága við hagsmuni
 hans né leigjanda til að láta framkvæma úrbætur á hinu leigða og til eftirlits
  með ástandi þess og meðferð. Leigusala er þó aldrei heimill aðgangur að hinu
leigða húsnæði þegar leigjandi eða umboðsmaður hans er ekki viðstaddur, nema að
                           fengnu samþykki leigjanda.
Á sex síðustu mánuðum leigutímabils er leigusala heimilt, sbr. 1. mgr., að sýna
  hið leigða ákveðinn tíma á dag, þó ekki meira en tvær stundir hverju sinni,
væntanlegum kaupendum eða leigjendum, en jafnan skal tilkynna slíka heimsókn með
minnst eins sólarhrings fyrirvara. Við slíka sýningu húsnæðisins skal leigjandi
eða umboðsmaður hans jafnan vera viðstaddur. Aðilum er þó heimilt að semja sín á
                            milli um aðra tilhögun.

      IX. kafli. Sala leiguhúsnæðis, framsal leiguréttar, framleiga o.fl.
  42. gr. Sala leiguhúsnæðis er ekki háð samþykki leigjanda. Leigusala er því
heimilt að framselja eignarrétt sinn að hinu leigða húsnæði og þar með réttindi
   sín og skyldur gagnvart leigjanda samkvæmt lögum þessum og leigusamningi.
   Við slíkt framsal er hinn upphaflegi leigusali almennt laus mála gagnvart
     leigjanda og kaupandinn kemur í einu og öllu í hans stað að því leyti.
Sé ekki um annað samið yfirtekur kaupandi miðað við umsaminn afhendingardag öll
     réttindi og tekur á sig allar skyldur seljanda gagnvart leigjandanum.
Réttarstaða leigjanda er almennt óbreytt og hin sama þrátt fyrir eigendaskiptin,
             skyldur hans aukast ekki og réttindi hans minnka ekki.
     Þegar eigendaskipti að leiguhúsnæði verða við gjaldþrot leigusala eða
nauðungarsölu gilda sérreglur samkvæmt gjaldþrotalögum og lögum um nauðungarsölu
          sem fela í sér undantekningar frá ofangreindum meginreglum.
43. gr. Þegar leiguhúsnæði er selt skal upphaflegur leigusali tilkynna leigjanda
 söluna og eigendaskiptin með sannanlegum hætti án ástæðulauss dráttar og eigi
          síðar en 30 dögum frá því að kaupsamningur var undirritaður.
   Í þeirri tilkynningu skal greina nafn, heimilisfang og kennitölu hins nýja
  eiganda, við hvaða tíma eigendaskiptin eru miðuð gagnvart leigjanda, hvernig
 leigugreiðslum skuli háttað og önnur þau atriði og atvik sem nauðsynlegt er að
                          leigjandi fái vitneskju um.
 Leigjanda er rétt að greiða leigu og beina öllum erindum, kvörtunum og ákvöðum
     varðandi hið leigða til upphaflegs leigusala þar til hann hefur fengið
                    tilkynningu um annað skv. 1. og 2. mgr.
  44. gr. Óheimilt er leigjanda að framselja leigurétt sinn eða framleigja hið
leigða húsnæði án samþykkis leigusala, nema annað leiði af ákvæðum þessa kafla.
    Það telst ekki framsal á leigurétti eða framleiga þótt leigjandi heimili
 nákomnum skyldmennum eða venslamönnum sínum búsetu í hinu leigða húsnæði ásamt
  sér eða fjölskyldu sinni, enda haldist fjöldi heimilisfólks innan eðlilegra
                marka miðað við stærð og gerð leiguhúsnæðisins.
45. gr. Nú deyr leigjandi áður en leigutíma er lokið og er þá dánarbúi leigjanda
     heimilt að segja leigusamningi upp með venjulegum fyrirvara enda þótt
leigusamningur hafi verið gerður til lengri tíma. Eftirlifandi maka, skyldmennum
   og venslamönnum, sem voru heimilismenn leigjanda við andlát hans eða höfðu
   framfæri af atvinnustarfsemi sem stunduð var í húsnæðinu og vilja taka við
      leigusamningnum með réttindum og skyldum, er heimilt að ganga inn í
leigusamninginn í stað hins látna nema af hendi leigusala séu færðar fram gildar
                           ástæður er mæla því gegn.
46. gr. Nú flytur leigjandi úr húsnæði sem hann hefur gert leigusamning um og er
  þá maka hans, sem verið hefur samvistum við hann í húsnæðinu, rétt að halda
             leigusamningi áfram með sama hætti og segir í 45. gr.
 47. gr. Þegar hjón hafa sameiginlega á leigu íbúðarhúsnæði, en hjúskap þeirra
         lýkur, skal fara um leiguréttindi eftir ákvæðum hjúskaparlaga.
Það hjóna, sem hefur aðallega vegna atvinnu sinnar afnot af atvinnuhúsnæði, skal
hafa forgangsrétt til áframhaldandi leigu á því án tillits til þess hvort þeirra
                           undirritaði leigusamning.
  Um rétt leigusala til að segja upp leigusamningi vegna hjúskaparslita gilda
                    lokaákvæði 45. gr., eftir því sem við á.
48. gr. Annað hjóna getur ekki, svo bindandi sé, afsalað þeim rétti sem hinu er
         með ákvæðum þessa kafla áskilinn til yfirtöku á leigusamningi.
  49. gr. Nú deyr leigjandi að atvinnuhúsnæði en dánarbú hans ákveður að selja
 atvinnustarfsemi sem þar var stunduð og getur leigusali þá ekki reist uppsögn
  leigusamnings eða kröfu um breytingu á efni hans á þeim atvikum sérstaklega,
enda sé söluverðmæti slíkrar atvinnustarfsemi háð áframhaldandi afnotum af hinu
 leigða húsnæði og að notkun þess haldist óbreytt áfram. Sama gildir eftir því
sem við á ef ástæða fyrir sölu á atvinnustarfsemi er sambúðar- eða hjúskaparslit
                            eða gjaldþrot leigjanda.
50. gr. Þegar leigjandi er starfsmaður leigusala og hefur fengið íbúðarhúsnæði á
 leigu vegna þess starfs fellur leigusamningur niður án sérstakrar uppsagnar ef
leigjandi lætur af störfum að eigin ósk, er löglega vikið úr starfi vegna brota
      í því eða vegna þess að fyrir fram umsömdum ráðningartíma er lokið.

                      X. kafli. Forgangsréttur leigjanda.
    51. gr. Leigjandi íbúðarhúsnæðis skal að umsömdum leigutíma loknum hafa
 forgangsrétt til leigu þess, svo fremi sem húsnæðið er falt til áframhaldandi
                            leigu í a.m.k. eitt ár.
                     Forgangsréttur leigjanda gildir ekki:
                     1. Ef um einstaklingsherbergi er að ræða.
        2. Ef hið leigða húsnæði er í sama húsi og leigusali býr í sjálfur.
           3. Ef íbúð er leigð með húsgögnum að öllu eða verulegu leyti.
                  4. Ef leigusali tekur húsnæðið til eigin nota.
    5. Ef leigusali ráðstafar eða hyggst ráðstafa húsnæðinu til a.m.k. eins árs
 til skyldmenna í beinan legg, kjörbarna, fósturbarna, systkina, systkinabarna
                              eða tengdaforeldra.
        6. Ef leigusali hyggst selja húsnæðið á næstu sex mánuðum eftir lok
  leigutímans. Sé sala þess fyrirhuguð á þeim tíma eða næstu sex mánuðum þar á
eftir er aðilum heimilt, þrátt fyrir önnur ákvæði laga þessara, að semja um lok
 leigutíma með ákveðnum skilyrðum og rýmingu þegar húsnæðið verður afhent nýjum
   eiganda. Hyggist nýr eigandi leigja húsnæðið út áfram skal leigjandi eiga
   forgangsrétt að því, en með þeim sömu takmörkunum og gilda samkvæmt öðrum
                        töluliðum þessarar málsgreinar.
      7. Ef verulegar viðgerðir, endurbætur eða breytingar, sem gera húsnæðið
   óíbúðarhæft að mati byggingarfulltrúa um a.m.k. tveggja mánaða skeið, eru
            fyrirhugaðar á næstu sex mánuðum frá lokum leigutímans.
      8. Ef leigjandi er starfsmaður leigusala og honum hefur verið látið hið
          leigða húsnæði í té vegna starfsins eða í tengslum við það.
    9. Ef leigjandi hefur á leigutímanum gerst sekur um vanefndir eða brot sem
                              varðað gátu riftun.
   10. Ef leigjandi hefur á annan hátt vanefnt skyldur sínar á þann veg eða sýnt
  af sér slíka háttsemi að eðlilegt megi telja að leigusali vilji ekki leigja
  honum áfram eða að veigamiklar ástæður að öðru leyti mæli gegn forgangsrétti
                                     hans.
    11. Ef sanngjarnt mat á hagsmunum beggja aðila og aðstæðum öllum mælir gegn
                               forgangsréttinum.
  52. gr. Vilji leigjandi nota sér forgangsrétt skv. 1. mgr. 51. gr. skal hann
tilkynna leigusala það skriflega og með sannanlegum hætti a.m.k. þremur mánuðum
áður en leigusamningurinn rennur út við lok uppsagnarfrests eða við lok umsamins
          leigutíma. Að öðrum kosti fellur forgangsréttur hans niður.
Telji leigusali að leigjandi eigi ekki forgangsrétt af þeim ástæðum sem greinir
 í 2. mgr. 51. gr. skal hann innan 14 daga frá því að hann fær tilkynningu skv.
 1. mgr. gera leigjanda skriflega og rökstudda grein fyrir sjónarmiðum sínum og
 því hverjar ástæður standi forgangsréttinum í vegi. Að öðrum kosti telst hann
 una forgangsréttinum nema atvik og aðstæður séu með þeim hætti að telja verði
   slíka tilkynningu óþarfa, svo sem ef glöggt koma fram í leigusamningi eða
                  uppsögn ástæður sem útiloka forgangsréttinn.
  53. gr. Þegar samningur er endurnýjaður samkvæmt ákvæðum 51. og 52. gr. skal
 leigufjárhæðin vera sanngjörn og eðlileg í garð beggja aðila. Líkur eru fyrir
 því að sú leigufjárhæð, sem áður gilti, sé sanngjörn og verður sá sem vefengir
  það að sýna fram á annað. Aðrir skilmálar, sem settir eru fyrir endurnýjuðum
   leigusamningi, skulu og gilda svo fremi sem þeir séu ekki ósanngjarnir eða
               brjóti í bága við góðar venjur í leiguviðskiptum.
  Skilmálar endurnýjaðs leigusamnings skulu að öðru leyti vera hinir sömu og í
                             upphaflegum samningi.
 54. gr. Ef leigusali hefur af ásettu ráði, svo sem með málamyndagerningum eða
með sviksamlegum hætti, náð til sín leiguhúsnæði eða orðið til þess að leigjandi
glati forgangsrétti sínum þá skal hann bæta leigjanda sannanlegt fjártjón hans.
  Bótakröfu skv. 1. mgr. verður leigjandi að setja fram með sannanlegum hætti
     innan sex mánaða frá því að hann rýmdi húsnæðið. Að öðrum kosti fellur
            bótaréttur hans niður nema leigusali hafi beitt svikum.

                  XI. kafli. Lok leigusamnings, uppsögn o.fl.
    55. gr. Uppsögn ótímabundins leigusamnings er heimil báðum aðilum hans.
           Uppsögn skal vera skrifleg og send með sannanlegum hætti.
         56. gr. Uppsagnarfrestur ótímabundins leigusamnings skal vera:
   1. Einn mánuður af beggja hálfu á einstökum herbergjum, geymsluskúrum og þess
                   háttar húsnæði til hvers sem það er notað.
   2. Sex mánuðir af beggja hálfu á íbúðum, en íbúð telst hvert það húsnæði þar
sem fjölskylda getur haft venjulega heimilisaðstöðu. Hafi leigjandi haft íbúð á
 leigu lengur en fimm ár skal uppsagnarfrestur af hálfu leigusala vera eitt ár.
    3. Sex mánuðir af beggja hálfu á atvinnuhúsnæði fyrstu fimm ár leigutímans,
      níu mánuðir næstu fimm ár og síðan eitt ár eftir tíu ára leigutíma.
57. gr. Uppsagnarfrestur telst hefjast fyrsta dag næsta mánaðar eftir að uppsögn
 var send. Leigjandi skal hafa lokið rýmingu og frágangi hins leigða eigi síðar
             en kl. 13.00 næsta dag eftir að uppsagnarfresti lauk.
Þar sem lengd uppsagnarfrests skv. 56. gr. ræðst af leigutíma er miðað við þann
                   tíma sem liðinn er þegar uppsögn er send.
58. gr. Tímabundnum leigusamningi lýkur á umsömdum degi án sérstakrar uppsagnar
                        eða tilkynningar af hálfu aðila.
 Tímabundnum leigusamningi verður ekki slitið með uppsögn á umsömdum leigutíma.
    Þó er heimilt að semja um að segja megi slíkum samningi upp á grundvelli
sérstakra forsendna, atvika eða aðstæðna sem þá skulu tilgreind í leigusamningi.
Skal slík uppsögn vera skrifleg og rökstudd og skal gagnkvæmur uppsagnarfrestur
                           vera a.m.k. þrír mánuðir.
  59. gr. Nú líða tveir mánuðir frá því að leigutíma lauk samkvæmt uppsögn eða
  ákvæðum tímabundins leigusamnings, en leigjandi heldur áfram að hagnýta hið
     leigða húsnæði og getur leigusali þá krafist þess að leigusamningurinn
   framlengist ótímabundið. Sömu kröfu getur leigjandi einnig gert enda hafi
  leigusali ekki skorað á hann að rýma húsnæðið eftir að leigutíma var lokið.

                       XII. kafli. Riftun leigusamnings.
  60. gr. Leigjanda er heimilt að rifta leigusamningi í eftirtöldum tilvikum:
    1. Ef leigusali bætir eigi úr annmörkum á hinu leigða húsnæði skv. 17. gr.
      2. Ef verulegur dráttur verður á afhendingu húsnæðisins. Beri leigusali
        ábyrgð á slíkum drætti á leigjandi jafnframt rétt til skaðabóta.
    3. Ef húsnæðið spillist svo á leigutímanum af ástæðum sem ekki verða raktar
   til leigjanda að það nýtist eigi lengur til fyrirhugaðra nota eða teljist
                 heilsuspillandi að mati heilbrigðisyfirvalda.
   4. Ef leigusali gerist sekur um ítrekaða, verulega eða sviksamlega vanrækslu
    á skyldum sínum til að halda húsnæðinu í leiguhæfu ástandi og framkvæma
   nauðsynlegar viðgerðir og viðhald fljótt og vel. Það er skilyrði riftunar
  samkvæmt þessum tölulið að leigjandi hafi áður skorað á leigusala að bæta úr
         vanefndum sínum og gefið honum sanngjarnan frest í því skyni.
    5. Ef réttur leigjanda er verulega skertur vegna laga eða annarra opinberra
  fyrirmæla eða vegna þess að hann fer í bága við kvaðir sem á eigninni hvíla.
Leigusali ber og bótaábyrgð á beinu tjóni leigjanda af völdum slíkrar skerðingar
 ef hann vissi eða mátti um hana vita við gerð leigusamnings og lét hjá líða að
                            gera leigjanda viðvart.
    6. Ef eðlilegum afnotum eða heimilisfriði leigjanda er verulega raskað með
ónæði og óþægindum vegna verulegra eða ítrekaðra brota annarra þeirra sem afnot
 hafa af sama húsi, á umgengnis- eða grenndarreglum, enda hafi leigusali þrátt
fyrir áskoranir vanrækt skyldur sínar skv. 4. mgr. 31. gr. eða atvik séu að öðru
   leyti með þeim hætti að eðlilegt sé og sanngjarnt að leigjandi megi rifta
leigusamningi. Slík atvik geta t.d. bæði varðað eðli brota og ónæðis og eins að
             frekari brot og óþægindi séu fyrirsjáanleg og líkleg.
   7. Ef leigusali brýtur ítrekað eða verulega gegn rétti leigjanda til að hafa
   umsamin óskoruð umráð og afnot hins leigða, svo sem með því að hindra eða
   takmarka afnotin eða með óheimilum aðgangi og umgangi um hið leigða eða ef
  leigusali gerist sekur um refsivert athæfi gagnvart leigjanda eða fjölskyldu
                                     hans.
     8. Ef leigusali vanefnir frekar skyldur sínar samkvæmt leigusamningi eða
lögum þessum á svo verulegan eða sviksamlegan hátt að riftun af hálfu leigjanda
                           sé eðlileg eða nauðsynleg.
  Nú neytir leigjandi ekki réttar síns til riftunar skv. 1. mgr. innan tveggja
mánaða frá því að honum varð kunnugt um vanefndir leigusala eða leigusali hefur
 að fullu bætt úr því sem aflaga fór og fellur réttur leigjanda til riftunar þá
                                     niður.
   Um bótarétt leigjanda á hendur leigusala vegna riftunar fer eftir almennum
                              reglum kröfuréttar.
    61. gr. Leigusala er rétt að rifta leigusamningi í eftirtöldum tilvikum:
    1. Ef leigjandi greiðir ekki leiguna eða framlag til sameiginlegs kostnaðar
skv. V. kafla á réttum gjalddaga og sinnir ekki innan sjö sólarhringa skriflegri
áskorun leigusala um greiðslu, enda hafi slík áskorun verið send eftir gjalddaga
     og leigusali þar tekið fram að hann muni beita riftunarheimild sinni.
   2. Ef leigjanda ber að vinna leigugreiðslu af sér að hluta eða öllu leyti og
honum verður á stórfelld vanræksla eða gerist sekur um meiri háttar handvömm við
                                    starfið.
    3. Ef leigjandi nýtir húsnæðið á annan hátt en lög þessi eða leigusamningur
 mæla fyrir um og landslög leyfa að öðru leyti og lætur ekki af misnotkun þess
                   þrátt fyrir skriflega áminningu leigusala.
      4. Ef leigjandi framselur leigurétt sinn eða misnotar heimild sína til
   framleigu á húsnæðinu skv. IX. kafla eða ef framleigjandi gerist sekur um
    einhverja þá háttsemi sem heimilar leigusala riftun gagnvart upphaflegum
                                   leigjanda.
   5. Ef leigjandi meinar leigusala eða öðrum, án gildra ástæðna, aðgang að hinu
                    leigða húsnæði í bága við ákvæði 18. gr.
   6. Ef leigjandi flyst úr húsnæðinu áður en leigutíma er lokið án þess að hafa
            gert nauðsynlegar ráðstafanir til gæslu og verndar þess.
       7. Ef húsnæðið spillist í umsjá leigjanda vegna slæmrar umgengni eða
hirðuleysis þeirra sem leigjandi ber ábyrgð á og hann sinnir eigi án tafar kröfu
                       leigusala um úrbætur, sbr. 18. gr.
   8. Ef leigjandi vanrækir, þrátt fyrir áminningar leigusala, skyldur sínar til
að sjá um að góð regla og umgengni haldist í hinu leigða húsnæði, sbr. 30. gr.,
eða gerist sekur um persónulega meingerð gagnvart leigusala eða fjölskyldu hans.
       9. Ef leigjandi verslunar- eða veitingahúsnæðis vanrækir, þrátt fyrir
   aðfinnslur leigusala, skyldu sína til að halda uppi eðlilegri starfsemi og
                       venjubundnum rekstri, sbr. 31. gr.
     10. Ef leigjandi vanrækir að öðru leyti en hér að framan greinir skyldur
 sínar samkvæmt leigusamningi eða lögum þessum á svo stórfelldan hátt að rýming
                hans úr húsnæðinu telst eðlileg eða nauðsynleg.
  Nú neytir leigusali ekki réttar síns til riftunar skv. 1. mgr. innan tveggja
mánaða frá því að honum varð kunnugt um vanefndir leigjanda eða leigjandi hefur
 að fullu bætt úr því er aflaga fór og fellur réttur leigusala til riftunar þá
  niður. Þetta gildir þó ekki þegar leigjandi hefur vanefnt skyldur sínar með
sviksamlegum hætti eða þegar riftunarástæðan er leiguvanskil, sbr. 1. tölul. 1.
                                      mgr.
 62. gr. Nú er leigusamningi rift af einhverri þeirri ástæðu sem talin er í 61.
 gr. og skal leigjandi þá bæta leigusala það tjón sem leiðir beint af vanefndum
hans. Ef leigusamningur var tímabundinn skal leigjandi auk þess greiða bætur sem
jafngilda leigu til loka leigutímans, en ella til þess tíma er honum hefði verið
                    rétt að rýma húsnæðið samkvæmt uppsögn.
Leigusali skal þó strax gera nauðsynlegar ráðstafanir til að leigja húsnæðið hið
  allra fyrsta gegn hæfilegu gjaldi og skulu þær leigutekjur, sem hann þannig
    hefur eða hefði átt að hafa, koma til frádráttar leigubótum skv. 1. mgr.

                        XIII. kafli. Skil leiguhúsnæðis.
 63. gr. Að leigutíma loknum skal leigjandi skila húsnæðinu í hendur leigusala
  ásamt tilheyrandi fylgifé í sama ástandi og hann tók við því. Ber leigjandi
 óskerta bótaábyrgð á allri rýrnun húsnæðisins eða spjöllum á því, að svo miklu
leyti sem slíkt telst ekki eðlileg afleiðing venjulegrar eða umsaminnar notkunar
  húsnæðisins eða stafar af atvikum sem voru leigjanda sannanlega óviðkomandi.
 64. gr. Bótakröfu sinni á hendur leigjanda verður leigusali að lýsa skriflega,
     eða hafa uppi áskilnað þar að lútandi, innan tveggja mánaða frá skilum
                                  húsnæðisins.
Hafi slíkir ágallar ekki verið sýnilegir við skil húsnæðisins skal þeim lýst með
          sama hætti innan tveggja mánaða frá því að þeirra varð vart.
Sé þessara tímamarka ekki gætt fellur bótaréttur leigusala niður nema leigjandi
                            hafi haft svik í frammi.
   65. gr. Nú koma leigusali og leigjandi sér ekki saman um bótafjárhæð vegna
skemmda á hinu leigða húsnæði og skal byggingarfulltrúi þá meta tjónið. Rétt er
   þó hvorum aðila að krefjast mats dómkvaddra manna á bótafjárhæðinni innan
     tveggja mánaða frá því að aðila var kunn niðurstaða byggingarfulltrúa.
  66. gr. Leigjanda er heimilt að flytja brott með sér fastar innréttingar og
 annað þess háttar fylgifé sem hann hefur sjálfur kostað til húsnæðisins, enda
           komi hann því aftur í upprunalegt ástand, sbr. þó 28. gr.
    67. gr. Hafi leigjandi skipt um læsingar í húsnæðinu ber honum að skila
            leigusala öllum lyklum að þeim án sérstaks endurgjalds.
 68. gr. Áður en leigjandi flytur úr húsnæðinu skal hann gefa leigusala upp það
 heimilisfang sem erindi og tilkynningar, er leigusali getur þurft að koma til
       hans, þar með talin tilkynning skv. 64. gr., má og skal senda til.

                       XIV. kafli. Úttekt leiguhúsnæðis.
  69. gr. Úttektir samkvæmt lögum þessum skal byggingarfulltrúi hlutaðeigandi
    sveitarfélags framkvæma. Þó getur sveitarstjórn falið húsnæðisnefnd eða
                   starfsmanni á hennar vegum þetta verkefni.
 Sá sem framkvæmir úttektir skal annast störf sín við úttektir af kostgæfni og
   ætíð gæta fyllsta hlutleysis gagnvart báðum málsaðilum. Hann skal og gæta
  þagmælsku um einkahagi fólks sem hann kann að fá vitneskju um í starfi sínu.
      Sveitarstjórn er heimilt að taka gjald fyrir úttektir og vottorð sem
byggingarfulltrúi eða annar aðili skv. 1. mgr. lætur í té samkvæmt ákvæðum laga
                                    þessara.
  70. gr. Þegar úttekt er gerð á húsnæði í upphafi eða við lok leigutíma skulu
        aðilar leigusamnings staðgreiða að jöfnu kostnað vegna úttektar.
 Þegar byggingarfulltrúi er fenginn til aðstoðar af öðrum ástæðum en í 1. mgr.
 segir skal sá aðili leigusamnings leggja út kostnaðinn sem kvaddi hann til. Að
  kröfu aðila ákveður byggingarfulltrúi hvort hinn aðilinn skuli greiða þennan
   kostnað ef hann er bersýnilega valdur að ágreiningsefninu eða að kostnaður
        skiptist milli aðila teljist þeir báðir eiga sök á deilumálinu.
  71. gr. Skylt er aðilum leigusamnings að láta fara fram úttekt á hinu leigða
  húsnæði við afhendingu þess eða við skil í lok leigutímans ef annar aðilinn
                                  krefst þess.
Úttektina framkvæmir byggingarfulltrúi að viðstöddum leigusala og leigjanda eða
  umboðsmönnum þeirra. Á sérstaka úttektaryfirlýsingu, sem byggingarfulltrúinn
 leggur til, skal skrá sem ítarlegasta lýsingu á hinu leigða húsnæði og ástandi
  þess og getur leigjandi þá strax komið að aðfinnslum sínum og óskað úrbóta.
   Á úttektaryfirlýsingu skal staðgreina nákvæmlega hið leigða húsnæði, geta
              fylgifjár, dagsetningar leigusamnings og aðila hans.
72. gr. Úttektaryfirlýsing skal gerð í þríriti og skulu aðilar leigusamnings og
byggingarfulltrúi undirrita hana og halda einu eintaki hver. Úttekt skal leggja
     til grundvallar ef ágreiningur verður um bótaskyldu leigjanda við skil
                                  húsnæðisins.
    Aðilar skulu láta byggingarfulltrúa í té afrit af leigusamningi sem hann
                     varðveitir með úttektaryfirlýsingunni.

                            XV. kafli. Leigumiðlun.
 73. gr. Þeim einum, sem hlotið hafa til þess sérstakt leyfi [ráðherra],^1) er
heimilt að reka miðlun með leiguhúsnæði, sem lög þessi taka til, í því skyni að
koma á leigusamningi eða annast framleigu eða skipti á leiguhúsnæði. Starfsheiti
                  þess sem rekur leigumiðlun er leigumiðlari.
[Ráðherra]^1) gefur út leyfisbréf til leigumiðlara og skal hann greiða fyrir það
gjald í ríkissjóð samkvæmt lögum um aukatekjur ríkissjóðs. Leyfið skal gefið út
                              til fimm ára í senn.
                              ^1)L. 162/2010, 14. gr.
    74. gr. Hver sá, sem uppfyllir eftirgreind skilyrði, getur fengið leyfi
          [ráðherra]^1) til að reka leigumiðlun, sbr. 1. mgr. 73. gr.:
                                      1. ^2)
                    2. Er lögráða og hefur forræði á búi sínu.
   3. Sannar að hann hafi góða þekkingu á húsaleigulöggjöf og annarri löggjöf er
máli skiptir og nauðsynlega kunnáttu í bókhaldi samkvæmt ákvæðum í reglugerð sem
                              [ráðherra]^1) setur.
      4. Leggur fram tryggingu, sem [ráðherra]^1) ákveður í reglugerð, fyrir
  greiðslu kostnaðar og tjóns sem aðilar leigusamnings kunna að verða fyrir af
                                  hans völdum.
  Heimilt er að synja manni um leyfi þetta ef ákvæði 2. mgr. 68. gr. almennra
                        hegningarlaga eiga við um hann.
Birta skal auglýsingu um veitingu leyfis til leigumiðlunar í Lögbirtingablaði. Á
       sama hátt skal birta auglýsingu um sviptingu leyfis, sbr. 81. gr.
                  ^1)L. 162/2010, 14. gr. ^2)L. 77/2011, 11. gr.
   75. gr. Heimilt er samtökum leigusala eða húseigenda, samtökum leigjenda,
  sveitarstjórnum svo og félögum eða stofnunum að reka leigumiðlun í eðlilegum
tengslum við aðra starfsemi sína, enda lúti leigumiðlun stjórn leigumiðlara skv.
                                    74. gr.
  76. gr. Leigumiðlari skal hafa opna skrifstofu þar sem hann rekur starfsemi
                                     sína.
 Leigumiðlari ber ábyrgð á að leigusamningur sé gerður í samræmi við lög þessi.
Honum ber skylda til að upplýsa aðila um réttindi þau og skyldur sem þeir taka á
 sig með undirritun leigusamningsins, svo og um réttaráhrif hans almennt eftir
                             því sem ástæða er til.
 Leigumiðlari skal ætíð vanda til gerðar leigusamnings og gæta þess að þar komi
                  fram allar þær upplýsingar sem máli skipta.
 Óheimilt er leigumiðlara að gerast sjálfur aðili að leigusamningi sem honum er
                                falið að koma á.
       77. gr. Leigumiðlara ber þóknun úr hendi leigusala fyrir að koma á
leigusamningi. Þóknun skal vera sanngjörn með tilliti til þeirrar vinnu sem hann
               lætur í té og þeirra hagsmuna sem um er að tefla.
  Óheimilt er leigumiðlara að taka þóknun af leigjanda fyrir miðlunina og gerð
 leigusamnings. Þó er leigumiðlara heimilt að áskilja sér sanngjarna þóknun eða
kostnað úr hendi leigjanda ef um er að ræða sérstaka þjónustu í hans þágu. Skal
                            um það semja fyrir fram.
  78. gr. Leigumiðlara er rétt að taka að sér innheimtu og móttöku húsaleigu,
    eftirlit með umgengni um húsnæðið og framkvæmd viðhalds á því, skiptingu
 reksturskostnaðar, vörslu tryggingarfjár svo og önnur þau störf í tengslum við
 framkvæmd leigusamningsins sem aðilar hans, annar eða báðir, fela leigumiðlara
                           að annast fyrir sína hönd.
  Umboð leigumiðlara til slíkra starfa skal vera skriflegt, vottfest og báðum
                   aðilum leigusamnings fengið afrit af því.
Endurgjald til leigumiðlara fyrir þessi störf skal vera sanngjarnt og í samræmi
                              við fyrirhöfn hans.
  79. gr. Leigumiðlara er óheimilt að skýra frá því sem hann kemst að í starfi
       sínu um hagi viðskiptamanna sinna eða þeir hafa trúað honum fyrir.
       80. gr. Leigumiðlari er bókhaldsskyldur samkvæmt lögum um bókhald.
 Leigumiðlari skal halda skrá um húsnæði það sem honum er falið að leigja út og
            varðveita eintak af öllum leigusamningum sem hann gerir.
  Leigumiðlara er skylt að veita [ráðuneytinu]^1) þær upplýsingar um starfsemi
              leigumiðlunarinnar sem óskað er eftir hverju sinni.
                              ^1)L. 162/2010, 14. gr.
   81. gr. Gerist leigumiðlari sekur í starfi sínu um vanrækslu eða brot gegn
  ákvæðum laga þessara eða hann missir eitthvert þeirra skilyrða sem sett eru
 fyrir leyfisveitingu getur [ráðherra]^1) svipt hann leyfi sínu tímabundið eða
      til loka leyfistímans. Við sviptingu leyfis skal leigumiðlari hætta
leigustarfsemi sinni. Hlutaðeigandi lögreglustjóra ber að veita atbeina sinn til
               að stöðva starfsemina og innsigla ef þörf krefur.
                              ^1)L. 162/2010, 14. gr.
 82. gr. [Ráðherra]^1) setur í reglugerð^2) nánari ákvæði um leigumiðlun, þar á
meðal um skilyrði fyrir veitingu leyfis til leigumiðlunar og ákvæði um gjaldtöku
      er hafa skal til hliðsjónar við ákvörðun þóknunar til leigumiðlara.
                     ^1)L. 162/2010, 14. gr. ^2)Rg. 675/1994.

                          XVI. kafli. Húsnæðisnefndir.
  83. gr. Þar sem húsnæðisnefndir sveitarfélaga eru [skipaðar af sveitarstjórn
  skv. [2]13. gr. laga nr. 44/1998, um húsnæðismál],^1) skulu þær fylgjast með
 framkvæmd húsaleigumála samkvæmt lögum þessum og afla upplýsinga um þau mál í
hlutaðeigandi sveitarfélagi eftir því sem kostur er. Þeim ber og að veita aðilum
leigusamnings, sem þess óska, leiðbeiningar um ágreiningsefni og leitast við að
                            sætta slíkan ágreining.
                               ^1)L. 66/2010, 5. gr.

                     XVII. kafli. [Kærunefnd húsamála.]^1)
                               ^1)L. 66/2010, 3. gr.
84. gr. [[Ráðherra]^1) skipar þrjá fulltrúa í kærunefnd húsamála til þriggja ára
     í senn og skulu tveir þeirra vera lögfræðingar og einn verkfræðingur.
Húseigendafélagið tilnefnir einn fulltrúa og skal hann vera lögfræðingur. Tveir
 skulu skipaðir án tilnefningar og skal annar þeirra vera verkfræðingur en hinn
skal uppfylla skilyrði um embættisgengi héraðsdómara og skal hann jafnframt vera
 formaður. Varamenn skulu skipaðir með sama hætti og skal varaformaður uppfylla
   skilyrði um embættisgengi héraðsdómara. Nefndinni er heimilt að kalla til
             ráðgjafar og aðstoðar sérfróða aðila telji hún þörf á.
    Kostnaður við starfsemi kærunefndar húsamála greiðist úr ríkissjóði.]^2)
                   ^1)L. 162/2010, 14. gr. ^2)L. 66/2010, 6. gr.
 85. gr. Greini aðila leigusamnings á við gerð og/eða framkvæmd leigusamnings,
  geta þeir, einn eða fleiri, snúið sér til [kærunefndar húsamála]^1) og óskað
                      eftir álitsgerð um ágreiningsefnið.
 Erindi til kærunefndar skal vera skriflegt og í því skal skilmerkilega greina
  hvert sé ágreiningsefnið, hver sé krafa aðila og rökstuðningur fyrir henni.
  Skal kærunefnd gefa gagnaðila kost á að tjá sig og koma sjónarmiðum sínum og
    kröfum á framfæri. Skal gefa honum stuttan frest í því skyni. Heimilt er
   kærunefnd að kalla eftir öllum nauðsynlegum upplýsingum og gögnum og óska
 umsagnar hlutaðeigandi húsnæðisnefndar og annarra er málið snertir gerist þess
                                     þörf.
Kærunefnd skal láta í té rökstutt álit svo fljótt sem kostur er og jafnan innan
tveggja mánaða frá því að erindi barst henni. Ágreiningsefnum verður eigi skotið
                            til annars stjórnvalds.
 Telji kærunefndin að lög þessi hafi verið brotin og að á rétt aðila sé hallað
                 beinir hún tilmælum til gagnaðila um úrbætur.
      Aðilar geta lagt ágreining sinn fyrir dómstóla með venjulegum hætti.
Kærunefndin getur einnig tekið fyrir mál að eigin frumkvæði og eftir tilmælum og
      ábendingum frá öðrum, svo sem [ráðuneytinu],^2) [Íbúðalánasjóði],^3)
byggingarfulltrúum, leigumiðlurum, Húseigendafélaginu og Leigjendasamtökunum. Í
   slíkum málum getur nefndin látið frá sér fara álit og tilmæli og gilda um
      málsmeðferð fyrirmæli þessarar greinar eftir því sem við getur átt.
     [Ráðherra]^2) skal með reglugerð^4) setja nánari ákvæði um erindi til
      kærunefndar, störf hennar, verkefni, valdsvið, starfsskilyrði o.fl.
    ^1)L. 66/2010, 3. gr. ^2)L. 162/2010, 14. gr. ^3)L. 66/2010, 1. gr. ^4)Rg.
                                   878/2001.

                      XVIII. kafli. Kynning laganna o.fl.
86. gr. [Íbúðalánasjóður]^1) skal annast kynningu á lögum þessum og reglugerðum
                             settum samkvæmt þeim.
 [Íbúðalánasjóður]^1) skal fylgjast með þróun og ástandi húsaleigumarkaðarins í
                   samráði við húsnæðisnefndir sveitarfélaga.
[Ráðherra]^2) getur með reglugerð sett nánari ákvæði um framkvæmd laga þessara.
                   ^1)L. 66/2010, 1. gr. ^2)L. 162/2010, 14. gr.

                            XIX. kafli. Gildistaka.
  87. gr. Lög þessi taka gildi 1. janúar 1995. Þeir samningar, sem gerðir hafa
verið fyrir þann tíma, skulu endurskoðaðir til samræmis við ákvæði þessara laga
                              fyrir 1. mars 1995.

References

   Visible links
   1. file://1936007.html
   2. file://1998044.html#g13
