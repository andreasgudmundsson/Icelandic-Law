
   --------------------------------------------------------------------------

                             Lög um fjárfestingu erlendra aðila í atvinnurekstri

                              1991 nr. 34 25. mars

   --------------------------------------------------------------------------

                                     1. gr.
                  Lög þessi gilda um hvers kyns fjárfestingu erlendra aðila í
      atvinnurekstri hér á landi nema annað leiði af ákvæðum annarra laga eða
                                                 reglum settum samkvæmt þeim.

                                     2. gr.
                 Í lögum þessum hafa eftirfarandi orð merkingu sem hér segir:

           Erlendur aðili: Einstaklingur, búsettur erlendis, án tillits til
           ríkisfangs, félag, stofnun, sjóður eða annar lögaðili, sem á
           heimili erlendis, erlent ríki og ríkisfyrirtæki, svo og
           atvinnufyrirtæki undir erlendum yfirráðum. Einstaklingur telst
           búsettur erlendis ef hann á lögheimili erlendis eða á þar heimili
           samkvæmt skilgreiningu lögheimilislaga. Lögaðili telst eiga
           heimili erlendis ef hann er skráður til heimilis erlendis eða
           telur heimili sitt erlendis samkvæmt samþykktum sínum.
           Íslenskt atvinnufyrirtæki: Atvinnufyrirtæki sem er með
           atvinnurekstur hér á landi og á heimili hér á landi, án tillits
           til þess hvernig rekstrarformi og eignarhaldi viðkomandi
           atvinnufyrirtækis er háttað. Atvinnufyrirtæki telst eiga heimili
           hér á landi ef það er skráð hér á landi, ef það telur heimili sitt
           hér á landi samkvæmt samþykktum sínum eða ef raunveruleg
           framkvæmdastjórn þess er hér á landi.
           Atvinnufyrirtæki undir erlendum yfirráðum: Íslenskt
           atvinnufyrirtæki þar sem erlendur aðili eða aðilar eiga meiri
           hluta fyrirtækisins, svo sem meiri hluta hlutafjár eða stofnfjár,
           eða fara með meiri hluta atkvæðisréttar eða hafa með öðrum hætti
           raunveruleg yfirráð yfir viðkomandi atvinnufyrirtæki.
           Fjárfesting: Fjárframlag eða annað framlag til eigin fjár
           atvinnufyrirtækis eða kaup á eignarhlut sem fyrir er í
           atvinnufyrirtæki.
           Erlend fjárfesting: Fjárfesting erlends aðila í atvinnurekstri hér
           á landi, án tillits til þess hvort um er að ræða nýtt framlag eða
           endurfjárfestingu á úthlutuðum arði eða hlut eða söluandvirði
           vegna fyrri fjárfestingar hér á landi.

                                     3. gr.
        [Erlendum aðilum er heimilt að fjárfesta í atvinnurekstri hér á landi
           með þeim takmörkunum sem í þessum lögum eða sérlögum greinir og að
                uppfylltum öðrum skilyrðum og fengnum tilskildum leyfum lögum
                                                                samkvæmt.]^1)

   ^1)[2]L. 121/1993, 1. gr.

                                     4. gr.
        Fjárfesting erlendra aðila í atvinnurekstri hér á landi er háð
   eftirfarandi takmörkunum:

   1.
           Íslenskir ríkisborgarar sem eiga lögheimili hérlendis og lögaðilar
           sem eiga heimili hér á landi og eru að öllu leyti í eign íslenskra
           ríkisborgara sem eiga lögheimili hérlendis mega einir stunda
           fiskveiðar í fiskveiðilandhelgi Íslands samkvæmt [3]lögum nr. 33
           19. júní 1922, um rétt til fiskveiða í landhelgi.^1)
   2.
           Íslenskir ríkisborgarar sem eiga lögheimili hérlendis og lögaðilar
           sem eiga heimili hér á landi og eru að öllu leyti í eigu íslenskra
           ríkisborgara sem eiga lögheimili hérlendis mega einir eiga og reka
           fyrirtæki til vinnslu sjávarafurða hér á landi, en með vinnslu
           sjávarafurða er hér átt við frystingu, söltun, herslu, reykingu,
           súrsun, niðursuðu, niðurlagningu og hverja aðra þá verkun sem ver
           fisk og aðrar sjávarafurðir skemmdum, þar með taldar bræðsla og
           mjölvinnsla. Til vinnslu í þessu sambandi telst hins vegar ekki
           umpökkun afurða í neytendaumbúðir eða frekari vinnsla afurða til
           að gera þær hæfari til dreifingar, neyslu eða matreiðslu.
   3.
           Íslenska ríkið, sveitarfélög, íslenskir ríkisborgarar sem eiga
           lögheimili hérlendis og lögaðilar sem eiga heimili hér á landi og
           eru að öllu leyti í eigu íslenskra ríkisborgara sem eiga
           lögheimili hérlendis mega einir eiga virkjunarréttindi vatnsfalla
           og jarðhita önnur en til heimilisnota. Sama á við um fyrirtæki sem
           stunda orkuvinnslu og orkudreifingu.
   4.
           Samanlagður eignarhluti erlendra aðila í íslensku
           atvinnufyrirtæki, sem stundar flugrekstur hér á landi, má á
           hverjum tíma ekki vera meiri en 49%.
   5.
           Erlendir aðilar mega eiga 25% hlutafjár í íslenskum viðskiptabanka
           sem rekinn er af hlutafélagi.

           Frá 1. janúar 1992 er erlendum hlutafélagsbönkum, sem eru skráðir
           erlendis og eiga þar varnarþing, heimilt að starfrækja rekstur
           útibúa hér á landi að fengnu leyfi viðskiptaráðherra.

   6.
           Fjárfesting erlends ríkis eða fyrirtækis í eigu erlends ríkis í
           atvinnurekstri hér á landi er óheimil nema með sérstöku leyfi
           viðskiptaráðherra.
   7.
           Fari heildarfjárfesting erlends aðila eða samanlögð fjárfesting
           fjárhagslega tengdra erlendra aðila í atvinnurekstri hér á landi
           fram úr 250 milljónum króna á einu almanaksári skal fjárfesting
           umfram fyrrgreind viðmiðunarmörk háð sérstöku leyfi
           viðskiptaráðherra. Viðmiðunarmörkin miðast við lánskjaravísitölu í
           júní 1990, 2887 stig, og breytist í samræmi við breytingar sem
           verða á henni til hækkunar eða lækkunar. Fjárfesting erlends aðila
           telst eiga sér stað í skilningi þessa töluliðar þegar
           tilkynningarskylda stofnast, sbr. 5. gr. Heildarfjárfesting
           erlendra aðila í hverri atvinnugrein fyrir sig má ekki fara yfir
           25% nema til komi leyfi viðskiptaráðherra. Með heildarfjárfestingu
           í atvinnugrein er átt við áætlaða fjárfestingu í iðnaði, öðrum en
           orkufrekum iðnaði, verslun og þjónustu, samgöngurekstri og
           fiskeldi samkvæmt mati Þjóðhagsstofnunar.
   8.
           Nú vill erlendur aðili reka atvinnustarfsemi hér á landi í eigin
           nafni og skal þá svo með fara:

                a.
                        Sé um að ræða einstakling sem búsettur er erlendis
                        skal honum óheimilt að vinna sjálfstætt eða
                        starfrækja eigið atvinnufyrirtæki eða taka þátt í
                        fyrirtæki með ótakmarkaðri ábyrgð hér á landi, nema
                        með sérstöku leyfi viðskiptaráðherra, enda sé
                        lögheimili hér á landi ekki óundanþægt skilyrði
                        samkvæmt lögum um viðkomandi atvinnugrein eða veiting
                        undanþágu frá lögheimilisskilyrði falin öðrum.
                        [Ríkisborgarar aðildarríkja Evrópska
                        efnahagssvæðisins eru undanþegnir ákvæðum þessa
                        liðar.]^2)
                b.
                        Um rétt hlutafélags, sem á heimili erlendis, til að
                        starfa hér á landi fer samkvæmt ákvæðum laga um
                        hlutafélög.
                c.
                        Viðskiptaráðherra getur veitt öðrum lögaðilum sem
                        heimili eiga erlendis leyfi til að starfa hér á
                        landi, enda sé þá að því er varðar slíka lögaðila og
                        starfsemi þeirra hér á landi fullnægt sömu skilyrðum
                        og fylgt sömu meginreglum og að því er varðar erlend
                        hlutafélög, sbr. b-lið hér að framan. Útibú slíks
                        lögaðila skal skráð í firmaskrá á heimilisvarnarþingi
                        útibúsins. [Lögaðilar með heimili í aðildarríkjum
                        Evrópska efnahagssvæðisins eru undanþegnir ákvæðum
                        þessa liðar.]^3)

   9.
           Erlendum aðila er heimilt að öðlast eignarrétt og afnotarétt yfir
           fasteign til beinnar notkunar í atvinnustarfsemi sinni samkvæmt
           ákvæðum [4]laga nr. 19/1966, um eignarrétt og afnotarétt
           fasteigna.

           Ef erlendur aðili sem veðhafi eignast fasteign hér á landi við
           útgáfu [afsals við nauðungarsölu]^4) eða með samningum til
           lúkningar veðskuldar og veðhafinn hefur eigi eignarhaldsrétt
           samkvæmt [5]lögum nr. 19/1966 skal hann selja eignina svo fljótt
           sem verða má og eigi síðar en tólf mánuðum eftir að eignin komst í
           hans eigu. Sama gildir um erlendan veðhafa sem eignast á sama hátt
           eignarréttindi sem honum er óheimilt að eiga skv. 4. gr.

   ^1)Nú [6]l. 13/1992.^2)[7]L. 121/1993, 2. gr.^3)[8]L. 121/1993, 3.
   gr.^4)[9]L. 90/1991, 91. gr.

                                     5. gr.
        Tilkynna ber Seðlabanka Íslands, gjaldeyriseftirliti, alla erlenda
   fjárfestingu jafnskjótt og samningur eða ákvarðanir þar að lútandi liggja
   fyrir. Tilkynningarskyldan tekur bæði til fjárfestingar erlends aðila í
   atvinnufyrirtæki sem hann hefur ekki átt í áður og viðbótarfjárfestingar í
   slíku fyrirtæki. Tilkynningu skulu fylgja afrit eða ljósrit af skjölum eða
   gögnum sem málið varða og nauðsynleg teljast að mati Seðlabanka Íslands.
   Seðlabanki Íslands gerir viðskiptaráðherra jafnharðan grein fyrir þeim
   tilkynningum um erlenda fjárfestingu sem gjaldeyriseftirlitinu berast. Sé
   um að ræða erlenda fjárfestingu í íslensku atvinnufyrirtæki hvílir
   tilkynningarskyldan á viðkomandi atvinnufyrirtæki, en sé um að ræða
   fyrirhugaða atvinnustarfsemi hér á landi í eigin nafni erlends aðila
   hvílir tilkynningarskyldan á honum.
        Seðlabanki Íslands skal fyrri hluta hvers árs birta opinberlega
   upplýsingar um fjárfestingu erlendra aðila í atvinnurekstri hérlendis
   næsta ár á undan ásamt upplýsingum um heildarfjárfestingu erlendra aðila
   eftir atvinnugreinum.
        Gjaldeyriseftirlit Seðlabanka Íslands hefur rétt til
   upplýsingaöflunar og athugana vegna fjárfestingar erlendra aðila.

                                     6. gr.
        Erlendum aðila, sem fjárfestir í atvinnurekstri hér á landi, skal
   frjálst að flytja í því skyni til landsins erlendan gjaldmiðil, enda sé
   slíkur fjármagnsflutningur tilkynntur gjaldeyriseftirliti Seðlabanka
   Íslands. Um skilaskyldu slíks gjaldmiðils skal fara samkvæmt almennum
   reglum. Sé um að ræða erlendan gjaldmiðil sem Seðlabanki Íslands annast
   reglubundna gengisskráningu á skal hinn erlendi aðili eiga rétt á að fá
   hinum erlenda gjaldmiðli skipt í íslenskar krónur.

                                     7. gr.
        Erlendur aðili, sem fjárfestir í atvinnurekstri hér á landi, skal
   eiga rétt á að fá yfirfært í hvern þann erlenda gjaldmiðil, sem Seðlabanki
   Íslands annast reglubundna skráningu á, móttekinn arð eða annan
   hagnaðarhlut og söluandvirði fjárfestingar.

                                     8. gr.
        Í íslenskum atvinnufyrirtækjum skulu framkvæmdastjórar og meiri hluti
   stjórnarmanna vera búsettir hér á landi óháð eignarhlut, atkvæðisrétti eða
   öðrum yfirráðum erlendra aðila. [Þetta gildir þó ekki um ríkisborgara
   aðildarríkja Evrópska efnahagssvæðisins. Viðskiptaráðherra getur veitt
   ríkisborgurum annarra ríkja undanþágu frá þessu ákvæði.]^1)

   ^1)[10]L. 121/1993, 4. gr.

                                     9. gr.
        Viðskiptaráðherra fer með leyfisveitingar samkvæmt lögum þessum og
   annast eftirlit með framkvæmd þeirra að svo miklu leyti sem tiltekið
   eftirlit eða leyfisveitingar eru ekki samkvæmt ákvæðum laganna faldar
   öðrum.
        Viðskiptaráðherra getur bannað erlendum aðila fjárfestingu í
   atvinnurekstri hér á landi ef hann hefur verið sviptur réttindum til
   atvinnurekstrar með dómi í öðru ríki.

                                    10. gr.
        Sérstök fimm manna nefnd, nefnd um erlenda fjárfestingu, skal vera
   viðskiptaráðherra til ráðuneytis um leyfisveitingar samkvæmt lögum þessum
   og umsagnaraðili um einstök mál. Nefndin skal skipuð fimm mönnum kosnum
   hlutfallskosningu í sameinuðu Alþingi að afstöðnum almennum þingkosningum.
   Kosnir skulu jafnmargir varamenn. Viðskiptaráðherra skipar formann og
   varaformann úr hópi hinna þingkjörnu nefndarmanna. Formaður nefndarinnar
   boðar hana til funda. Viðskiptaráðherra ákveður þóknun nefndarinnar.
        Nú telur nefndin að tiltekin erlend fjárfesting ógni öryggi landsins,
   skerði verulega samkeppni fyrirtækja í viðkomandi atvinnugrein eða sé á
   annan hátt til þess fallin að hafa óæskileg áhrif á atvinnulíf í landinu
   og getur viðskiptaráðherra þá stöðvað viðkomandi fjárfestingu enda
   kunngjöri hann þá slíka ákvörðun innan átta vikna frá því að Seðlabanka
   Íslands, gjaldeyriseftirliti, berst tilkynning um hlutaðeigandi
   fjárfestingu, sbr. 5. gr.

                                    11. gr.
        Viðskiptaráðherra getur með reglugerð sett nánari ákvæði um framkvæmd
   laga þessara.

                                    12. gr.
        Brot gegn ákvæðum laga þessara og reglum settum samkvæmt þeim varða
   sektum eða fangelsi allt að tveimur árum.
        Mál út af brotum á lögum þessum fara að hætti opinberra mála.

                                    13. gr.
        Lög þessi öðlast þegar gildi.

                            Ákvæði til bráðabirgða.
        Takmarkanir þær, sem lög þessi setja fjárfestingu erlendra aðila í
   atvinnurekstri hér á landi, skulu ekki ná til fjárfestingar erlends aðila
   sem átt hefur sér stað fyrir gildistöku laga þessara samkvæmt heimildum í
   eldri lögum. Tilkynna ber slíka fjárfestingu til Seðlabanka Íslands,
   gjaldeyriseftirlits, sbr. 5. gr., innan þriggja mánaða frá gildistöku laga
   þessara.

References

   Visible links
   1. http://www.althingi.is/dba-bin/lawformpr.pl?lnr=1991034
   2. file:///altext/stjt/1993.121.html
   3. file:///altext/stjtnr.html#1922033
   4. file://1966019.html
   5. file://1966019.html
   6. file://1992013.html
   7. file:///altext/stjt/1993.121.html
   8. file:///altext/stjt/1993.121.html
   9. file://1991090.html#g91
  10. file:///altext/stjt/1993.121.html
