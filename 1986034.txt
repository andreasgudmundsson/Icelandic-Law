
   --------------------------------------------------------------------------

                                                  Lög um fasteigna- og skipasölu

                               1986 nr. 34 5. maí

   --------------------------------------------------------------------------

                                   I. kafli.
                    Um heimild til fasteigna- og skipasölu.
                                     1. gr.
            Engum er heimilt að annast kaup, sölu eða skipti á fasteignum eða
           skráningarskyldum skipum fyrir aðra nema hann hafi fengið til þess
   löggildingu dómsmálaráðuneytisins samkvæmt lögum þessum eða leyfi samkvæmt
                            [2]lögum nr. 47/1938, sbr. einnig 14. gr. þeirra.
             Hæstaréttar- og héraðsdómslögmenn þurfa eigi leyfi til að annast
       kaup, sölu eða skipti á einstökum fasteignum eða skipum ef það tengist
                                                      lögmannsstörfum þeirra.
         Þar sem rætt er um fasteignasölu eða fasteignasala í lögum þessum er
   einnig átt við sölu skráningarskyldra skipa og þá sem við slík störf fást.

                                     2. gr.
                     Hver maður getur fengið löggildingu skv. 1. gr. ef hann:

   1.
           ...^1)
   2.
           er heimilisfastur hér á landi,
   3.
           er fjárráða og hefur forræði á búi sínu,
   4.
           hefur staðist próf samkvæmt ákvæðum er [dómsmálaráðherra]^1) setur
           með reglugerð,^2)
   5.
           leggur fram tryggingu fyrir greiðslu kostnaðar og tjóns, sem
           viðskiptamenn viðkomandi kunna að verða fyrir af hans völdum, sem
           dómsmálaráðuneytið ákveður.^3)

                 Undanþegnir prófi skv. 4. tölul. 1. mgr. eru hæstaréttar- og
                                                           héraðsdómslögmenn.
          [Í reglugerð, sem dómsmálaráðherra setur um prófraun skv. 4. tölul.
    1. mgr., er einnig heimilt að kveða á um undanþágu frá henni að hluta eða
      með öllu handa þeim sem hafa fengið leyfi eða heimild til að starfa við
              fasteigna- eða skipasölu eða málflutning í öðru ríki á Evrópska
                                                         efnahagssvæðinu.]^4)
           Heimilt er að synja manni um löggildingu ef ákvæði 2. mgr. 68. gr.
                                   almennra hegningarlaga á við um hagi hans.

   ^1)[3]L. 133/1993, 24. gr.^2)Rg. 519/1987.^3)Rg. 520/1987, sbr. 161/1994
   og augl. 105/1995.^4)[4]L. 133/1993, 25. gr.

                                     3. gr.
        Sá, sem öðlast vill löggildingu skv. 1. gr., skal standast próf eftir
   því sem segir í 2. gr., 1. mgr., 4. tölul. Prófnefnd, sem dómsmálaráðherra
   skipar til fjögurra ára í senn og í eiga sæti þrír menn, skal standa fyrir
   prófi þessu ákveði dómsmálaráðherra ekki aðra tilhögun. Varamenn skal
   skipa með sama hætti. Skal próf við það miðað að prófmaður sýni að hann
   hafi öðlast þá þekkingu og reynslu að hann sé starfinu vaxinn.
        Dómsmálaráðherra setur með reglugerð ákvæði um prófgreinar, framkvæmd
   prófs, skipun prófnefndar og störf prófnefndarmanna en prófsefni ákveður
   prófnefnd.

                                     4. gr.
        Dómsmálaráðherra er heimilt að stofna á hæfilegum fresti til
   námskeiða fyrir þá sem þreyta vilja próf samkvæmt lögum þessum. Getur hann
   falið öðrum aðilum, svo sem Háskóla Íslands, að annast námskeið og próf.
   Ákvæði um tilhögun námskeiðs, námsgreinar, kennslu og kennslugjöld skulu
   sett í reglugerð að tillögu prófnefndar skv. 3. gr. Prófnefnd eða menn,
   sem hún tilnefnir, hafa á hendi forstöðu námskeiðs og sjá um prófraun feli
   dómsmálaráðherra það ekki öðrum aðilum.
        Kostnaður vegna námskeiða og prófa, þar með talin þóknun til
   prófnefndarmanna, greiðist með kennslu- og prófgjöldum er
   dómsmálaráðuneytið ákveður.

                                     5. gr.
        Fasteignasali, sbr. 2. gr., skal fá í hendur löggildingarskírteini er
   ráðherra gefur út.
        Fyrir löggildingu skal aðili greiða gjald í ríkissjóð samkvæmt lögum
   um aukatekjur ríkissjóðs.
        Áður en löggilding er veitt skal aðili vinna drengskaparheit um að
   rækja í hvívetna með kostgæfni og samviskusemi starf það er löggilding
   veitir rétt til og hlíta lögum og öðrum réttarreglum er það varðar.

                                     6. gr.
        Löggilding til fasteignasölu er bundin við nafn. Þó er eftirlifandi
   maka heimilt að halda áfram fasteigna- og skipasölu látins maka síns þótt
   hann fullnægi ekki skilyrðum laga þessara en ráða skal hann þá
   forstöðumann sem löggiltur er til starfans.
        Fasteignasala er skylt að tilkynna dómsmálaráðuneyti hvar starfsstöð
   hans er en hann getur aðeins haft eina starfsstöð á sama stað og
   fasteignasalan er rekin.

                                   II. kafli.
      Um réttarstöðu fasteigna- og skipasala, störf þeirra og starfsháttu.
                                     7. gr.
        Fasteignasalar hafa réttindi og bera skyldur opinberra sýslunarmanna,
   þar á meðal þagnarskyldu um það er þeir fá vitneskju um í starfa sínum og
   leynt á að fara. Þeir mega ekki gegna stöðu hjá hinu opinbera ef ætla má
   að staðan gefi þeim færi á að kynnast málefnum sem hafa þýðingu í
   viðskiptum með einstakar eignir.

                                     8. gr.
        Fasteignasali skal í hvívetna leysa af hendi störf sín svo sem góðar
   viðskiptavenjur bjóða. Hann skal liðsinna báðum aðilum, seljanda og
   kaupanda, og gæta réttmætra hagsmuna þeirra. Hann skal gæta þess að aðila
   séu eigi settir ólögmætir, ósanngjarnir eða óeðlilegir kostir í samningum.

                                     9. gr.
        Fasteignasali skal tryggja sér ótvírætt umboð hjá réttum aðila til að
   leita eftir tilboðum í eign eða gera tilboð í eign og eftir atvikum að
   ganga frá samningum og annarri skjalagerð að fengnu samþykki umbjóðanda.
   Sama er ef óskað er annars liðsinnis fasteignasala við samningsgerð um
   þessar eignir. Greina skal glögglega hvort um einkaumboð er að ræða ef því
   er að skipta.

                                    10. gr.
        Nú hefur fasteignasali fengið eign til sölumeðferðar eða leitað er
   liðsinnis hans til að gera tilboð í eign. Skal hann þá semja rækilegt
   yfirlit yfir öll grundvallaratriði, sem máli skipta fyrir aðila, til þess
   að gera sér glögga hugmynd um verð eignarinnar. Yfirlit þetta skal geyma
   eftirfarandi upplýsingar og atriði svo sem kostur er:

   1.
           Upplýsingar um söluverð eignar ef það er ákveðið og hverjir eru
           söluskilmálar, þar á meðal um þann hluta söluverðs sem staðgreiða
           á og hversu haga eigi öðrum greiðslum og hversu þær eigi að vera
           tryggðar.
   2.
           Glöggar upplýsingar og gögn um stærð húss og lóðar, fyrirkomulag
           innan húss, byggingarlag og byggingarefni húss, aldur þess og
           endurbyggingar eða viðbyggingar, ef því er að skipta, ástand húss,
           þar á meðal um galla, sem kunnir eru á því, hversu upphitun sé
           háttað og hversu hús sé glerjað, staðsetningu og atriði sem máli
           skipta vegna byggingar- og skipulagslaga. Einnig skal greina
           ástand lóðar. Teikning af húsi skal vera fyrir hendi ef kostur er
           og að jafnaði ljósmyndir af því ef eigi er unnt að skoða það eða
           vitað er að skoðun muni ekki fara fram. Ef um sameign er að ræða
           skal greina glögglega eignarhlutdeild í húsi og lóð, svo og um
           óskipta sameign.
   3.
           Upplýsingar um matsverð eignar samkvæmt fasteignamati og
           brunabótamati, svo og önnur matsgögn ef til eru.
   4.
           Nú er seld fasteign eða skip í smíðum og skal þá gera nákvæma
           grein fyrir því á hvaða stigi smíðin er þegar kaupandi á að taka
           við eigninni og hversu staða aðilanna verði tryggð.
   5.
           Grein skal gerð fyrir veðskuldum og öðrum eignarhöftum sem kunna
           að hvíla á eigninni, stutt vottorði úr þinglýsingarbókum. Greina
           ber hvers eðlis eignarhöftin eru, þar á meðal kvaðir sem á eign
           kunna að hvíla. Greina skal glögglega um eftirstöðvar veðskulda
           sem hvíla eiga á eign og kaupandi tekur að sér að greiða,
           afborganir af þeim og vexti, hvort skuld sé verðtryggð, hvenær
           henni eigi að vera lokið og hverjar eftirstöðvar hennar eru að
           viðbættri verðtryggingu. Þá skal greina kostnað við samningsgerð,
           þinglýsingu og stimplun skjala og í hvors hlut komi.
   6.
           Upplýsingar eftir föngum um tekjumöguleika af eigninni, einkum
           þegar um atvinnuhúsnæði (jörð) er að ræða eða skip er gera skal
           út, svo og um heildarútgjöld sem ætla má að stafi af eign.

        Hliðstæðar upplýsingar skulu greindar um skip eftir því sem við á.

                                    11. gr.
        Yfirlit það, sem greinir í 10. gr., skal vera svo rækilegt og traust
   að það ásamt skoðun á eign, sem fram skal fara ef kostur er og vanda skal
   til, sé sem tryggastur grundvöllur undir mati á verðmæti eignarinnar og á
   arðsemi hennar.
        Ráðuneytið getur mælt svo fyrir í reglugerð að upplýsingar um eignir
   séu greindar á stöðluðum eyðublöðum og kveðið nánar á í reglugerð^1) um
   þær upplýsingar sem greina skal, þar á meðal sérstaklega varðandi skip.

   ^1)Augl. 195/1988.

                                    12. gr.
        Fasteignasala, sbr. 1. gr., er skylt að annast alla skjalagerð
   varðandi sölu fasteigna og skal geta þess í skjölunum, þar á meðal í
   kauptilboðum, kaupsamningum, afsölum og veðbréfum og skuldabréfum, hver
   samið hafi og greina nafn svo að eigi verði um villst. Enn fremur skulu
   þeir sem annast fasteignaviðskipti samkvæmt framansögðu geta nafns síns í
   auglýsingum um eignir þessar. Nafngreining skal vera persónuleg samkvæmt
   þessari málsgrein.
        Öll skjalagerð og samningsgerð, er fasteignasali annast um, skal vera
   vönduð og rækileg og svo úr garði gerð að hagsmunir aðila séu sem best
   tryggðir og glöggt sé hver réttarstaða hvors um sig er.

                                    13. gr.
        Fasteignasala er sjálfum óheimilt að ganga inn í samning um kaup á
   eign sem honum hefur verið falin til umboðssölu nema hann hafi lýst því
   yfir áður en hann tók eignina til sölu að hann sé persónulegur kaupandi
   hennar.
        Enn fremur skal fasteignasali tilkynna aðilum hafi hann nokkurra
   annarra hagsmuna að gæta en að því er snertir sjálf sölulaunin.

                                    14. gr.
        Fasteignasala er óheimilt að taka hærri þóknun fyrir starfa sinn en
   sanngjarnt má teljast með tilliti til þeirrar vinnu sem í té er látin.
        Fyrir aðstoð við kaup eða sölu má þóknun frá kaupanda eða seljanda
   ekki fara fram úr 2% af kaupverði eignar en rétt er fasteignasala að
   áskilja sér aukalega greiðslu fyrir útlagðan auglýsingakostnað enda hafi
   eign verið auglýst eftir beiðni eiganda. Þóknun skal yfirleitt vera lægri
   ef makaskiptum er til að dreifa.

                                    15. gr.
        Dómsmálaráðherra getur sett nánari ákvæði í reglugerð um stöðu, störf
   og starfshætti fasteignasala, þar á meðal um að tiltekin störf og stöður
   séu eigi samrýmanleg fasteigna- og skipasölu. Þá má setja sérstök ákvæði í
   reglugerð um bókfærslu vegna þessara starfa.

                                  III. kafli.
            Aðili fullnægir ekki framar skilyrðum til fasteignasölu.
                                    16. gr.
        [Nú fullnægir maður, sem fengið hefur löggildingu eða heimild til
   fasteignasölu, eigi framar lögmæltum skilyrðum til löggildingar samkvæmt
   lögum þessum og fellur þá löggilding hans eða heimild til fasteignasölu úr
   gildi enda ber honum að skila til ráðuneytisins löggildingarskírteini sínu
   eða leyfisbréfi. Heimilt er ráðherra að veita aðila löggildingu eða leyfi
   að nýju ef hann fullnægir síðar lagaskilyrðum að mati ráðherra.]^1)

   ^1)[5]L. 10/1987, 1. gr.

                                    17. gr.
        Nú sætir maður, sem heimild hefur til fasteignasölu, ákæru í opinberu
   máli og ber þá ákvörðun um sviptingu löggildingar eða heimildar til
   fasteignasölu að kröfu ákæruvaldsins undir dómara þess máls eftir því sem
   ákæra lýtur að.
        Ákvörðun um sviptingu löggildingar eða heimildar til fasteignasölu
   vegna atvika, sem eigi leiða til ákæru, ber undir ráðherra. Nú vill aðili
   ekki una úrlausn ráðherra og getur hann þá borið sakarefnið undir dómstóla
   og fer meðferð þess máls að hætti opinberra mála. Ákvörðun ráðherra skal
   halda gildi uns dómur gengur í málinu.
        Eftirlit með starfsemi fasteigna- og skipasala er í höndum
   dómsmálaráðuneytis.

                                   IV. kafli.
                 Almenn ákvæði, refsiákvæði og brottfallin lög.
                                    18. gr.
        Þeim mönnum, sem fengið hafa löggildingu til fasteignasölu samkvæmt
   [6]lögum nr. 47/1938, svo og þeim sem löggildingu fá skv. 2. gr., er
   heimilað að hafa með sér félag.
        Stjórn félagsins kemur fram út á við fyrir hönd félagsmanna gagnvart
   stjórnvöldum og almenningi.

                                    19. gr.
        Kostnaður af framkvæmd laga þessara, annar en um getur í 4. gr.,
   greiðist úr ríkissjóði.

                                    20. gr.
        Þeim einum er rétt að nefna sig fasteignasala eða skipasala sem
   heimilt er að stunda slík störf skv. 1. gr., sbr. 2. gr., og varðar brot
   gegn þessu viðurlögum skv. 2. mgr.
        Brot gegn lögum þessum og reglum settum samkvæmt þeim varða sektum
   nema þyngri hegning liggi við samkvæmt öðrum lögum.

                                    21. gr.
        Lög þessi taka gildi þegar í stað og skal fyrsta próf eftir
   gildistöku þeirra hlíta ákvæðum þeirra og reglugerða settum samkvæmt þeim.
        [Þeir sem hlotið hafa leyfi til fasteignasölu samkvæmt [7]lögum nr.
   47/1938 skulu halda þeim enda fullnægi þeir skilyrðum 1.3. og 5. tölul.
   l. mgr. 2. gr. þessara laga. Þeir teljast einnig hafa rétt til sölu
   skráningarskyldra skipa.]^1)
        ...

   ^1)[8]L. 10/1987, 2. gr.

References

   Visible links
   1. http://www.althingi.is/dba-bin/lawformpr.pl?lnr=1986034
   2. file:///altext/stjtnr.html#1938047
   3. file:///altext/stjt/1993.133.html
   4. file:///altext/stjt/1993.133.html
   5. file:///altext/stjtnr.html#1987010?g1
   6. file:///altext/stjtnr.html#1938047
   7. file:///altext/stjtnr.html#1938047
   8. file:///altext/stjtnr.html#1987010?g2
