
   --------------------------------------------------------------------------

                                   Lög um skráningu og meðferð persónuupplýsinga

                           1989 nr. 121 28. desember

   --------------------------------------------------------------------------

                                   I. kafli.
                              Gildissvið laganna.
                                     1. gr.
        Lög þessi taka til hvers konar kerfisbundinnar skráningar og annarrar
     meðferðar á persónuupplýsingum. Lögin eiga við hvort heldur sem skráning
                  er vélræn eða handunnin. Lögin taka til skráningar af hálfu
       atvinnurekenda, fyrirtækja, félaga, stofnana og til skráningar á vegum
           opinberra aðila. [Jafnframt taka lögin til skýrslna sálfræðinga og
           félagsráðgjafa hvort sem þær teljast skrár í skilningi 2. mgr. eða
                                                                    ekki.]^1)
                 Með kerfisbundinni skráningu upplýsinga er átt við söfnun og
        skráningu ákveðinna og afmarkaðra upplýsinga í skipulagsbundna heild.
        Með persónuupplýsingum er átt við upplýsingar sem varða einkamálefni,
     fjárhagsmálefni eða önnur málefni einstaklinga, stofnana, fyrirtækja eða
              annarra lögpersóna sem sanngjarnt er og eðlilegt að leynt fari.
              Ákvæði laganna eiga við um upplýsingar um einkamálefni er varða
      tiltekinn aðila, þótt hann sé ekki nafngreindur, ef hann er sérgreindur
         með nafnnúmeri, kennitölu eða öðru skráningarauðkenni sem unnt er að
                                   persónugreina með eða án greiningarlykils.

   ^1)[2]L. 76/1997, 2. gr.

                                     2. gr.
        Skráning samkvæmt [3]lögum nr. 30/1956 og skráning í þágu
   ættfræðirannsókna og æviskrárrita fellur utan marka laga þessara.

                                   II. kafli.
                   Almennar reglur um heimild til skráningar.
                                     3. gr.
        Kerfisbundin skráning persónuupplýsinga, er 1. gr. tekur til, er því
   aðeins heimil að skráningin sé eðlilegur þáttur í starfsemi viðkomandi
   aðila og taki einungis til þeirra er tengjast starfi hans eða verksviði,
   svo sem viðskiptamanna, starfsmanna eða félagsmanna.

                                     4. gr.
        Óheimilt er að skrá eftirtaldar upplýsingar er varða einkamálefni
   einstaklinga:

   a.
           upplýsingar um litarhátt, kynþátt, stjórnmálaskoðanir og
           trúarbrögð,
   b.
           upplýsingar um það hvort maður hafi verið grunaður, ákærður eða
           dæmdur fyrir refsiverðan verknað,
   c.
           upplýsingar um kynlíf manna og heilsuhagi, lyfja-, áfengis- og
           vímuefnanotkun,
   d.
           upplýsingar um veruleg félagsleg vandamál,
   e.
           upplýsingar um svipuð einkalífsatriði og greinir í ad.

        Skráning upplýsinga þeirra, er greinir í 1. mgr., er heimil standi
   til þess sérstök heimild samkvæmt öðrum lögum. Þá er skráning upplýsinga
   skv. 1. mgr. og heimil ef hinn skráði hefur sjálfur látið upplýsingar í té
   eða upplýsinga er aflað með samþykki hans. Það er skilyrði slíkrar
   skráningar að upplýsinga sé aflað við þær aðstæður að hinum skráða geti
   eigi dulist að ætlunin er að skrá viðkomandi upplýsingar.
        Þótt skilyrðum 2. mgr. sé eigi fullnægt getur tölvunefnd heimilað
   skráningu upplýsinga þeirra er greinir í 1. mgr. ef ótvírætt er að
   skráningaraðila sé brýn nauðsyn vegna starfsemi sinnar að skrá
   upplýsingarnar. Tölvunefnd bindur heimild til slíkrar skráningar þeim
   skilyrðum sem hún metur nauðsynleg hverju sinni.

                                  III. kafli.
                       Um aðgang að skráðum upplýsingum.
                                     5. gr.
        Án sérstakrar heimildar í öðrum lögum er eigi heimilt að skýra frá
   upplýsingum þeim sem nefndar eru í 1. mgr. 4. gr. nema með samþykki hins
   skráða eða einhvers er heimild hefur til að skuldbinda hann.
        Þrátt fyrir ákvæði 1. mgr. þessarar greinar getur tölvunefnd þó
   heimilað að skýra megi frá upplýsingum þeim er greinir í 1. mgr. 4. gr. ef
   sýnt er fram á að brýnir almannahagsmunir eða hagsmunir einstaklinga, þar
   með taldir hagsmunir hins skráða, krefjist þess. Skal þá ótvírætt að
   þörfin á að fá upplýsingarnar vegi þyngra en tillitið til þess að þeim sé
   haldið leyndum.
        Öðrum upplýsingum, sem falla undir ákvæði laga þessara en þeim sem
   nefndar eru í 1. mgr. 4. gr., er því aðeins heimilt að skýra frá án
   samþykkis hins skráða að slík upplýsingamiðlun sé eðlilegur þáttur í
   venjubundinni starfsemi skráningaraðilans.
        Án sérstakrar lagaheimildar er eigi heimilt að skýra frá upplýsingum
   um atvik sem eldri eru en fjögurra ára nema sýnt sé fram á að aðgangur að
   upplýsingunum geti haft úrslitaþýðingu við mat á tilteknu atriði sem
   upplýsingarnar tengjast.
        Heimilt er að skýra frá upplýsingum ef eigi er unnt að rekja þær til
   ákveðinna einstaklinga eða lögpersóna.

                               Samtenging skráa.
                                     6. gr.
        Eigi er heimilt að tengja saman skrár er falla undir ákvæði laga
   þessara nema um sé að ræða skrár sama skráningaraðila. Með sama aðila er
   hér átt við sama einstakling, fyrirtæki, félag eða stofnun hins opinbera.
   Með samtengingu skráa er jafnt átt við vélræna sem handunna færslu
   upplýsinga milli skráa.
        Þrátt fyrir ákvæði 1. mgr. er heimilt að tengja við skrá upplýsingar
   um nafn, nafnnúmer, kennitölu, fyrirtækjanúmer, heimilisfang, aðsetur og
   póstnúmer enda þótt slíkar upplýsingar séu sóttar í skrár annars aðila.
        Tölvunefnd getur veitt undanþágu frá samtengingarbanni 1. mgr. ef
   fullnægt er skilyrðum þeim, sem fram koma í 2.4. mgr. 5. gr., um heimild
   tölvunefndar til að veita aðgang að skráðum upplýsingum. Skal þá ótvírætt
   að þeir hagsmunir, sem ætlunin er að vernda með samtengingunni, vegi
   þyngra en tillitið til hagsmuna hinna skráðu. Tölvunefnd getur bundið
   heimild til samtengingar nánari skilyrðum, þar með talið skilyrðum um það
   hvernig upplýsingarnar verði notaðar og að skýra beri hinum skráða frá því
   að samtenging kunni að fara fram.

                                     7. gr.
        Heimilt er að veita lækni eða tannlækni, er hefur mann til
   læknismeðferðar, upplýsingar úr sjúkraál sjúkrahúss eða öðrum
   sjúklingaskrám varðandi hinn skráða. Þá er og heimilt, þegar læknir á í
   hlut, að veita upplýsingar um aðra menn, einkum vandamenn hins skráða,
   þegar slíkt er talið skipta máli vegna læknismeðferðar á hinum skráða
   manni.

                                     8. gr.
        Nú sýnir tiltekinn aðili fram á að honum sé þörf á ákveðnum skráðum
   upplýsingum, er falla undir ákvæði laga þessara, vegna dómsmáls eða
   annarra slíkra laganauðsynja og getur tölvunefnd þá heimilað að þeim er
   slíka hagsmuni hefur verði látnar upplýsingarnar í té, enda sé þá ótvírætt
   að þörfin á því að fá upplýsingarnar vegi þyngra en tillitið til þess að
   upplýsingunum verði haldið leyndum. Þetta á þó ekki við um upplýsingar sem
   þagnarskylda ríkir um samkvæmt sérstökum lagaákvæðum.

                                   IV. kafli.
                             Um rétt skráðra aðila.
                                     9. gr.
        Telji aðili að persónuupplýsingar um hann séu færðar í tiltekna skrá
   getur hann óskað þess við skrárhaldara að honum sé skýrt frá því sem þar
   er skráð. Er skylt að verða við þeim tilmælum án ástæðulausrar tafar.
        Ákvæði 1. mgr. gilda ekki ef hagsmunir hins skráða af því að fá
   vitneskju um efni upplýsinga þykja eiga að víkja að nokkru eða öllu fyrir
   ótvíræðum almannahagsmunum eða einkahagsmunum ^1) Ef svo er háttað um
   nokkurn hluta upplýsinga, en eigi aðra, skal beiðanda veitt vitneskja um
   þá hluta sem eigi þykir varhugavert að skýra frá.

   ^1)[4]L. 50/1996, 25. gr.

                                    10. gr.
        [Um skyldu læknis og annarra sem færa sjúkraskrá til þess að afhenda
   sjúklingi eða umboðsmanni hans afrit skrárinnar, í heild eða að hluta, fer
   eftir ákvæðum laga um réttindi sjúklinga.]^1)

   ^1)[5]L. 76/1997, 3. gr.

                                    11. gr.
        Ákvæði 9. gr. taka ekki til skrár eða skráningar sem einvörðungu er
   stofnað til í þágu tölfræðilegra útdrátta. Tölvunefnd getur einnig ákveðið
   að aðrar skrár séu undanþegnar ákvæðum þessum ef ætla má að ákvæði 2. mgr.
   9. gr. muni hafa í för með sér að tilmælum um upplýsingar úr slíkum skrám
   verði almennt hafnað.

                                    12. gr.
        Upplýsingar skv. 9. gr. skulu veittar skriflega ef þess er óskað.
   Skrárhaldari skal verða við tilmælum skráðs aðila og skýra honum frá því
   sem um hann er skráð sem fyrst og eigi síðar en innan tveggja vikna frá
   því að krafa um slíkt kom fram, en skýra ella hinum skráða skriflega frá
   ástæðum þess að tilmælum hans hefur eigi verið sinnt.
        Ef skrárhaldari hafnar kröfum aðila um að skýra frá efni skráðra
   upplýsinga, sbr. ákvæði 1. og 2. mgr. 9. gr., er skrárhaldara skylt að
   vekja athygli hins skráða á rétti hans til þess að bera ágreininginn undir
   úrlausn tölvunefndar, sbr. ákvæði 13. gr.

                                    13. gr.
        Heimilt er að bera ágreining um rétt til aðgangs að upplýsingum
   samkvæmt þessum kafla laganna undir tölvunefnd sem úrskurðar um
   ágreininginn.

                                    14. gr.
        Nú telur skráður aðili að upplýsingar um hann í skrám, er lög þessi
   taka til, séu rangar eða villandi. Getur hann þá krafist þess að sá er
   ábyrgur er fyrir skráningu færi þær í rétt horf, afmái þær eða bæti við
   þær, eftir því sem við á hverju sinni. Hið sama gildir ef aðili telur að á
   skrá séu upplýsingar sem eigi er heimilt að skrásetja eða upplýsingar sem
   eigi hafa lengur þýðingu.
        Nú neitar sá sem ábyrgur er fyrir skrá að fallast á kröfu um
   leiðréttingu skv. 1. mgr. eða hefur eigi svarað slíkri kröfu innan
   fjögurra vikna frá því að hún sannanlega kom fram og getur hinn skráði þá
   óskað þess við tölvunefnd að nefndin kveði á um það hvort og að hvaða
   marki taka beri til greina kröfu hans um að leiðrétta upplýsingarnar eða
   afmá þær. Fallist tölvunefnd á kröfu manns um að afmá eða leiðrétta
   upplýsingar leggur hún fyrir skrárhaldara að afmá upplýsingarnar eða
   leiðrétta þær.
        Í neitun skrárhaldara skv. 2. mgr. um leiðréttingu eða afmáun rangra
   eða villandi upplýsinga skal hinum skráða gerð grein fyrir því að
   ágreining í þeim efnum geti hann borið undir tölvunefnd.
        Þegar um upplýsingar um fjárhagsmálefni og lánstraust skv. V. kafla
   er að ræða skal skrárhaldari senda án tafar öllum þeim, er fengið hafa
   slíkar upplýsingar frá honum síðustu sex mánuði, svo og hinum skráða,
   skriflega leiðréttingu. Hinn skráði skal og fá í hendur greinargerð frá
   skrárhaldara um hverjir hafi móttekið rangar upplýsingar og hverjum
   leiðréttingar hafi verið sendar. Tölvunefnd getur, þegar um aðrar
   upplýsingar er að ræða, lagt fyrir skrárhaldara að senda öllum þeim
   skriflega tilkynningu um leiðréttinguna er á síðustu sex mánuðum, áður en
   krafa um leiðréttingu kom fram, fengu rangar upplýsingar úr skrá.
   Skrárhaldari skal þá jafnframt upplýsa hinn skráða um það hverjir fengið
   hafa tilkynningu um slíka leiðréttingu.
        Þegar sérstaklega stendur á getur tölvunefnd ákveðið að skylda
   skrárhaldara skv. 4. mgr. til þess að senda skriflega leiðréttingu er taki
   til lengri tíma en síðustu sex mánaða áður en krafa um leiðréttingu kom
   fram.

                                   V. kafli.
             Skráning upplýsinga um fjárhagsmálefni og lánstraust.
                                    15. gr.
        Söfnun og skráning upplýsinga, sem varða fjárhagsmálefni og
   lánstraust einstaklinga og lögpersóna, í því skyni að miðla öðrum
   upplýsingum um það efni, er óheimil án starfsleyfis er tölvunefnd veitir.
   Þeim einum má veita starfsleyfi sem að mati tölvunefndar er líklegur til
   að geta uppfyllt skyldur skrárhaldara samkvæmt lögum þessum.

                                    16. gr.
        Starfsleyfishafa skv. 15. gr. er einungis heimilt að skrá upplýsingar
   sem eðli sínu samkvæmt geta haft þýðingu við mat á fjárhag og lánstrausti
   hins skráða. Aldrei er heimilt að taka í slíka skrá upplýsingar þær sem
   nefndar eru í 1. mgr. 4. gr. laganna.
        Upplýsingar um fjárhagsmálefni og lánstraust, sem eldri eru en
   fjögurra ára, er óheimilt að skrá eða miðla nema ótvírætt sé að viðkomandi
   upplýsingar hafi verulega þýðingu við mat á fjárhag eða lánstrausti hins
   skráða. Áður en slíkar upplýsingar eru skráðar eða þeim miðlað skal það
   tilkynnt viðkomandi aðila og honum gefinn kostur á að gera athugasemdir
   innan tiltekins frests frá móttöku tilkynningar. Skal sá frestur að
   lágmarki vera ein vika frá móttöku tilkynningar. Beri aðili fram andmæli
   er skráning eða miðlun upplýsinga aðeins heimil að fengnu samþykki
   tölvunefndar.

                                    17. gr.
        Eigi er heimilt að færa í skrá samkvæmt kafla þessum aðrar
   upplýsingar en nafn manns eða fyrirtækis, heimilisfang, kennitölu,
   nafnnúmer, fyrirtækjanúmer, stöðu og atvinnu eða aðrar upplýsingar sem
   hægt er að fá úr opinberum skrám án þess að skýra hinum skráða frá því.
        Ef önnur atriði en þau sem greind eru í 1. mgr. eru tekin á skrá ber
   starfsleyfishafa að skýra skráðum aðila, sem í fyrsta skipti er tekinn á
   skrá, frá því innan fjögurra vikna frá skráningu og greina honum frá
   heimild hans til þess að fá skýrslu um efni skráningar, sbr. 18. gr.

                                    18. gr.
        Nú telur aðili að upplýsingar um hann séu skráðar skv. 15. gr. og er
   starfsleyfishafa þá skylt að skýra aðila sem fyrst, og eigi síðar en innan
   tveggja vikna frá því krafa kom fram um slíkt, frá því sem þar er skráð og
   því mati sem starfsleyfishafinn hefur látið frá sér fara á síðustu sex
   mánuðum varðandi hagi beiðanda.
        Ef starfsleyfishafi skv. 15. gr. hefur í vörslum sínum frekari
   upplýsingar um hinn skráða en þær sem beiðni skv. 1. mgr. lýtur að er
   honum skylt að gera beiðanda grein fyrir þeim og jafnframt fyrir rétti
   hins skráða aðila til þess að fá að kynna sér efni skrár af eigin raun.
        Hinn skráði aðili getur gert kröfu til þess að fá skrifleg svör skv.
   1. mgr. frá skrárhaldara, en skráður aðili á eigi kröfu til þess að honum
   sé skýrt frá hvaðan upplýsingar eru fengnar.

                                    19. gr.
        Upplýsingar um fjárhag og atriði, er varða mat á lánstrausti, má
   aðeins láta öðrum í té skriflega, sbr. þó 1. og 2. mgr. 18. gr. Þegar
   fastir viðskiptavinir eiga í hlut er þó heimilt að veita almennar
   upplýsingar munnlega eða á annan svipaðan hátt, en nafn og heimilisfang
   fyrirspyrjanda skal þá skráð og gögn um það varðveitt í a.m.k. sex mánuði.
        Upplýsingarit um fjárhagsmálefni og lánstraust mega aðeins geyma
   almennar upplýsingar og þau má aðeins senda til áskrifenda. Áður en
   starfsleyfishafi birtir nafn tiltekins aðila í slíku upplýsingariti skal
   starfsleyfishafi að eigin frumkvæði tilkynna viðkomandi aðila skriflega um
   það að upplýsingar um hann muni birtast í næstu útgáfu ritsins.
        Upplýsingar um skuldastöðu manna má því aðeins veita öðrum að um sé
   að ræða almennt aðgengilegar upplýsingar eða gjaldfallna skuld eða skuldir
   sama aðila við tiltekinn kröfuhafa sem eru a.m.k. 20.000,00 kr. eða hærri
   og skuldari hefur með aðfararhæfri sátt fallist á að greiða eða verið
   dæmdur til greiðslu hennar eða önnur réttargerð hafin til fullnustu
   hennar. Dómsmálaráðherra getur að fenginni umsögn tölvunefndar breytt með
   reglugerð framangreindri fjárhæð.
        Upplýsingar um skuldastöðu aðila má ekki veita með þeim hætti að þær
   geti verið grundvöllur mats á fjárhagslegri stöðu annars en þess er
   upplýsingarnar varðar.

                                    20. gr.
        Um leiðréttingu eða afmáun rangra og villandi upplýsinga um
   fjárhagsmálefni og lánstraust gilda ákvæði 14. gr.

                                   VI. kafli.
           Nafnalistar og nafnáritanir. Markaðs- og skoðanakannanir.
                                    21. gr.
        Sala eða önnur afhending úr skrám á nöfnum og heimilisföngum
   tiltekinna hópa einstaklinga, stofnana, fyrirtækja eða félaga er óheimil
   án starfsleyfis sem tölvunefnd veitir. Þá er og óheimilt án slíks
   starfsleyfis að annast um fyrir aðra áritanir nafna og heimilisfanga, svo
   sem með límmiðaáritun, eða aðra útsendingu tilkynninga til þeirra sem
   greinir í fyrri málslið þessarar málsgreinar.
        Starfsleyfishafi skv. 1. mgr. má aðeins hafa á skrám sínum
   eftirtaldar upplýsingar:

   1.
           nafn, heimilisfang, kennitölu, nafnnúmer, fyrirtækjanúmer og
           starf,
   2.
           upplýsingar sem almennur aðgangur er að í opinberum skrám, svo sem
           fyrirtækjaskrám.

        Dómsmálaráðherra getur, að fenginni umsögn tölvunefndar, í reglugerð
   reist frekari skorður við því hvað greina megi í skrám þessum.

                                    22. gr.
        Ef skrá skv. 21. gr. er notuð til áritunar og útsendingar bréfa,
   tilkynninga, dreifirita eða þess háttar er skylt að fram komi á áberandi
   stað á útsendu efni að því sé dreift eftir skrá í vörslu viðkomandi
   fyrirtækis eða stofnunar. Enn fremur að þeir sem kynnu að óska eftir því
   að losna undan slíkum sendingum framvegis geti skrifað eða hringt til
   þessa aðila og fengið nöfn sín afmáð af útsendingarskrá.
        Skylt er skrárhaldara að verða tafarlaust við beiðnum um að nöfn
   einstaklinga eða fyrirtækja séu máð af útsendingarskrá, sbr. 1. mgr. Ef
   beiðni um að má nafn af útsendingarskrá berst sendanda ofangreinds pósts
   er honum skylt að koma slíkri kröfu á framfæri við skrárhaldara.
        Tölvunefnd getur sett reglur um merkingar skv. 1. mgr.

                                    23. gr.
        Nú fær skrárhaldari skv. 21. gr. í hendur félagaskrár eða skrár yfir
   fasta viðskiptamenn eða svipaðar skrár og er honum þá óheimilt án
   samþykkis þess sem afhent hefur gögnin að láta þau af hendi við aðra eða
   skýra öðrum frá upplýsingum sem í skránum eða gögnunum felast.

                                    24. gr.
        Þeir sem í atvinnuskyni annast markaðs- og skoðanakannanir um atriði,
   sem falla undir ákvæði laga þessara, skulu hafa til þess starfsleyfi, sem
   tölvunefnd veitir. Starfsleyfishafi skal, a.m.k. sjö sólarhringum áður en
   könnun er framkvæmd, senda tölvunefnd lýsingu á fyrirhugaðri könnun ásamt
   spurningalista.
        Öðrum en starfsleyfishöfum skv. 1. mgr. er óheimilt að annast
   kannanir þær, sem um ræðir í 1. mgr., án heimildar tölvunefndar.
        Þeim sem annast markaðs- og skoðanakannanir skv. 1. og 2. mgr. ber
   við framkvæmd könnunar að gæta eftirtalinna atriða:

   a.
           Gera skal þeim sem spurður er grein fyrir því að honum sé hvorki
           skylt að svara einstökum spurningum né spurningalistanum í heild.
   b.
           Ef svör eru ekki eyðilögð að könnun lokinni skulu þau geymd þannig
           frágengin að ekki megi rekja þau til ákveðinna aðila.
   c.
           Aldrei skal spyrja annarra spurninga en þeirra sem hafa
           greinilegan tilgang með hliðsjón af viðfangsefni því sem verið er
           að kanna.
   d.
           Óheimilt er að nota upplýsingar þær, sem skráðar hafa verið, til
           annars en þess sem var tilgangur könnunar.
   e.
           Óheimilt er að veita öðrum aðgang að upplýsingum þeim sem skráðar
           hafa verið.

        Tölvunefnd setur frekari skilyrði um framkvæmd slíkra kannana,
   meðferð og varðveislu gagna ef hún telur það nauðsynlegt.

                                  VII. kafli.
                               Um tölvuþjónustu.
                                    25. gr.
        Þeim sem annast tölvuþjónustu fyrir aðra er óheimilt án starfsleyfis,
   sem tölvunefnd veitir, að varðveita eða vinna úr eftirtöldum upplýsingum
   um einkamálefni:

   a.
           upplýsingum sem falla undir ákvæði 1. mgr. 4. gr.,
   b.
           upplýsingum sem falla undir ákvæði V. kafla,
   c.
           upplýsingum sem falla undir ákvæði 3. mgr. 6. gr.

        Með tölvuþjónustu er átt við sérhvern starfsþátt í sjálfvirkri
   gagnavinnslu með tölvutækni.
        Starfsleyfishafa skv. 1. mgr. er, án samþykkis frá skráreiganda,
   óheimilt að nota upplýsingar þær, sem hann hefur veitt viðtöku, til annars
   en að framkvæma þá þjónustu sem samningur hans og skráreiganda varðar eða
   afhenda öðrum upplýsingarnar til vinnslu eða geymslu. Þegar sérstaklega
   stendur á, svo sem vegna skyndilegrar bilunar í tölvubúnaði, er aðila þó
   heimilt að láta framkvæma tölvuvinnslu hjá öðrum enda þótt síðargreindi
   aðilinn hafi ekki starfsleyfi til slíkrar vinnslu. Gögnin og vinnslan
   skulu þó eftir sem áður vera á ábyrgð þess sem upphaflega tók að sér
   verkið að því er varðar ákvæði laga þessara.
        Starfsleyfishafa er skylt að beita viðeigandi ráðstöfunum til þess að
   koma í veg fyrir að upplýsingar verði misnotaðar eða þær komist í hendur
   óviðkomandi. Dómsmálaráðherra getur í reglugerð sett nánari ákvæði um
   vörslu og meðferð tölvugagna hjá þeim sem annast tölvuþjónustu fyrir aðra.

                                    26. gr.
        Starfsmenn í þjónustu starfsleyfishafa skv. 25. gr. eru þagnarskyldir
   um atriði sem þeir komast að við störf sín og skulu þeir undirrita
   þagnarheit áður en þeir taka til starfa.
        Nú vinnur tölvuþjónustufyrirtæki, sem ekki er rekið af opinberum
   aðila, að verkefnum fyrir slíkan aðila og eru starfsmenn þess þá
   þagnarskyldir um þau atriði, sem þeir komast að við framkvæmd
   verkefnisins, með sama hætti og þeir opinberu starfsmenn sem unnið hafa að
   því. Brot starfsmanns varðar, þegar svo stendur á, refsingu skv. 136. gr.
   almennra hegningarlaga.

                                  VIII. kafli.
             Söfnun upplýsinga hér á landi til úrvinnslu erlendis.
                                    27. gr.
        Kerfisbundin söfnun og skráning persónuupplýsinga hér á landi til
   geymslu eða úrvinnslu erlendis er óheimil. Tölvunefnd getur þó heimilað
   hana ef sérstaklega stendur á.
        Skrá eða frumgögn, sem geyma upplýsingar þær sem greinir í 1. mgr. 4.
   gr., má eigi láta af hendi til geymslu eða úrvinnslu erlendis nema
   samþykki tölvunefndar komi til.
        Leyfi skv. 1. og 2. mgr. má því aðeins veita að tölvunefnd telji að
   afhending skráa eða gagna skerði ekki til muna þá vernd sem lög þessi búa
   skráðum mönnum eða lögpersónum.
        Dómsmálaráðherra getur, að fenginni umsögn tölvunefndar, ákveðið í
   reglugerð að ákvæði 1. og 2. mgr. eigi ekki við um tilteknar skrár eða
   upplýsingasvið eða gagnvart tilteknum löndum ef slíkt er nauðsynlegt til
   efnda á þjóðréttarskuldbindingum eða tillit til alþjóðlegrar samvinnu á
   þessu sviði mælir með því.

                                   IX. kafli.
                   Skráning upplýsinga og varðveisla þeirra.
                                    28. gr.
        Beita skal virkum ráðstöfunum er komi í veg fyrir að upplýsingar séu
   misnotaðar eða komist til óviðkomandi manna.
        Afmá skal skráðar upplýsingar sem vegna aldurs eða af öðrum ástæðum
   hafa glatað gildi sínu miðað við það hlutverk sem skrá er ætlað að gegna.
   Skrár, sem sífellt eru í notkun, skulu geyma upplýsingar sem á hverjum
   tíma eru réttar, en úreltar upplýsingar skal afmá.
        Tölvunefnd getur leyft að afrit eða útskriftir úr skrám verði
   varðveittar í Þjóðskjalasafni eða öðrum skjalasöfnum með nánari ákveðnum
   skilmálum.

                                    29. gr.
        Nú geyma tilteknar skrár upplýsingar sem líklegt þykir að muni hafa
   notagildi fyrir erlend ríki og skal þá koma við öryggisráðstöfunum sem
   gera kleift að eyðileggja skrár án tafar ef styrjöld brýst út eða uggvænt
   þykir að til styrjaldarátaka komi.

                                   X. kafli.
                         Um eftirlit með lögum þessum.
                                    30. gr.
        Til þess að hafa eftirlit með framkvæmd laga þessara og reglum settum
   samkvæmt þeim skal dómsmálaráðherra skipa fimm manna nefnd sem kölluð er
   tölvunefnd í lögum þessum. Nefndina skal skipa til fjögurra ára í senn.
   Formaður nefndarinnar, varaformaður og einn nefndarmaður að auki skulu
   vera lögfræðingar. Formaður og varaformaður skulu fullnægja skilyrðum til
   að vera dómari. Einn nefndarmanna skal vera sérfróður um tölvu- og
   skráningarmálefni. Hann skal tilnefndur af Skýrslutæknifélagi Íslands.
   Varamenn skal skipa með sama hætti til fjögurra ára í senn og skulu þeir
   fullnægja sömu skilyrðum og aðalmenn.
        Tölvunefnd er að höfðu samráði við dómsmálaráðherra heimilt að ráða
   nefndinni nauðsynlegt starfslið.

                                    31. gr.
        Tölvunefnd hefur eftirlit með framkvæmd laga þessara. Nefndin hefur
   að eigin frumkvæði, eða eftir ábendingum frá skráðum aðilum, eftirlit með
   því að til skráningar sé stofnað og skrár notaðar með þeim hætti sem fyrir
   er mælt í lögum þessum. Tölvunefnd veitir, eftir því sem nánar er kveðið á
   um í lögum þessum, starfsleyfi, heimildir eða samþykki til einstakra
   athafna. Þá úrskurðar nefndin í ágreiningsmálum sem upp kunna að koma.
        Úrlausnir tölvunefndar samkvæmt lögum þessum verða eigi bornar undir
   aðrar stjórnvaldsstofnanir.

                                    32. gr.
        Tölvunefnd getur krafið skrárhaldara og þá er á hans vegum starfa
   allra þeirra upplýsinga sem nefndinni eru nauðsynlegar til þess að rækja
   hlutverk sitt, þar með taldar upplýsingar til ákvörðunar um það hvort
   tiltekin starfsemi falli undir ákvæði laganna.
        Tölvunefnd og starfslið hennar hefur vegna eftirlitsstarfa sinna án
   dómsúrskurðar aðgang að húsnæði þar sem skráning fer fram eða þar sem
   skráningargögn eru varðveitt eða þau eru til vinnslu.

                                    33. gr.
        Tölvunefnd getur lagt fyrir aðila að hætta skráningu eða láta ekki
   öðrum í té upplýsingar úr skrám sínum eða gögnum, enda gangi skráning eða
   upplýsingagjöf í berhögg við ákvæði laga þessara að mati tölvunefndar. Þá
   getur tölvunefnd og, að sömu skilyrðum fullnægðum, mælt svo fyrir að
   upplýsingar í skrám verði afmáðar eða skrár í heild sinni eyðilagðar.
        Tölvunefnd getur lagt fyrir skráningaraðila að afmá skráningu um
   einstök atriði eða leiðrétta hana, enda sé um atriði að ræða sem
   annaðhvort er óheimilt að taka á skrá eða tölvunefnd telur röng eða
   villandi.
        Tölvunefnd getur lagt fyrir skráningaraðila að afmá eða leiðrétta
   upplýsingar sem skráðar hafa verið fyrir gildistöku laga þessara ef
   skráning þeirra gengur í berhögg við ákvæði laga þessara eða
   upplýsingarnar eru rangar eða villandi.
        Tölvunefnd getur, ef sérstaklega stendur á, lagt fyrir
   skráningaraðila að afmá upplýsingar sem vegna aldurs eða af öðrum ástæðum
   hafa glatað gildi sínu.
        Tölvunefnd getur bannað skráningaraðila að viðhafa tiltekna aðferð
   við söfnun og skráningu upplýsinga og miðlun þeirra, enda telji nefndin að
   sú aðferð, sem viðhöfð er, hafi í för með sér verulega hættu á að skráning
   eða upplýsingamiðlun verði röng eða villandi. Sömu heimild hefur
   tölvunefnd ef hún telur hættu á að teknar verði á skrá eða miðlað verði úr
   skrám upplýsingum sem óheimilt er að skrá eða miðla.
        Tölvunefnd getur lagt fyrir skráningaraðila að koma við sérstökum
   úrræðum til tryggingar því að eigi verði tekin á skrá atriði sem óheimilt
   er að skrá eða miðlað verði upplýsingum um slík atriði. Hinu sama gegnir
   um atriði sem eru röng eða villandi. Með sama hætti getur tölvunefnd lagt
   fyrir skráningaraðila að koma við ráðstöfunum til tryggingar því að
   skráðar upplýsingar verði ekki misnotaðar eða komist til vitundar
   óviðkomandi aðila.
        Ef aðili sinnir eigi fyrirmælum tölvunefndar skv. 1.6. mgr. þessarar
   greinar getur tölvunefnd afturkallað starfsleyfi, samþykki eða heimild sem
   hún hefur veitt samkvæmt ákvæðum laga þessara þar til úr hefur verið bætt
   að hennar mati með fullnægjandi hætti.

                                    34. gr.
        Dómsmálaráðherra getur í reglugerð kveðið á um samstarf tölvunefndar
   við erlendar eftirlitsstofnanir um geymslu eða úrvinnslu hér á landi á
   gögnum er safnað hefur verið erlendis, þar á meðal um sérstaka
   tilkynningarskyldu á slíku.

                                    35. gr.
        Tölvunefnd getur sett reglur um form og efni tilkynninga og umsókna
   samkvæmt lögum þessum.
        Nú er tölvunefnd ætlað að veita starfsleyfi samkvæmt lögum þessum eða
   samþykki til einstakra aðgerða og er henni þá heimilt að binda
   starfsleyfið eða samþykkið skilyrðum eða tímabinda það.
        Dómsmálaráðherra getur ákveðið gjald er greiða skal fyrir veitingu
   starfsleyfa og einstakra heimilda.

                                    36. gr.
        Tölvunefnd skal árlega birta skýrslu um starfsemi sína. Í skýrslunni
   skal birta yfirlit yfir þau starfsleyfi, samþykki og heimildir sem nefndin
   hefur veitt, reglur sem hún hefur sett og úrskurði sem hún hefur kveðið
   upp. Í ársskýrslunni skal og greina frá þeirri starfsemi nefndarinnar
   annarri sem ætla má að almenningur láti sig varða eða hafi hagsmuni af að
   vita.

                                   XI. kafli.
                        Um refsingar og önnur viðurlög.
                                    37. gr.
        Brot á eftirtöldum ákvæðum laga þessara varða fésektum eða fangelsi
   allt að þremur árum nema þyngri refsing liggi við samkvæmt öðrum lögum:

   a.
           brot á 3.6. gr.,
   b.
           brot á 9. og 12. gr.,
   c.
           brot á 2. og 4. mgr. 14. gr.,
   d.
           brot á 15.20. gr.,
   e.
           brot á 21.24. gr.,
   f.
           brot á 26., 27. og 1. mgr. 32. gr.

        Sömu refsingu varðar að vanrækja að fara að fyrirmælum tölvunefndar
   skv. 33. gr.
        Sömu refsingu varðar enn fremur að virða ekki skilyrði sem sett eru
   fyrir starfsleyfi, heimild eða samþykki samkvæmt lögum þessum eða
   stjórnvaldsreglum settum samkvæmt þeim, svo og að sinna ekki boði eða
   banni sem sett hefur verið samkvæmt lögunum eða stjórnvaldsreglum settum
   samkvæmt þeim.
        Dæma má lögaðila jafnt sem einstaklinga til greiðslu sekta vegna
   brota á lögum þessum. Lögaðila má ákvarða sekt án tillits til þess hvort
   sök verður sönnuð á starfsmann lögaðilans. Hafi starfsmaður lögaðilans
   framið brot á lögum þessum eða reglum settum samkvæmt þeim má einnig gera
   lögaðila þessum sekt og sviptingu starfsréttinda skv. 38. gr., enda sé
   brot drýgt til hagsbóta fyrir lögðaðilann eða hann hefur notið hagnaðar af
   brotinu. Lögaðili ber ábyrgð á greiðslu sektar sem starfsmaður hans er
   dæmdur til að greiða vegna brota á lögum þessum, enda séu brot tengd
   starfi hans hjá lögðaðilanum.

                                    38. gr.
        Starfsleyfishafa skv. 15., 21., 24. og 25. gr. má auk refsingar skv.
   37. gr. með dómi svipta starfsleyfi ef sök er mikil. Að öðru leyti eiga
   hér við ákvæði 1. og 2. mgr. [6]68. gr. almennra hegningarlaga nr.
   19/1940, með síðari breytingum.
        Gera má upptæk með dómi tæki sem stórfelld brot á lögum þessum hafa
   verið framin með, svo og hagnað af broti, sbr. [7]69. gr. almennra
   hegningarlaga nr. 19/1940.

                                    39. gr.
        Tilraun og hlutdeild í brotum á lögum þessum er refsiverð eftir því
   sem segir í III. kafla almennra hegningarlaga.

                                  XII. kafli.
                          Lagaframkvæmd og gildistaka.
                                    40. gr.
        Dómsmálaráðherra er heimilt að setja reglugerð um nánari framkvæmd
   laga þessara.
        Lög þessi öðlast gildi 1. janúar 1990.

References

   Visible links
   1. http://www.althingi.is/dba-bin/lawformpr.pl?lnr=1989121
   2. file:///altext/stjt/1997.076.html
   3. file:///altext/stjtnr.html#1956030
   4. file://1996050.html#g25
   5. file:///altext/stjt/1997.076.html
   6. file://1940019.html#g68
   7. file://1940019.html#g69
