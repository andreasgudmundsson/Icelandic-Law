
   --------------------------------------------------------------------------

                                             Lög um Lánasjóð íslenskra námsmanna

                              1992 nr. 21 25. maí

   --------------------------------------------------------------------------

                                   I. kafli.
                              Hlutverk og stjórn.
                                     1. gr.
          Hlutverk Lánasjóðs íslenskra námsmanna er að tryggja þeim sem falla
                   undir lög þessi tækifæri til náms án tillits til efnahags.
                    Sjóðurinn veitir lán til framhaldsnáms við skóla sem gera
              sambærilegar kröfur til undirbúningsmenntunar og gerðar eru til
                                                       háskólanáms hérlendis.

                                     2. gr.
           Lánasjóði er heimilt að veita öðrum námsmönnum námslán en þeim sem
     falla undir skilgreiningu 2. mgr. 1. gr. enda stundi þeir sérnám. Stjórn
               sjóðsins setur nánari reglur um til hvaða sérnáms skuli lánað.

                                     3. gr.
        Miða skal við að námslán samkvæmt lögum þessum nægi hverjum námsmanni
     til að standa straum af náms- og framfærslukostnaði meðan á námi stendur
                            að teknu tilliti til fjölskyldustærðar námsmanns.
              Stjórn sjóðsins er heimilt að taka tillit til búsetu og annarra
                     atriða er áhrif kunna að hafa á fjárhagsstöðu námsmanns.
                    Stjórn sjóðsins setur nánari ákvæði um úthlutun námslána.

                                     4. gr.
             [Menntamálaráðherra skipar stjórn sjóðsins þannig: Einn samkvæmt
          tilnefningu stúdentaráðs Háskóla Íslands, einn samkvæmt tilnefningu
   Sambands íslenskra námsmanna erlendis, einn samkvæmt tilnefningu Bandalags
   íslenskra sérskólanema, einn samkvæmt tilnefningu Iðnnemasambands Íslands,
   einn samkvæmt tilnefningu fjármálaráðherra og þrjá án tilnefningar og skal
                einn þeirra vera formaður stjórnar og annar varaformaður.]^1)
           Stjórnin skal skipuð til tveggja ára í senn. Skipunartími fulltrúa
               menntamálaráðherra og fjármálaráðherra skal þó takmarkaður við
         embættistíma þeirra ráðherra sem skipuðu þá eða tilnefndu sitji þeir
      skemur. Varamenn í stjórn sjóðsins skulu skipaðir með sama hætti og til
                                                              jafnlangs tíma.
        Verði atkvæði jöfn við afgreiðslu mála í stjórn sjóðsins sker atkvæði
                                                                 formanns úr.
           [Menntamálaráðherra skipar framkvæmdastjóra til fimm ára í senn að
                  fengnum tillögum sjóðstjórnar. Framkvæmdastjóri ræður annað
                                                              starfsfólk.]^1)

   ^1)[2]L. 67/1997, 1. gr.

                                     5. gr.
        Hlutverk stjórnar sjóðsins er:

   1.
           að veita námsmönnum námslán,
   2.
           að annast fjármál sjóðsins og gerð fjárhagsáætlana,
   3.
           að annast gagnasöfnun varðandi þörf námsmanna á námslánum,
   4.
           að setja reglur um úthlutun námslána,
   5.
           [að skera úr vafamálum er varða einstaka lánþega og öðrum málum
           með bókuðum samþykktum. Úrskurðum stjórnar má vísa til
           málskotsnefndar, sbr. 6. gr.^1)]^2)
   6.
           að afla upplýsinga um námsskipan og námstíma þeirra skóla sem
           lánað er til,
   7.
           að hafa eftirlit með árangri og ástundun námsmanna,
   8.
           að annast útgáfustarfsemi og aðra kynningu á starfsemi sjóðsins.

        [Stjórn sjóðsins er heimilt að skipa undirnefndir úr hópi
   stjórnarmanna til að fjalla um einstök mál og gera tillögur fyrir stjórn
   sjóðsins.]^2)
        Stjórn sjóðsins er heimilt að fela bankastofnunum útborgun lána,
   innheimtu og aðra daglega afgreiðslu.
        Bókhaldi skal haga samkvæmt fyrirmælum Ríkisbókhalds, sbr. [3]lög nr.
   52/1966.

   ^1)Svo í [4]Stjtíð., en á væntanlega að vera 5. gr. a.^2)[5]L. 67/1997, 2.
   gr.

                                   [5. gr. a.
        Menntamálaráðherra skipar málskotsnefnd þriggja manna og jafnmarga
   til vara, sbr. 5. gr., til fjögurra ára í senn og skulu nefndarmenn vera
   lögfræðingar. Formaður nefndarinnar og varamaður hans skulu fullnægja
   skilyrðum til að hljóta skipun í embætti héraðsdómara.
        Nefndin sker úr um hvort úrskurðir stjórnar Lánasjóðs íslenskra
   námsmanna séu í samræmi við ákvæði laga og reglugerða. Nefndin getur
   staðfest, breytt eða fellt úr gildi ákvarðanir stjórnar sjóðsins.
   Úrskurður nefndarinnar skal vera rökstuddur og er endanlegur. Afl atkvæða
   ræður niðurstöðu nefndarinnar. Ráðherra setur nefndinni starfsreglur.^1)
        Um málsmeðferð að öðru leyti fer eftir stjórnsýslulögum.]^2)

   ^1)Rg. 79/1998.^2)[6]L. 67/1997, 3. gr.

                                   II. kafli.
                                    Námslán.
                                     6. gr.
        Námslán skal aldrei veitt fyrr en námsmaður hefur skilað vottorði um
   tilskilda skólasókn og námsárangur.
        [Námsmaður fær greiddan vaxtastyrk sem ætlaður er til að bæta honum
   fjármagnskostnað vegna framfærslu í samræmi við rétt hans til námsláns á
   hverjum tíma. Styrkurinn greiðist við útborgun námsláns og miðast við
   meðaltal vaxta- og lántökukostnaðar banka og sparisjóða eins og hann er á
   hverjum tíma samkvæmt nánari reglum sem stjórn sjóðsins setur.]^1)
        Námsmaður skal að jafnaði hafa heimild til að taka lán á hverju
   missiri meðan hann er við nám, þó ekki lengur en hæfilegur námstími er
   talinn í þeirri grein og í þeim skóla þar sem nám er stundað.
        Námslán skal ekki veitt nema námsframvinda sé með eðlilegum hætti.
        Námsmenn, sem fá lán úr sjóðnum, skulu undirrita skuldabréf við
   lántöku og leggja fram yfirlýsingu a.m.k. eins manns um að hann taki að
   sér sjálfskuldarábyrgð á endurgreiðslu lánsins ásamt vöxtum og
   verðtryggingu þess allt að tiltekinni hámarksfjárhæð.
        Stjórn sjóðsins er heimilt að veita námslán allt að þeirri fjárhæð
   sem ábyrgð hefur verið veitt fyrir skv. 4. mgr. Sæki námsmaður um hærra
   lán en ábyrgð er fyrir þarf hann að leggja fram nýtt skuldabréf, sbr. 4.
   mgr.
        Stjórn sjóðsins ákveður hvaða skilyrðum lántakendur og ábyrgðarmenn
   skuli fullnægja. Ábyrgð ábyrgðarmanns, eins eða fleiri, getur fallið niður
   enda setji námsmaður aðra tryggingu sem stjórn sjóðsins metur
   fullnægjandi.
        Stjórn sjóðsins er heimilt að innheimta lántökugjöld af veittum
   lánum.

   ^1)[7]L. 67/1997, 4. gr.

                                     7. gr.
        [Lán úr sjóðnum skulu verðtryggð. Verðtryggingin er miðuð við
   breytingar á vísitölu neysluverðs, sbr. [8]lög nr. 12/1995. Verðtryggingin
   reiknast frá fyrsta degi næsta mánaðar eftir að lán er veitt eða einstakir
   hlutar þess greiddir út, til fyrsta dags þess mánaðar er greiðsla fer
   fram.]^1)
        Verði breyting á grundvelli lánskjaravísitölunnar eða við útreikning
   hennar skal þriggja manna nefnd ákveða hvernig vísitölur samkvæmt nýjum
   breyttum grundvelli skulu tengdar eldri vísitölum. Nefndin skal þannig
   skipuð að Seðlabanki Íslands tilnefnir einn mann, Hæstiréttur annan en
   hagstofustjóri skal vera formaður nefndarinnar.
        Lánstími námsláns er ótilgreindur en greitt skal af námsláni skv. 8.
   gr. þar til skuldin er að fullu greidd.
        Endurgreiðsla hefst tveimur árum eftir námslok. Sjóðstjórn
   skilgreinir hvað telja beri námslok samkvæmt lögum þessum og úrskurðar um
   vafatilfelli.
        Vextir af lánum sjóðsins skulu vera breytilegir en þó aldrei hærri en
   3% ársvextir af höfuðstól skuldarinnar. Vextir reiknast frá námslokum.
   Ríkisstjórnin, að tillögu menntamálaráðherra, tekur nánari ákvörðun um
   vexti námslána á hverjum tíma samkvæmt þessari grein.

   ^1)[9]L. 67/1997, 5. gr.

                                     8. gr.
        Árleg endurgreiðsla ákvarðast í tvennu lagi. Annars vegar er föst
   greiðsla, sem innheimt er á fyrri hluta ársins, óháð tekjum og hins vegar
   viðbótargreiðsla sem innheimt er á síðari hluta ársins og er háð tekjum
   fyrra árs.
        [Fastagreiðslan er 52.698 kr. miðað við vísitölu neysluverðs 177,8
   nema eftirstöðvar láns ásamt verðbótum og vöxtum séu lægri. Þessi upphæð
   breytist á hverju ári í hlutfalli við vísitölu neysluverðs 1. janúar hvers
   árs.
        Viðbótargreiðslan miðast við ákveðinn hundraðshluta af útsvarsstofni
   ársins á undan endurgreiðsluári. Hundraðshluti þessi er 4,75% við
   afborganir af skuldabréfinu. Frá viðbótargreiðslunni samkvæmt þessari
   málsgrein dregst fastagreiðslan skv. 2. mgr.
        Fjárhæðin skv. 3. mgr. skal margfölduð samkvæmt hlutfallslegri
   breytingu á vísitölu neysluverðs frá 1. júlí á tekjuöflunarári til 1. júlí
   á endurgreiðsluári.]^1)
        Skuldara ber á hverjum gjalddaga að greiða kostnað af innheimtu
   hverrar greiðslu.
        Stjórn sjóðsins er heimilt að veita undanþágu frá árlegri
   endurgreiðslu skv. 1. mgr., að hluta eða öllu leyti, ef skyndilegar og
   verulegar breytingar verða á högum skuldara, t.d. ef hann veikist
   alvarlega eða verður fyrir slysi er skerðir til muna ráðstöfunarfé hans og
   möguleika til að afla tekna. Stjórn sjóðsins er enn fremur heimilt að
   veita undanþágu frá ársgreiðslu skv. 1. mgr. ef nám, atvinnuleysi,
   veikindi, þungun, umönnun barna eða aðrar sambærilegar ástæður valda
   verulegum fjárhagsörðugleikum hjá lánþega eða fjölskyldu hans.
        Skuldari, sem sækir um undanþágu skv. 6. mgr., skal leggja fyrir
   sjóðstjórn ítarlegar upplýsingar um eignir sínar, lífeyri og önnur atriði
   er stjórnin telur máli skipta.
        Heimilt er að endurgreiða lán örar en mælt er fyrir í þessari grein.

   ^1)[10]L. 67/1997, 6. gr.

                                     9. gr.
        Hverri endurgreiðslu skal skipt í höfuðstól, verðbætur og vexti.
   Höfuðstóll skuldarinnar breytist í hlutfalli við breytingar á vísitölu
   skv. 7. gr. frá grunnvísitölu til fyrsta gjalddaga og síðan í hlutfalli
   við breytingar á vísitölunni milli gjalddaga.
        Skuldari skuldbindur sig til að greiða ársvexti skv. 7. gr. af
   höfuðstól skuldarinnar þegar hann hefur verið reiknaður út. Vextir
   reiknast frá námslokum og greiðast eftir á á sömu gjalddögum og
   afborganir.
        Endurgreiðslur eru aðfararhæfar án undangengins dóms eða sáttar ef um
   vanskil er að ræða. Sama gildir um eftirstöðvar skuldar sem felld er í
   gjalddaga skv. 11. gr.
        Endurgreiðslur, sem falla í gjalddaga eftir að lánþegi andast, falla
   sjálfkrafa niður.

                                    10. gr.
        Verði á endurgreiðslutíma námslána breyting á skattalögum þannig að
   veruleg breyting verði á því er telst útsvarsstofn frá því sem nú er skal
   hámark árlegrar endurgreiðslu skv. 8. gr. reiknað af stofni sem nefnd
   þriggja manna ákveður. Skal nefndin þannig skipuð að menntamálaráðherra
   tilnefnir einn nefndarmann, fjármálaráðherra annan en ríkisskattstjóri
   skal vera formaður nefndarinnar. Skal nefndin leitast við að setja reglur
   um útreikning endurgreiðslustofns sem geri hámark árlegrar endurgreiðslu
   hvers skuldara sem líkast því og orðið hefði að óbreyttum skattalögum.
        Sé skattþega áætlaður útsvarsstofn skal miða við hann. Komi í ljós að
   útsvarsstofn hafi verið of hátt áætlaður eða oftalinn og lánþegi því innt
   af hendi of háa greiðslu skal honum endurgreidd hin ofgreidda fjárhæð með
   þeim vöxtum sem á hverjum tíma eru reiknaðir af venjulegum
   sparisjóðsinnstæðum.
        [Sé lánþegi á endurgreiðslutímanum ekki skattskyldur á Íslandi af
   öllum tekjum sínum og eignum skal honum gefinn kostur á að senda sjóðnum
   staðfestar upplýsingar um tekjur sínar og yrði hámark árlegrar
   endurgreiðslu ákveðið í samræmi við það. Geri hann það ekki eða telja
   verður upplýsingar hans ósennilegar og ekki unnt að sannreyna útsvarsstofn
   samkvæmt því skal stjórn sjóðsins áætla honum útsvarsstofn til útreiknings
   árlegrar viðbótargreiðslu. Komi í ljós að áætlun þessi sé röng eiga ákvæði
   2. mgr. við.]^1)

   ^1)[11]L. 67/1997, 7. gr.

                                    11. gr.
        Verði veruleg vanskil á endurgreiðslu námsláns skal stjórn sjóðsins
   heimilt að fella allt lánið í gjalddaga.
        Sömu heimild hefur sjóðstjórn ef í ljós kemur að lánþegi hefur
   vantalið tekjur á framtali sínu.
        Sú hækkun, sem verður á viðbótargreiðslu vegna endurskattlagningar
   lánþega, skal gjaldkræf þegar í stað og skulu reiknaðir af henni hæstu
   lögleyfðir dráttarvextir frá gjalddaga þeirrar viðbótargreiðslu sem hækkuð
   er.

                                    12. gr.
        Sé námsmanni vegna örorku sinnar, framfærslu barna sinna eða maka eða
   af öðrum ástæðum illmögulegt að dómi sjóðstjórnar að stunda nám sitt að
   fullnýttri lánsheimild má veita honum aukalán úr sjóðnum enda verði höfð
   hliðsjón af þeim bótum sem hann fær samkvæmt gildandi tryggingalöggjöf.
   Lán þessi eru veitt með sömu kjörum og almenn námslán.
        [Þá er stjórn sjóðsins heimilt að veita lán með sömu kjörum og almenn
   námslán vegna annarra áfalla en greinir í 1. mgr., svo sem ef námsmanni
   stendur ekki tímabundið til boða fullt nám samkvæmt skipulagi skóla eða
   veikindi valda því að námsmanni tekst ekki að standast prófkröfur.]^1)
        Stjórn sjóðsins er heimilt að veita venjuleg skuldabréfalán sem séu
   verðtryggð og beri vexti sem eru sambærilegir við almenna útlánavexti
   banka á hverjum tíma. Vextir skulu reiknast frá útborgun láns. Lánstími
   skal að hámarki vera 10 ár. Stjórn sjóðsins setur nánari reglur um
   veitingu lána samkvæmt þessari málsgrein.

   ^1)[12]L. 67/1997, 8. gr.

                                    13. gr.
        Stjórn sjóðsins er heimilt að ákveða að námsmenn frá Norðurlöndum,
   sem heimilisfastir eru á Íslandi og stunda nám hérlendis, hafi rétt til
   námslána samkvæmt lögum þessum með sama hætti og íslenskir námsmenn enda
   njóti þeir ekki aðstoðar frá heimalandi sínu.
        Einnig er heimilt að láta ákvæði þessarar greinar taka til einstakra
   annarra erlendra ríkisborgara njóti íslenskir námsmenn sambærilegra
   réttinda í heimalandi þeirra.
        [Ríkisborgari ríkis á Evrópska efnahagssvæðinu, sem starfað hefur sem
   launþegi á Evrópska efnahagssvæðinu í a.m.k. fimm ár, sbr. [13]lög nr.
   47/1993, á rétt á aðstoð til starfstengds náms hafi hann komið hingað til
   lands vegna starfs síns og átt hér lögheimili í eitt ár. Sama gildir um
   maka hans og börn þeirra sem eru yngri en 21 árs eða eru á framfæri þeirra
   hér á landi.
        Skilyrði til lánveitingar frá sjóðnum er að viðkomandi hafi átt
   lögheimili á Íslandi í eitt ár áður en nám hefst. Íslenskur ríkisborgari
   heldur þó að jafnaði lánsrétti sínum í tvö ár eftir að hann flytur
   lögheimili sitt til annars lands.]^1)

   ^1)[14]L. 67/1997, 9. gr.

                                    14. gr.
        Umsækjendur um lán skulu láta fylgja umsókn sinni allar þær
   upplýsingar sem sjóðstjórn telur máli skipta við ákvörðun um veitingu
   námsláns.
        Umsækjendur skulu tilgreina í lánsumsókn hvort þeir óski eftir fullu
   láni samkvæmt reglum sjóðsins eða lægri fjárhæð.
        Innlendum skólum, sem lög þessi taka til, er skylt að láta Lánasjóði
   í té nauðsynlega aðstoð við framkvæmd laganna, þar á meðal upplýsingar um
   framvindu náms umsækjenda.
        Skattstjórum er skylt að láta Lánasjóði í té upplýsingar sem
   nauðsynlegar eru við framkvæmd laga þessara.
        Með einstaklingsbundnar upplýsingar, sem Lánasjóði eru látnar í té
   samkvæmt þessari grein, skal farið með sem trúnaðarmál.

                                  III. kafli.
                              Ráðstöfunarfé o.fl.
                                    15. gr.
        Ráðstöfunarfé Lánasjóðs er:

   1.
           Endurgreiðslur samkvæmt lögum þessum og vextir og afborganir af
           eldri námslánum.
   2.
           Ríkisframlag.
   3.
           [Lánsfé. Sjóðnum er þó ekki heimilt að taka lán með útgáfu og sölu
           á skuldabréfum og öðrum endurgreiðanlegum skuldaviðurkenningum til
           almennings.]^1)

        Árlegur rekstrarkostnaður sjóðsins greiðist af ráðstöfunarfé sjóðsins
   og með lántökugjöldum, sbr. 6. gr.
        Stjórn sjóðsins skal árlega gera fjárhagsáætlanir fyrir sjóðinn á
   næsta almanaksári með sama hætti og aðrar ríkisstofnanir.
        Ársreikningar sjóðsins skulu samþykktir af sjóðstjórn og
   endurskoðaðir af Ríkisendurskoðun. Þeir skulu birtir í Stjórnartíðindum.

   ^1)[15]L. 67/1997, 10. gr.

                                    16. gr.
        Ráðherra er heimilt að setja með reglugerð frekari ákvæði um
   framkvæmd þessara laga.^1)
        [Sjóðstjórn setur reglur um önnur atriði er greinir í lögum þessum og
   reglugerð skv. 1. mgr. Reglurnar skulu samþykktar af ráðherra og birtar í
   Stjórnartíðindum.]^2)
        Sjóðstjórn er heimilt, ef hagsmunasamtök námsmanna óska eftir, að
   draga félagsgjald frá láni enda komi ósk námsmanns þar að lútandi fram á
   lánsumsókn.

   ^1)[16]Rg. 602/1997. Rg. 79/1998.^2)[17]L. 67/1997, 11. gr.

                                    17. gr.
        Skjöl samkvæmt lögum þessum skulu undanþegin stimpilgjöldum samkvæmt
   [18]lögum nr. 36/1978.

                                    18. gr.
        [Ef skuldari samkvæmt lögum þessum er jafnframt að endurgreiða
   námslán samkvæmt [19]lögum nr. 72/1982 eða eldri lögum skal hann fyrst
   endurgreiða að fullu lán sem tekin eru samkvæmt þessum lögum. Þá gildir
   endurgreiðsluhlutfallið 4,75% einnig gagnvart þeim sem tóku lán frá árinu
   1992 með endurgreiðsluhlutfallið 57%. Greiðslur af eldri námsskuldum
   frestast þar til lán samkvæmt þessum lögum eru að fullu greidd.]^1)

   ^1)[20]L. 67/1997, 12. gr.

                                    19. gr.
        Lög þessi öðlast þegar gildi.

References

   Visible links
   1. http://www.althingi.is/dba-bin/lawformpr.pl?lnr=1992021
   2. file:///altext/stjt/1997.067.html
   3. file://1966052.html
   4. file:///altext/stjt/1997.067.html
   5. file:///altext/stjt/1997.067.html
   6. file:///altext/stjt/1997.067.html
   7. file:///altext/stjt/1997.067.html
   8. file://1995012.html
   9. file:///altext/stjt/1997.067.html
  10. file:///altext/stjt/1997.067.html
  11. file:///altext/stjt/1997.067.html
  12. file:///altext/stjt/1997.067.html
  13. file://1993047.html
  14. file:///altext/stjt/1997.067.html
  15. file:///altext/stjt/1997.067.html
  16. http://brunnur.stjr.is/interpro/mrn/mrn.nsf/pages/logogregl-6021997
  17. file:///altext/stjt/1997.067.html
  18. file://1978036.html
  19. file:///altext/stjtnr.html#1982072
  20. file:///altext/stjt/1997.067.html
