                                    dálkum.

   --------------------------------------------------------------------------

                     Lög um lagaskil á sviði samningaréttar

                              2000 nr. 43 16. maí

   --------------------------------------------------------------------------

                            Tóku gildi 26. maí 2000.

                         I. kafli. Gildissvið laganna.
                               1. gr. Gildissvið.
 Ákvæði laga þessara eiga við um allar einkaréttarlegar samningsskuldbindingar
 sem tengjast fleiri en einu landi þegar taka þarf afstöðu til þess lögum hvaða
                               lands skuli beitt.
                              Lögin gilda ekki um:
    a. álitaefni sem varða persónulega réttarstöðu manna og gerhæfi nema annað
                           leiði af ákvæðum 11. gr.,
     b. skuldbindingar sem varða erfðir, þ.m.t. erfðaskrár, og samninga milli
 hjóna um fjármál þeirra, þ.m.t. skilnaðarsamninga, svo og samninga um réttindi
 og skyldur sifjaréttarlegs eðlis, t.d. varðandi faðerni, mægðir, skyldleika og
                 hjúskap, þ.m.t. samninga um framfærslu barna,
     c. skuldbindingar sem byggjast á víxlum, tékkum og skuldabréfum og öðrum
viðskiptabréfum, að svo miklu leyti sem skuldbindingar sem af þeim leiðir er að
                   rekja til eðlis þeirra sem viðskiptabréfa,
                   d. samninga um gerðardóma og val á dómstóli,
   e. álitaefni sem lúta löggjöf um fyrirtæki, félög eða aðrar lögpersónur, svo
 sem um stofnun þeirra, með skráningu eða á annan hátt, löghæfi, innra skipulag
    eða slit og um persónulega ábyrgð stjórnenda og meðlima á skuldbindingum
                       fyrirtækis, félags eða lögpersónu,
    f. álitaefni sem varða umboð eða heimild einstaklinga eða stjórnenda til að
skuldbinda fyrirtæki, félög eða aðrar lögpersónur í samningum við þriðja aðila,
   g. samninga um stofnun fjárvörslusjóðs eða mál sem varða lögskipti stofnanda,
                            vörslumanns og rétthafa,
      h. sönnun og málsmeðferð nema að því leyti sem slíkt leiðir af 14. gr.
Ákvæði laganna gilda ekki um vátryggingarsamninga sem varða vátryggingaratburði
  sem verða á yfirráðasvæði ríkis sem tilheyrir Evrópska efnahagssvæðinu. Við
  ákvörðun um það hvort atburður gerist innan þess svæðis skal dómstóll beita
                                íslenskum lögum.
        Ákvæði 3. mgr. gilda ekki um samninga sem varða endurtryggingar.
           2. gr. Beiting laga ríkis utan Evrópska efnahagssvæðisins.
 Lög þessi eiga við þótt þau leiði til þess að beita beri löggjöf ríkis sem er
                        utan Evrópska efnahagssvæðisins.

                      II. kafli. Meginreglur um lagaskil.
                          3. gr. Samningur um lagaval.
Um samninga skal beita þeim lögum sem samningsaðilar hafa valið berum orðum eða
   þeim lögum sem með vissu verða talin leiða af samningnum sjálfum eða öðrum
  atvikum. Samningsaðilar geta samið svo um að þau lög sem vísað er til skuli
        gilda um samninginn í heild eða aðeins um tiltekinn hluta hans.
  Samningsaðilar geta hvenær sem er samið svo um að um samninginn skuli gilda
   önnur lög en áður giltu um hann, hvort sem þau er upphaflega að rekja til
samkomulags aðila þar um eða leiðir af öðrum reglum laga þessara. Breytingar af
þessu tagi, sem koma til eftir að samningur var upphaflega gerður, skulu hvorki
hafa áhrif á formlegt gildi samningsins skv. 9. gr. né hafa áhrif á réttarstöðu
                        þriðja manns án samþykkis hans.
  Hafi aðilar samið um að beita erlendum lögum, hvort sem ágreining á að bera
undir erlendan dómstól eða ekki, en öll atvik og kringumstæður við gerð samnings
     tengjast aðeins einu landi, er þrátt fyrir samninginn heimilt að beita
          ófrávíkjanlegum reglum þess lands sem samningurinn tengist.
Úrlausn um það hvort samþykki um lagaval er til staðar og um gildi þess fer skv.
                               8., 9. og 11. gr.
         4. gr. Lög sem gilda þegar ekki hefur verið samið um lagaval.
 Hafi samningur ekki að geyma ákvæði um það hvers lands lögum skuli beita, sbr.
3. gr., skal beita lögum þess lands sem samningur hefur sterkust tengsl við. Ef
 afmarkaður hluti samnings hefur nánari tengsl við annað land en það sem leiða
mundi af 1. málsl. þessarar málsgreinar er heimilt að beita lögum þess lands að
                     því er varðar þann hluta samningsins.
 Með fyrirvara um ákvæði 5. mgr. skal að jafnaði litið svo á að samningur hafi
sterkust tengsl við það land þar sem sá aðili sem efna á aðalskyldu samningsins
     býr við samningsgerðina. Þegar um er að ræða fyrirtæki, félag eða aðra
lögpersónu skal að jafnaði litið svo á að samningur hafi sterkust tengsl við það
land þar sem aðili hefur aðalstöðvar sínar. Ef samningurinn er gerður í tengslum
 við atvinnu eða atvinnurekstur viðkomandi aðila skal litið svo á að samningur
    hafi sterkust tengsl við það land þar sem sá sem aðalskylduna ber hefur
     aðalstarfsstöð sína. Ef efna á samning samkvæmt ákvæðum hans á annarri
  starfsstöð en þar sem aðili hefur aðalstarfsstöð sína skal beita lögum þess
                        lands þar sem sú starfsstöð er.
  Að því marki sem samningur varðar réttindi yfir fasteign, þ.m.t. afnotarétt,
   skal, þrátt fyrir ákvæði 2. mgr., að jafnaði litið svo á að samningur hafi
              sterkust tengsl við það land þar sem fasteignin er.
  Ákvæði 2. mgr. eiga ekki við þegar um er að ræða samninga um vöruflutninga.
   Þegar um slíkan samning er að ræða og flytjandi hefur, þegar samningur er
gerður, aðalstöðvar í sama landi og farmurinn er lestaður eða hann affermdur eða
í sama landi og aðalbækistöðvar sendanda eru skal litið svo á að samningur hafi
     sterkust tengsl við það land. Við beitingu þessa ákvæðis skal litið á
    farmsamning um einstaka ferð og aðra samninga sem hafa vöruflutninga sem
                  meginmarkmið sem samninga um vöruflutninga.
 Ákvæði 2. mgr. eiga ekki við ef ekki er unnt að afmarka aðalskyldu samnings. Á
  sama hátt eiga ákvæði 2., 3. og 4. mgr. ekki við ef af öllum aðstæðum verður
ráðið að samningurinn í heild hafi ríkari tengsl við annað land en það sem leiða
                             mundi af þeim ákvæðum.
                           5. gr. Neytendasamningar.
Grein þessi á við um samninga sem maður (neytandi) gerir um afhendingu vöru eða
 þjónustu í tilgangi sem telja verður að varði ekki atvinnu hans eða samning um
                          lán til að fjármagna kaupin.
Þrátt fyrir ákvæði 3. gr. getur ákvæði um lagaval í samningi aldrei takmarkað þá
 vernd sem neytandi nýtur samkvæmt ófrávíkjanlegum reglum í lögum þess ríkis á
                   Evrópska efnahagssvæðinu þar sem hann býr:
     a. ef undanfari samningsins var sérstakt tilboð til neytandans eða almenn
  auglýsing og allar nauðsynlegar ráðstafanir til samningsgerðarinnar af hans
                        hálfu fóru fram í því landi eða
     b. ef gagnaðilinn, eða umboðsmaður hans, tók við pöntun neytandans í því
                                   landi eða
     c. ef samningur er um sölu vöru og neytandinn ferðaðist frá því landi til
  annars lands og gerði pöntun sína þar, að því tilskildu að ferðin hafi verið
  skipulögð af seljandanum í þeim tilgangi að hvetja neytandann til kaupanna.
Ef um er að ræða samninga sem falla undir ákvæði þessarar greinar og aðilar hafa
   ekki samið um lagaval skv. 3. gr. gilda, þrátt fyrir ákvæði 4. gr., ákvæði
þessarar greinar, enda séu samningarnir gerðir við þær aðstæður sem lýst er í 2.
                                      mgr.
                   Ákvæði þessarar greinar eiga ekki við um:
                               a. flutningasamninga,
   b. samninga um kaup á þjónustu þegar þjónustuna á að láta í té að öllu leyti
                  í öðru landi en því þar sem neytandinn býr.
Þrátt fyrir ákvæði 4. mgr. eiga ákvæði þessarar greinar við um samning um kaup á
                  ferð þegar gisting er innifalin í kaupverði.
                             6. gr. Vinnusamningar.
   Þrátt fyrir ákvæði 3. gr. skulu vinnusamningar sem hafa að geyma ákvæði um
lagaval ekki leiða til lakari verndar launþega en þeir mundu njóta samkvæmt þeim
               ófrávíkjanlegum reglum sem leiða mundi af 2. mgr.
Þrátt fyrir ákvæði 4. gr. skulu eftirfarandi lög gilda um vinnusamninga sem ekki
                        hafa ákvæði að geyma um lagaval:
    a. lög þess lands þar sem launþegi starfar að jafnaði, enda þótt honum hafi
                 tímabundið verið falin störf í öðru landi, eða
   b. ef launþegi starfar að jafnaði ekki í neinu tilteknu landi gilda lög þess
            lands þar sem sú starfsstöð er sem réð hann til starfa.
      Ákvæði 2. mgr. eiga ekki við ef annað leiðir af aðstæðum í heild eða
  samningurinn hefur meiri tengsl við annað land en það sem a- og b-liðir vísa
                    til. Í því tilviki gilda lög þess lands.
                         7. gr. Ófrávíkjanlegar reglur.
Þegar beitt er lögum tiltekins lands samkvæmt lögum þessum er einnig heimilt að
 beita ófrávíkjanlegum reglum í lögum annars lands sem atvik málsins hafa náin
 tengsl við, ef og að því marki sem skylt er að beita þeim samkvæmt lögum þess
 lands, óháð því hvaða lög eiga annars við um samninginn. Þegar metið er hvaða
   ófrávíkjanlegu reglur eiga við skal litið til eðlis þeirra og tilgangs og
               afleiðinga þess að beita þeim eða beita þeim ekki.
Ekkert í lögum þessum takmarkar beitingu ófrávíkjanlegra reglna íslensks réttar,
  ef mál er rekið hér á landi, óháð því hvers lands lögum á annars að beita um
                                  samninginn.
                        8. gr. Efnislegt gildi samnings.
Tilvist og gildi samnings, eða einstakra ákvæða samnings, skal ákvarða samkvæmt
      þeim lögum sem eiga mundu við um samninginn samkvæmt lögum þessum ef
                samningurinn eða einstök ákvæði hans væru gild.
Þrátt fyrir ákvæði 1. mgr. getur aðili byggt á lögum þess lands þar sem hann býr
 til að sýna fram á að hann hafi ekki veitt samþykki sitt ef atvik eru með þeim
hætti að ósanngjarnt þykir að dæma um réttaráhrif athafna hans eftir þeim reglum
                           sem leiða mundi af 1. mgr.
                        9. gr. Formlegt gildi samnings.
 Samningur sem gerður er milli einstaklinga sem eru í sama landinu er formlega
 gildur ef hann fullnægir formkröfum laga þess lands sem um hann gilda samkvæmt
           lögum þessum eða lögum þess lands þar sem hann var gerður.
 Samningur sem gerður er milli tveggja einstaklinga sem ekki eru í sama landinu
  er formlega gildur ef hann fullnægir formkröfum laga þess lands sem gilda um
 hann samkvæmt lögum þessum eða lögum annars hvors landsins þar sem aðilar eru.
 Þegar samningur er gerður fyrir tilstilli umboðsmanns koma lög þess lands þar
  sem umboðsmaður gerir ráðstafanir sínar í stað laga þess lands þar sem aðili
                         samnings er skv. 1. og 2. mgr.
  Ráðstöfun sem ætlað er að hafa réttaráhrif í tengslum við gerðan samning eða
 fyrirhugaðan samning er gild ef hún fullnægir formkröfum þeirra laga sem gilda
 samkvæmt lögum þessum eða ættu við um samninginn ef hann væri gildur eða laga
                     þess lands þar sem ráðstöfun var gerð.
   Ákvæði 1.4. mgr. eiga ekki við um neytendasamninga sem gerðir eru við þær
  aðstæður sem lýst er í 2. mgr. 5. gr. Um formlegt gildi slíkra samninga fer
                 eftir lögum þess lands þar sem neytandinn býr.
 Þegar um er að ræða samninga um réttindi yfir fasteign, þ.m.t. afnotaréttindi,
 skulu, þrátt fyrir ákvæði 1.4. mgr., gilda um slíka samninga ófrávíkjanlegar
  formreglur laga þess lands þar sem fasteignin er ef þær reglur samkvæmt þeim
lögum gilda óháð því í hvaða landi samningurinn er gerður og óháð þeim lögum sem
                          annars gilda um samninginn.
                  10. gr. Gildissvið laga þeirra sem við eiga.
 Þau lög sem gilda um samning skv. 3.6. gr. og 12. gr. skulu einkum gilda um:
                                    a. túlkun,
                                    b. efndir,
   c. afleiðingar vanefnda, þ.m.t. ákvörðun bóta að svo miklu leyti sem þær eru
       ákvarðaðar samkvæmt lagareglum, með þeim takmörkunum sem leiðir af
                     réttarfarslögum um heimildir dómstóla,
         d. mismunandi lyktir samningsskuldbindinga, tómlæti og fyrningu,
                  e. afleiðingar þess að samningur telst ógildur.
 Þegar ákvarðað er hvort samningur hafi verið réttilega efndur eða ráðstafanir
þær sem gripið er til vegna vanefnda samnings séu lögmætar skal taka tillit til
               laga þess lands þar sem efndir samnings fara fram.
                            11. gr. Gerhæfisskortur.
 Þegar um er að ræða samning milli tveggja einstaklinga sem eru í sama landinu
getur einstaklingur sem hefur gerhæfi samkvæmt lögum þess lands því aðeins borið
     fyrir sig gerhæfisskort sem leiða mundi af lögum annars lands að hinn
samningsaðilinn hafi, þegar samningurinn var gerður, vitað eða hafi mátt vita um
                     gerhæfisskortinn samkvæmt þeim lögum.
                           12. gr. Framsal réttinda.
 Um gagnkvæmar skyldur framseljanda og framsalshafa í samningi sem felur í sér
   framsal réttinda gagnvart þriðja manni (skuldara) gilda lög þess lands sem
 samkvæmt lögum þessum eiga við um samning milli framseljanda og framsalshafa.
 Um heimild til framsals, samband framsalshafa og skuldara, skilyrði þess að á
framsali verði byggt gagnvart skuldara og um öll álitaefni um það hvort skyldur
 skuldara séu enn til staðar gilda lög þess lands sem eiga við um réttindi þau
                               sem framseld eru.
                           13. gr. Innlausn réttinda.
Nú á kröfuhafi samningskröfu á hendur skuldara og þriðja aðila er skylt að efna
 kröfuna gagnvart kröfuhafa, eða hann hefur í reynd efnt kröfuna vegna þeirrar
skyldu og þannig leyst hana til sín. Þá skulu lög þau sem gilda um skyldu þriðja
  manns til efnda gagnvart kröfuhafa einnig vera ákvarðandi um hvort og að hve
miklu leyti þriðji maður getur endurkrafið skuldara á grundvelli þeirra laga sem
                gilda um samningssamband kröfuhafa og skuldara.
   Sama regla og fram kemur í 1. mgr. á einnig við þegar sama samningsskyldan
 hvílir á mörgum aðilum og einn þeirra hefur efnt skylduna gagnvart kröfuhafa.

                 III. kafli. Um sönnunarbyrði, gildistöku o.fl.
                          14. gr. Sönnunarbyrði o.fl.
    Hafi lög þess lands sem gilda um samninga samkvæmt lögum þessum að geyma
         löglíkindareglur eða reglur um sönnunarbyrði skal beita þeim.
Samninga eða ráðstafanir sem ætlað er að hafa réttaráhrif má sanna á hvern þann
hátt sem heimill er samkvæmt íslenskum lögum þegar mál er rekið fyrir íslenskum
 dómstóli eða samkvæmt lögum þeim sem vísað er til í 9. gr., enda sé samningur
 eða ráðstöfun gild samkvæmt þeirri grein, að því tilskildu að hægt sé að koma
                     slíkri sönnunarfærslu við hér á landi.
                    15. gr. Bann við heimvísun og framvísun.
Með lögum lands sem lög þessi vísa til er átt við önnur lög en lagaskilareglur.
                            16. gr. Allsherjarregla.
 Því aðeins er heimilt að láta hjá líða að beita lögum tiltekins lands sem lög
þessi vísa til að þau teljist augljóslega andstæð góðum siðum og allsherjarreglu
                                  hér á landi.
                         17. gr. Bann við afturvirkni.
   Ákvæðum laga þessara verður aðeins beitt um samninga sem gerðir eru eftir
                               gildistöku þeirra.
               18. gr. Staða laga þessara gagnvart öðrum reglum.
 Sérreglur um lagaskil í öðrum lögum eða reglum, sem lögfestar eru hér á landi
vegna skuldbindinga sem felast í samningnum um Evrópska efnahagssvæðið eða öðrum
alþjóðasamningum, skulu ganga framar ákvæðum laga þessara að svo miklu leyti sem
                           þær fá ekki samrýmst þeim.
                              19. gr. Gildistaka.
                         Lög þessi öðlast þegar gildi.

References

   Visible links
   1. http://www.althingi.is/dba-bin/lawformpr.pl?lnr=2000043
