
   --------------------------------------------------------------------------

                                Lög um alferðir

                              1994 nr. 80 19. maí

   --------------------------------------------------------------------------

Tóku gildi 30. maí 1994. EES-samningurinn: XIX. viðauki tilskipun 84/450/EBE og
                                  90/314/EBE.

                     I. kafli. Gildissvið og orðskýringar.
     1. gr. Lög þessi gilda um samninga, sem gerðir eru á milli farkaupa og
      ferðaheildsala eða ferðasmásala, um kaup á alferðum, svo og um aðra
                         viðskiptahætti þar að lútandi.
               2. gr. Í lögum þessum merkja eftirfarandi hugtök:
    Alferð er fyrir fram ákveðin samsetning ekki færri en tveggja eftirfarandi
atriða, þegar ferð er seld eða boðin til sölu á heildarverði og þegar þjónustan
          tekur til lengri tíma en 24 klst. eða í henni felst gisting:
                                   a. flutnings,
                                   b. gistingar,
   c. annarrar þjónustu við ferðamenn sem tekur til verulegs hluta ferðarinnar.
    Það telst alferð þótt reikningar séu gerðir sérstaklega fyrir hvert atriði.
     Ferðaheildsali er sá sem setur saman alferð og býður hana til sölu, hvort
                     heldur beint eða gegnum ferðasmásala.
    Ferðasmásali er sá sem býður til sölu alferð sem ferðaheildsali hefur sett
                                     saman.
                   Farkaupi er einstaklingur eða lögpersóna sem:
              a. gerir samning um kaup á alferð (aðalsamningsaðili),
               b. aðalsamningsaðilinn semur um kaup á alferð fyrir,
        c. fengið hefur alferð framselda frá aðalsamningsaðila eða þeim sem
                aðalsamningsaðili samdi um kaup á alferð fyrir.

                       II. kafli. Gerð og efni samnings.
   3. gr. Í bæklingum og auglýsingum um alferðir skal tilgreina verð og allar
 upplýsingar sem ferðina snerta á greinargóðan og nákvæman hátt. Upplýsingar í
bæklingi eru bindandi fyrir ferðaheildsala, nema farkaupa hafi verið tilkynnt um
breytingar áður en samningur er gerður, samkomulag hafi orðið um breytingar eða
                   verðbreytingar séu heimilaðar skv. 7. gr.
 4. gr. Samning um kaup á alferðum skal gera skriflega eða á annan hátt sem er
ótvíræður og aðgengilegur fyrir farkaupa. Farkaupi skal fá afrit af samningnum.
Áður en samningur um alferð er gerður veitir ferðaheildsali eða smásali farkaupa
almennar upplýsingar um kröfur sem gerðar eru til vegabréfa og vegabréfsáritana
   og frest til að útvega slíkt, auk upplýsinga um heilbrigðisráðstafanir sem
  krafist er í viðkomandi ríkjum. Skulu upplýsingarnar veittar skriflega eða á
                             annan ótvíræðan hátt.
Ferðaheildsali eða smásali skal einnig veita farkaupa nánari upplýsingar um þau
 atriði sem eru nauðsynleg til að alferð sé farin. Skulu þær veittar skriflega
                          eða á annan ótvíræðan hátt.

           III. kafli. Afpöntun, framsal og verðbreytingar á alferð.
 5. gr. Afpanti farkaupi alferð getur seljandi krafist þóknunar sem er ákveðin
  með tilliti til þess hvenær afpantað er og hvers eðlis alferðin er. Áður en
samningur er gerður skal farkaupa tilkynnt hvaða skilmálar gilda um afpantanir.
         Farkaupi hefur rétt til að afpanta alferð vegna stríðsaðgerða,
 borgarastyrjaldar, lífshættulegra smitsjúkdóma eða annars sem hefur afgerandi
 áhrif á framkvæmd alferðar á áfangastað eða nálægt honum þegar a.m.k. 14 dagar
  eða færri eru til brottfarar. Í slíkum tilvikum á farkaupi kröfu á því að fá
 fulla endurgreiðslu að frádregnu staðfestingargjaldi. Þetta gildir þó ekki ef
 farkaupi hefði mátt sjá fyrir um framangreinda atburði og ástand er samningur
                                  var gerður.
 Áður en samningur um alferð er gerður skal seljandi veita farkaupa upplýsingar
um það hvaða möguleikar eru á að gera tryggingarsamning eða tryggja sig á annan
hátt gegn fjárhagslegu tjóni í þeim tilvikum að farkaupi getur ekki tekið þátt í
                                    alferð.
6. gr. Þegar farkaupi getur ekki nýtt sér alferð getur hann framselt bókun sína
til aðila sem fullnægir þátttökuskilyrðum. Ferðaheildsali eða ferðasmásali skal
     fá vitneskju um þetta með sanngjörnum fyrirvara áður en ferðin hefst.
 Framseljandi alferðar og framsalshafi eru þá sameiginlega og hvor í sínu lagi
    ábyrgir gagnvart ferðaheildsala eða smásala að því er varðar greiðslu á
     eftirstöðvum og öllum aukakostnaði er kann að leiða af slíku framsali.
 7. gr. Verð það, sem sett er fram í samningnum, skal haldast óbreytt nema því
 aðeins að þar sé skýrt tekið fram að verð geti hækkað eða lækkað og nákvæmlega
    sé tilgreint hvernig reiknað skuli út breytt verð. Einungis skal heimila
                                 breytingar á:
             a. flutningskostnaði, þar með töldum eldsneytiskostnaði,
       b. álögum, sköttum eða sérgreiðslum fyrir tiltekna þjónustu, svo sem
 lendingargjöldum eða gjöldum fyrir að fara um borð eða frá borði í höfnum og á
                                  flugvöllum,
                  c. gengi því sem á við um hina tilteknu alferð.
 Síðustu tuttugu daga fyrir brottfarardag má ekki hækka verð það sem í samningi
                                     segir.

   IV. kafli. Vanefndir ferðaheildsala eða ferðasmásala og réttindi farkaupa.
 8. gr. Geri ferðaheildsali breytingar á alferð áður en hún hefst ber honum að
 tilkynna það farkaupa svo fljótt sem unnt er. Sé um verulega breytingu að ræða
ber farkaupa að tilkynna ferðaheildsala eða smásala eins fljótt og unnt er hvort
 hann óski eftir að rifta samningnum eða gera viðbótarsamning er tilgreini þær
  breytingar sem gerðar eru á upphaflega samningnum og áhrif þeirra á verð og
                                  önnur kjör.
  Um leið og farkaupa er tilkynnt um breytingar á alferð skal upplýsa hann um
tilkynningarskyldu hans skv. 1. mgr., sem og um afleiðingar þess að sinna henni
   ekki. Eins skal upplýsa hann um það hvert ber að beina slíkri tilkynningu.
  9. gr. Ef farkaupi riftir samningi skv. 1. mgr. 8. gr. eða ef ferðaheildsali
aflýsir ferðinni á farkaupi rétt á að fá fulla endurgreiðslu eða taka í staðinn
 aðra alferð sambærilega að gæðum eða betri ef ferðaheildsali eða smásali getur
 boðið slík skipti. Ef ferðin, sem boðin er í staðinn, er ódýrari fær farkaupi
  verðmismuninn endurgreiddan. Ef ferðin er dýrari greiðir farkaupi mismuninn.
10. gr. Verði farkaupi fyrir tjóni vegna verulegra breytinga á ferðatilhögun eða
vegna þess að ferð hefur verið aflýst á hann rétt á skaðabótum, nema því aðeins
                             að ferðinni sé aflýst:
    a. vegna þess að fjöldi skráðra þátttakenda er minni en sú lágmarkstala sem
til þarf enda sé farkaupa tilkynnt um aflýsingu skriflega innan ákveðins frests
                      sem samið hefur verið um fyrir fram
   b. eða breytt vegna ófyrirsjáanlegra aðstæðna sem sá er ber þær fyrir sig fær
    engu um ráðið og hefði ekki getað komið í veg fyrir afleiðingar þeirra.
   11. gr. Ef alferðin fullnægir ekki ákvæðum alferðarsamnings getur farkaupi
   krafist þess að ráðin sé bót á því, nema það hafi í för með sér óeðlilegan
 kostnað eða veruleg óþægindi fyrir ferðaheildsala eða smásala. Ef ekki er hægt
 að bæta úr því sem á vantar eða einungis með lakari þjónustu á farkaupi rétt á
verðlækkun á ferðinni sem jafngildir mismuninum á þeirri þjónustu sem samið var
                           um og þeirri sem veitt er.
Ef verulegur hluti þeirrar þjónustu, sem samningur kveður á um, er ekki veittur
eða er verulega ófullnægjandi getur farkaupi rift samningnum nema ferðaheildsali
  eða ferðasmásali ráði bót á vandanum innan sanngjarnra tímamarka farkaupa að
   kostnaðarlausu. Ef flutningur er þáttur alferðar og farkaupi kýs að rifta
samningi getur hann krafist þess að vera fluttur sér að kostnaðarlausu til þess
     staðar þar sem alferð hófst eða á annan stað sem aðilar hafa samið um.
Farkaupi verður að tilkynna þeim er hann gerði alferðarsamning við eða fulltrúa
 hans, eins fljótt og kostur er, um hverja þá vanefnd er hann verður var við á
    framkvæmd samnings. Þessa skyldu verður að taka skýrt fram í samningnum.
  12. gr. Ferðaheildsali og ferðasmásali bera sameiginlega og hvor í sínu lagi
ábyrgð gagnvart farkaupa á því að staðið sé við framkvæmd samningsins, hvort sem
           hún er í höndum þeirra sjálfra eða annarra þjónustuaðila.
  13. gr. Verði farkaupi fyrir meiðslum eða eignatjóni vegna þess að alferð er
 ófullnægjandi á hann rétt á skaðabótum, nema því aðeins að vanefnd á framkvæmd
samnings verði ekki rakin til vanrækslu seljanda eða annars þjónustuaðila af því
                              að vanefndirnar eru:
                                 a. sök farkaupa,
   b. sök þriðja aðila sem ekki tengist þeirri þjónustu sem samið var um og eru
                      ófyrirsjáanlegar eða óhjákvæmilegar,
    c. vegna óviðráðanlegra aðstæðna (force majeure) eða atburðar sem veitandi
        þjónustunnar gat með engu móti séð fyrir eða komið í veg fyrir.
14. gr. Ferðaheildsali eða ferðasmásali getur takmarkað skaðabætur sem honum ber
að greiða skv. 13. gr. í samræmi við takmarkanir sem kveðið er á um í landslögum
           eða alþjóðasamningum sem gilda um einstaka þætti alferðar.

                          V. kafli. Skyldur farkaupa.
  15. gr. Farkaupa ber að hlýða fyrirmælum fararstjóra og starfsmanna annarra
                 þjónustuaðila við framkvæmd alferðarsamnings.
Sé um að ræða verulegar vanefndir farkaupa á skyldum hans samkvæmt lögum þessum
   og 1. mgr. getur ferðaheildsali eða ferðasmásali útilokað hann frá frekari
þátttöku í viðkomandi alferð eða komið í veg fyrir að hann hefji hana og krafið
 hann um fullt verð fyrir ferðina. Ef ferð er hafin verður farkaupi sjálfur að
  standa straum af viðbótarkostnaði sem leiðir af útilokun hans frá ferðinni.

                          VI. kafli. Gildistaka o.fl.
   16. gr. Samgönguráðherra er heimilt að setja nánari reglur^1) um framkvæmd
 þessara laga, m.a. um efni upplýsingabæklings til farkaupa, afpöntunarskilmála
   og aðrar upplýsingar um alferðir og atriði sem taka þarf fram í samningi.
                                ^1)[2]Rg. 156/1995.
  17. gr. Eftirlit með framkvæmd laga þessara er í höndum Samkeppnisstofnunar.
   18. gr. Brot gegn lögum þessum varða sektum nema þyngri refsing liggi við
                             samkvæmt öðrum lögum.
19. gr. Lög þessi öðlast þegar gildi. Lög þessi gilda ekki um alferðir sem samið
                 hefur verið um fyrir gildistöku þessara laga.

References

   Visible links
   1. http://www.althingi.is/dba-bin/lawformpr.pl?lnr=1994080
   2. http://www.reglugerd.is/interpro/dkm/WebGuard.nsf/key2/156-1995
