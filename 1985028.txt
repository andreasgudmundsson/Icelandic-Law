
   --------------------------------------------------------------------------

                                   Lög um varnir gegn snjóflóðum og skriðuföllum

                              1985 nr. 28 4. júní

   --------------------------------------------------------------------------

                                     1. gr.
             Vinna skal að vörnum gegn tjóni og slysum af völdum snjóflóða og
                            skriðufalla svo sem fyrir er mælt í lögum þessum.
             Samheitið ofanflóð er hér eftir notað um snjóflóð og skriðuföll.

                                     2. gr.
          Meta skal hættu á ofanflóðum í þeim sveitarfélögum þar sem ofanflóð
              hafa fallið á byggð eða nærri henni eða hætta er talin á slíku.
                 Hættumat skal ná til byggðra svæða, svo og annarra svæða sem
                                                            skipuleggja skal.
          Taka skal fullt tillit til hættumats við [alla skipulagsgerð]^1) og
                    skal matið lagt fram sem fylgiskjal með skipulagstillögu.

   ^1)[2]L. 151/1995, 1. gr.

                                     3. gr.
        [Veðurstofa Íslands skal annast gerð hættumats skv. 2. gr. á
   grundvelli sérfræðilegrar þekkingar á eðli og afleiðingum snjóflóða.
        Reglur^1) um notkun á hættumati, flokkun hættusvæða og nýtingu
   þeirra, svo og gerð varnarvirkja, skulu settar af umhverfisráðherra, að
   höfðu samráði við Veðurstofuna.
        Almannavarnir ríkisins skulu annast gerð neyðaráætlana og sjá um
   leiðbeiningar og almenningsfræðslu um hættu af ofanflóðum í samvinnu við
   Veðurstofuna.]^2)

   ^1)Rg. 376/1995.^2)[3]L. 151/1995, 2. gr.

                                     4. gr.
        [Þegar Veðurstofa Íslands, að höfðu samráði við lögreglustjóra og
   almannavarnanefnd, gefur út viðvörun um staðbundna snjóflóðahættu og lýsir
   yfir hættuástandi skal fólk flutt á brott úr öllu húsnæði á svæðum, sem
   tilgreind skulu í viðvörun Veðurstofunnar, í samræmi við gildandi
   neyðaráætlun. Svæði þessi skulu afmörkuð á sérstökum uppdráttum sem
   Veðurstofan skal sjá um að gera á grundvelli sérfræðilegrar þekkingar á
   eðli og afleiðingum snjóflóða. Skulu uppdrættirnir staðfestir af
   umhverfisráðherra og kynntir Almannavörnum ríkisins og almannavarnanefndum
   á hlutaðeigandi stöðum.
        Lögreglustjóri og almannavarnanefnd sjá um að rýma húsnæði skv. 1.
   mgr. og má beita valdi í því skyni ef þörf krefur. Á meðan hættuástand
   varir er öll umferð bönnuð um það svæði, sem rýmt hefur verið, nema með
   sérstöku leyfi lögreglustjóra.
        Veðurstofan tekur ákvörðun um það hvenær hættuástandi skuli aflétt,
   að höfðu samráði við lögreglustjóra og almannavarnanefndir.]^1)

   ^1)[4]L. 151/1995, 3. gr.

                                     5. gr.
        Veðurstofa Íslands skal annast öflun gagna um snjóflóð og
   snjóflóðahættu og úrvinnslu úr þeim. Hún skal annast mælingar á snjóalögum
   og rannsóknir á þeim með sérstöku tilliti til snjóflóðahættu og gefa út
   viðvaranir um hana.

                                     6. gr.
        [Veðurstofa Íslands skal ráða starfsmenn til að kanna og fylgjast með
   landfræðilegum og veðurfarslegum aðstæðum með tilliti til hættu af
   snjóflóðum og/eða skriðuföllum í þeim umdæmum þar sem þörf er á slíkum
   athugunum. Veðurstofan skal hafa samráð við hlutaðeigandi lögreglustjóra
   við ráðningu þessara starfsmanna.]^1)

   ^1)[5]L. 151/1995, 4. gr.

                                     7. gr.
        [Sveitarstjórn lætur, að fengnu samþykki nefndar skv. 8. gr., gera
   tillögu að varnarvirkjum fyrir hættusvæði sem byggð eru eða byggð verða
   samkvæmt aðalskipulagi.
        Sé hagkvæmara talið, til að tryggja öryggi íbúa gagnvart ofanflóðum,
   er sveitarstjórn heimilt að gera tillögu um að kaupa eða flytja húseignir
   í stað annarra varnaraðgerða sem ofanflóðasjóður fjármagnar að hluta eða
   öllu leyti samkvæmt þessum lögum.
        Greiðsla úr sjóðnum miðast við staðgreiðslumarkaðsverð sambærilegra
   húseigna í sveitarfélaginu utan hættusvæða. Við ákvörðun þess skal ekki
   tekið tillit til hækkunar á markaðsverði sem rekja má til ákvörðunar um
   kaup á húseignum á hættusvæði.
        Heimilt er að miða greiðslu úr sjóðnum við framreiknað kaupverð
   húseignar, sem keypt hefur verið á síðustu árum, ásamt mati á kostnaði
   núverandi eiganda af endurbótum hennar, ef fyrir liggur að staðsetning
   húseignar á hættusvæði eða í námunda við það hefur haft áhrif til lækkunar
   markaðsverðs.
        Eigi húseigandi ekki kost á sambærilegri húseign í sveitarfélaginu
   til kaups og byggi hann nýja húseign í sveitarfélaginu til íbúðar fyrir
   sig og fjölskyldu sína er heimilt að miða greiðslu úr sjóðnum við
   brunabótamat vátryggingafélags sem í gildi var á þeim tíma þegar ofanflóð
   féll. Sé ákveðið að inna greiðslu af hendi vegna yfirvofandi hættu, án
   þess að flóð hafi fallið, er við sömu aðstæður heimilt að miða hana við
   brunabótamat vátryggingafélags sem í gildi var við síðustu áramót. Sé
   brunabótamat hærra en endurstofnverð húseignar, að frádregnum afskriftum
   vegna aldurs og byggingarefnis eignarinnar, skal greiðsla miðast við
   endurstofnverð sem þannig er reiknað.
        Sjóðurinn greiðir ekki fyrir kaup á húseign, sem unnt er að flytja,
   nema heildarkostnaður við flutning sé hærri en kaupverð skv. 5. mgr.
        Hlutaðeigandi sveitarsjóður verður eigandi húseigna sem keyptar eru
   samkvæmt þessari grein.
        Náist ekki samkomulag um kaup á húseign er sveitarstjórn heimilt að
   taka eignina eignarnámi.
        Ekki má hefja byggingar á óbyggðum hættusvæðum né þétta þá byggð, sem
   fyrir er á hættusvæðum, fyrr en tilskildum varnarvirkjum hefur verið komið
   upp.]^1)

   ^1)[6]L. 151/1995, 5. gr.

                                     8. gr.
        [Tillaga sveitarstjórnar skv. 7. gr. ásamt framkvæmda- og
   kostnaðaráætlun skal lögð fyrir þriggja manna nefnd, skipaða fulltrúum
   umhverfisráðherra, félagsmálaráðherra og Sambands íslenskra sveitarfélaga.
   Fallist nefndin á tillöguna öðlast sú ákvörðun gildi að fenginni
   staðfestingu umhverfisráðherra.
        Ráðherra getur sett nánari reglur um störf nefndar skv. 1. mgr.]^1)

   ^1)[7]L. 151/1995, 6. gr.

                                     9. gr.
        Sveitarstjórnir skulu annast framkvæmdir hver í sínu umdæmi í samræmi
   við samþykktar áætlanir. Framkvæmdir skulu unnar á grundvelli útboða þar
   sem því verður við komið. Áður en framkvæmdir hefjast skal liggja fyrir
   staðfesting ráðherra, sbr. 8. gr.
        [Sveitarstjórn ber ábyrgð á viðhaldi varnarvirkja.]^1)

   ^1)[8]L. 50/1995, 3. gr.

                                    10. gr.
        Stofna skal sérstakan sjóð, ofanflóðasjóð, er sé í vörslu
   Viðlagatryggingar Íslands. Tekjur sjóðsins skulu vera:

   1.
           [5% af árlegum heildariðgjaldatekjum Viðlagatryggingar Íslands. Á
           árunum 199599, eða vegna fimm næstu iðgjaldaára, verða þær þó 10%
           aukaálag á iðgjöld viðlagatrygginga samkvæmt [9]lögum nr. 36/1995
           og á árunum 19952000, eða vegna sex næstu iðgjaldaára, 38% af
           heildariðgjaldatekjum Viðlagatryggingar Íslands.]^1)
   2.
           Árlegt framlag á fjárlögum í samræmi við framkvæmdaáætlun sem lögð
           skal fram við gerð fjárlaga hverju sinni.
   3.
           Aðrar tekjur.

   ^1)[10]L. 102/1995, 1. gr.

                                    11. gr.
        [Fé ofanflóðasjóðs, sbr. 10. gr., skal notað til að greiða kostnað
   við varnir gegn ofanflóðum sem hér segir:

   1.
           Greiða skal allan kostnað vegna athugana skv. 6. gr. í samræmi við
           nánari reglur sem [umhverfisráðherra]^1) setur.
   2.
           Greiða skal allan kostnað við gerð hættumats [skv. 3. gr. og
           uppdrátta skv. 4. gr.]^1)
   3.
           Greiða [skal allan kostnað]^1) við kaup og uppsetningu á tækjum og
           búnaði sem sérstaklega er aflað til rannsókna og eftirlits með
           ofanflóðahættu. Sama gildir um kostnað við rannsóknir sem miða að
           því að bæta [hættumat og hönnun]^1) varnarmannvirkja.
   4.
           Greiða má allt að 90% af kostnaði við undirbúning og framkvæmdir
           við varnarvirki. Kostnaður við kaup á löndum, lóðum og húseignum
           auk kostnaðar við flutning þeirra vegna varna telst með
           framkvæmdakostnaði.
   5.
           Greiða má allt að 60% af kostnaði við viðhald varnarvirkja.

        [Umhverfisráðherra ákveður úthlutun úr ofanflóðasjóði að fengnum
   tillögum Veðurstofu Íslands, þegar um er að ræða úthlutun skv. 1.3.
   tölul., en að fengnum tillögum nefndar skv. 8. gr., þegar um er að ræða
   úthlutun skv. 4.5. tölul.]^1) Ráðherra er heimilt að veita sveitarfélögum
   lán úr ofanflóðasjóði sem nemur kostnaðarhlut þeirra skv. 4. tölul. 1.
   mgr., enda sé viðkomandi sveitarfélagi fjárhagslega ofviða að leggja fram
   sinn kostnaðarhlut. Um lánskjör fer eftir nánari ákvörðun ráðherra.]^2)

   ^1)[11]L. 151/1995, 7. gr.^2)[12]L. 50/1995, 4. gr.

                                    12. gr.
        Fella skal niður eða endurgreiða aðflutningsgjöld og sölugjald af
   efni og tækjum sem flutt eru sérstaklega til landsins til varna gegn
   ofanflóðum.

                                    13. gr.
        Kostnaður vegna [nefndar skv. 8. gr.]^1) greiðist úr ríkissjóði.

   ^1)[13]L. 151/1995, 8. gr.

                                    14. gr.
        [Umhverfisráðherra]^1) setur með reglugerð nánari ákvæði um framkvæmd
   laga þessara.

   ^1)[14]L. 151/1995, 9. gr.

                                    [15. gr.
        Endurskoða skal lög þessi á árinu 1996 og skal stefnt að því að
   frumvarp til nýrra laga um varnir gegn snjóflóðum og skriðuföllum verði
   lagt fyrir Alþingi eigi síðar en í desembermánuði 1996.]^1)

   ^1)[15]L. 151/1995, 10. gr.

                                  [16. gr.]^1)
        Lög þessi öðlast þegar gildi.

   ^1)[16]L. 151/1995, 10. gr.

                            [Ákvæði til bráðabirgða.
                                       I.
        Starfsmenn þeir, sem ráðnir hafa verið af lögreglustjórum skv. 6. gr.
   laganna, skulu sjálfkrafa verða starfsmenn Veðurstofu Íslands, enda skulu
   laun þeirra og önnur kjör ekki verða lakari við þá breytingu en um hefur
   verið samið.]^1)

   ^1)[17]L. 151/1995, 11. gr.

                                      [II.
        Í þeim sveitarfélögum þar sem snjóflóð hafa fallið á árinu 1995 skal
   gilda svohljóðandi regla um heimild til greiðslu úr ofanflóðasjóði í stað
   ákvæðis 5. mgr. 7. gr.:

   Eigi húseigandi ekki kost á sambærilegri húseign í sveitarfélaginu til
   kaups og byggi hann nýja húseign í sveitarfélaginu til íbúðar fyrir sig og
   fjölskyldu sína er heimilt að miða greiðslu úr sjóðnum við brunabótamat.
   Sé brunabótamat hærra en endurstofnverð húseignar skal greiðsla miðast við
   endurstofnverð. Enn fremur er heimilt að inna af hendi greiðslu úr sjóðnum
   til húseiganda sem orðið hefur fyrir tjóni í snjóflóði á árinu 1995 þannig
   að heildargreiðsla til hans, að meðtöldum bótum frá Viðlagatryggingu
   Íslands, verði sambærileg við greiðslu til annarra húseigenda samkvæmt
   þessu ákvæði.]^1)

   ^1)[18]L. 151/1995, 12. gr.

References

   Visible links
   1. http://www.althingi.is/dba-bin/lawformpr.pl?lnr=1985028
   2. file:///altext/stjt/1995.151.html
   3. file:///altext/stjt/1995.151.html
   4. file:///altext/stjt/1995.151.html
   5. file:///altext/stjt/1995.151.html
   6. file:///altext/stjt/1995.151.html
   7. file:///altext/stjt/1995.151.html
   8. file:///altext/stjt/1995.050.html
   9. file:///altext/stjt/1995.036.html
  10. file:///altext/stjt/1995.102.html
  11. file:///altext/stjt/1995.151.html
  12. file:///altext/stjt/1995.050.html
  13. file:///altext/stjt/1995.151.html
  14. file:///altext/stjt/1995.151.html
  15. file:///altext/stjt/1995.151.html
  16. file:///altext/stjt/1995.151.html
  17. file:///altext/stjt/1995.151.html
  18. file:///altext/stjt/1995.151.html
