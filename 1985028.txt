
   --------------------------------------------------------------------------

                                   Lög um varnir gegn snjóflóðum og skriðuföllum

                              1985 nr. 28 4. júní

   --------------------------------------------------------------------------

                                     1. gr.
             Vinna skal að vörnum gegn tjóni og slysum af völdum snjóflóða og
                            skriðufalla svo sem fyrir er mælt í lögum þessum.
             Samheitið ofanflóð er hér eftir notað um snjóflóð og skriðuföll.

                                     2. gr.
          Meta skal hættu á ofanflóðum í þeim sveitarfélögum þar sem ofanflóð
              hafa fallið á byggð eða nærri henni eða hætta er talin á slíku.
                 Hættumat skal ná til byggðra svæða, svo og annarra svæða sem
                                                            skipuleggja skal.
        Taka skal fullt tillit til hættumats við skipulagningu nýrra svæða og
                    skal matið lagt fram sem fylgiskjal með skipulagstillögu.

                                     3. gr.
             Almannavarnir ríkisins skulu annast hættumat, setja reglur^1) um
        forsendur og aðferðir við gerð þess, um flokkun hættusvæða og nýtingu
                                            þeirra, svo og gerð varnarvirkja.
                        Reglur þessar skulu staðfestar af félagsmálaráðherra.
         Almannavarnir ríkisins skulu einnig annast gerð neyðaráætlana og sjá
                um leiðbeiningar og almenningsfræðslu um hættu af ofanflóðum.

   ^1)Rg. 376/1995.

                                     4. gr.
        Sérstök nefnd, ofanflóðanefnd, skal vera Almannavörnum ríkisins til
   ráðuneytis um þessi mál.
        Almannavarnir ríkisins, Raunvísindastofnun Háskóla Íslands,
   Skipulagsstjórn ríkisins, Veðurstofa Íslands og Viðlagatrygging Íslands
   tilnefna sinn manninn hver í nefndina. Fulltrúi Almannavarna ríkisins skal
   vera formaður.
        Verkefni ofanflóðanefndar er að fjalla um tillögur sem berast og gera
   endanlegar tillögur til Almannavarna ríkisins um allt sem varðar varnir
   gegn ofanflóðum.

                                     5. gr.
        Veðurstofa Íslands skal annast öflun gagna um snjóflóð og
   snjóflóðahættu og úrvinnslu úr þeim. Hún skal annast mælingar á snjóalögum
   og rannsóknir á þeim með sérstöku tilliti til snjóflóðahættu og gefa út
   viðvaranir um hana.

                                     6. gr.
        [Lögreglustjórar skulu ráða starfsmenn til að kanna og fylgjast með
   landfræðilegum og veðurfarslegum aðstæðum með tilliti til hættu af
   snjóflóðum og/eða skriðuföllum í þeim umdæmum þar sem þörf er á slíkum
   athugunum að mati Almannavarna ríkisins. Lögreglustjórar skulu hafa samráð
   við sveitarstjórnir og almannavarnanefndir í umdæmi sínu, svo og
   Veðurstofu Íslands, við ráðningu þessara starfsmanna.
        Starfsmenn, sem ráðnir eru skv. 1. mgr., skulu starfa undir stjórn
   viðkomandi lögreglustjóra, en athuganir þeirra skulu gerðar í samræmi við
   vinnureglur og önnur fyrirmæli Veðurstofu Íslands. Við athuganir sínar
   skulu starfsmennirnir hafa samráð við viðkomandi sveitarstjórnir eftir því
   sem frekast er unnt. Veðurstofan skal annast þjálfun starfsmannanna.]^1)

   ^1)[2]L. 50/1995, 1. gr.

                                     7. gr.
        Sveitarstjórn lætur gera tillögu að varnarvirkjum fyrir hættusvæði
   sem byggð eru eða byggð verða samkvæmt aðalskipulagi.
        [Sé hagkvæmara talið, til að tryggja öryggi íbúa gagnvart ofanflóðum,
   er sveitarstjórn heimilt að gera tillögu um að kaupa húseignir í stað
   annarra varnaraðgerða sem ofanflóðasjóður fjármagnar að hluta eða öllu
   leyti samkvæmt þessum lögum. Um greiðslur til sveitarfélags vegna slíkra
   kaupa fer skv. 4. tölul. 1. mgr. 11. gr. Náist ekki samkomulag um kaup á
   húseign er sveitarstjórn heimilt að taka eignina eignarnámi.]^1)
        Ekki má hefja byggingar á óbyggðum hættusvæðum né þétta þá byggð, sem
   fyrir er á hættusvæðum, fyrr en tilskildum varnarvirkjum hefur verið komið
   upp.

   ^1)[3]L. 50/1995, 2. gr.

                                     8. gr.
        Tillögur sveitarstjórnar ásamt framkvæmda- og kostnaðaráætlun skulu
   lagðar fyrir Almannavarnir ríkisins og öðlast gildi að fengnu samþykki
   þeirra og staðfestingu félagsmálaráðherra.

                                     9. gr.
        Sveitarstjórnir skulu annast framkvæmdir hver í sínu umdæmi í samræmi
   við samþykktar áætlanir. Framkvæmdir skulu unnar á grundvelli útboða þar
   sem því verður við komið. Áður en framkvæmdir hefjast skal liggja fyrir
   staðfesting ráðherra, sbr. 8. gr.
        [Sveitarstjórn ber ábyrgð á viðhaldi varnarvirkja.]^1)

   ^1)[4]L. 50/1995, 3. gr.

                                    10. gr.
        Stofna skal sérstakan sjóð, ofanflóðasjóð, er sé í vörslu
   Viðlagatryggingar Íslands. Tekjur sjóðsins skulu vera:

   1.
           [5% af árlegum heildariðgjaldatekjum Viðlagatryggingar Íslands. Á
           árunum 199599, eða vegna fimm næstu iðgjaldaára, verða þær þó 10%
           aukaálag á iðgjöld viðlagatrygginga samkvæmt [5]lögum nr. 36/1995
           og á árunum 19952000, eða vegna sex næstu iðgjaldaára, 38% af
           heildariðgjaldatekjum Viðlagatryggingar Íslands.]^1)
   2.
           Árlegt framlag á fjárlögum í samræmi við framkvæmdaáætlun sem lögð
           skal fram við gerð fjárlaga hverju sinni.
   3.
           Aðrar tekjur.

   ^1)[6]L. 102/1995, 1. gr.

                                    11. gr.
        [Fé ofanflóðasjóðs, sbr. 10. gr., skal notað til að greiða kostnað
   við varnir gegn ofanflóðum sem hér segir:

   1.
           Greiða skal allan kostnað vegna athugana skv. 6. gr. í samræmi við
           nánari reglur sem félagsmálaráðherra setur.
   2.
           Greiða skal allan kostnað við gerð hættumats.
   3.
           Greiða má allt að 100% af kostnaði við kaup og uppsetningu á
           tækjum og búnaði sem sérstaklega er aflað til rannsókna og
           eftirlits með ofanflóðahættu. Sama gildir um kostnað við
           rannsóknir sem miða að því að bæta hönnun og auka nýtingu
           varnarmannvirkja.
   4.
           Greiða má allt að 90% af kostnaði við undirbúning og framkvæmdir
           við varnarvirki. Kostnaður við kaup á löndum, lóðum og húseignum
           auk kostnaðar við flutning þeirra vegna varna telst með
           framkvæmdakostnaði.
   5.
           Greiða má allt að 60% af kostnaði við viðhald varnarvirkja.

        Félagsmálaráðherra ákveður úthlutun úr ofanflóðasjóði að fengnum
   tillögum Almannavarna ríkisins. Ráðherra er heimilt að veita
   sveitarfélögum lán úr ofanflóðasjóði sem nemur kostnaðarhlut þeirra skv.
   4. tölul. 1. mgr., enda sé viðkomandi sveitarfélagi fjárhagslega ofviða að
   leggja fram sinn kostnaðarhlut. Um lánskjör fer eftir nánari ákvörðun
   ráðherra.]^1)

   ^1)[7]L. 50/1995, 4. gr.

                                    12. gr.
        Fella skal niður eða endurgreiða aðflutningsgjöld og sölugjald af
   efni og tækjum sem flutt eru sérstaklega til landsins til varna gegn
   ofanflóðum.

                                    13. gr.
        Kostnaður vegna ofanflóðanefndar, sbr. 4. gr., greiðist úr
   ríkissjóði.

                                    14. gr.
        Félagsmálaráðherra setur með reglugerð nánari ákvæði um framkvæmd
   laga þessara.

                                    15. gr.
        Lög þessi öðlast þegar gildi.

References

   Visible links
   1. http://www.althingi.is/dba-bin/lawformpr.pl?lnr=1985028
   2. file:///altext/stjt/1995.050.html
   3. file:///altext/stjt/1995.050.html
   4. file:///altext/stjt/1995.050.html
   5. file:///altext/stjt/1995.036.html
   6. file:///altext/stjt/1995.102.html
   7. file:///altext/stjt/1995.050.html
