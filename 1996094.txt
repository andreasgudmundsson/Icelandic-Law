
   --------------------------------------------------------------------------

                                    Lög um staðgreiðslu skatts á fjármagnstekjur

                              1996 nr. 94 14. júní

   --------------------------------------------------------------------------

                                 Upphafsákvæði.
                                     1. gr.
        Innheimta skal í staðgreiðslu 10% tekjuskatt til ríkissjóðs af vöxtum
   og arði eins og nánar er kveðið á um í lögum þessum. Staðgreiðsla samkvæmt
    þessum lögum er bráðabirgðagreiðsla tekjuskatts nema annað sé tekið fram.
             Hjá lögaðilum, sbr. [2]2. gr. laga nr. 75/1981, um tekjuskatt og
          eignarskatt, og hjá einstaklingum vegna fjármagnstekna er myndast í
   atvinnurekstri þeirra eða sjálfstæðri starfsemi skal réttilega ákvörðuð og
      innborguð staðgreiðsla á fjármagnstekjur vera bráðabirgðagreiðsla upp í
      væntanlegan álagðan tekjuskatt eða önnur opinber gjöld sem lögð verða á
                                                         slíka rekstraraðila.
                        Gera skal grein fyrir vaxtatekjum og arði ásamt öðrum
    fjármagnstekjum, svo og afdreginni staðgreiðslu á skattframtali eða eftir
            atvikum greinargerðum, að tekjuári liðnu. Skattstjóri skal annast
                 álagningu og fylgjast með að staðgreiðslu hafi verið skilað.

                              Skattskyldir aðilar.
                                     2. gr.
                  Skyldir til að greiða skatt skv. 1. gr. og sæta innheimtu í
   staðgreiðslu hans eru allir þeir sem fá vaxtatekjur og arðstekjur, sbr. þó
                                                                      3. mgr.
          Greiðsluskylda samkvæmt þessari grein tekur til þeirra lögaðila sem
       undanþegnir eru skattskyldu skv. 2., 3., 5., 6. og 7. tölul. [3]4. gr.
        laga nr. 75/1981, um tekjuskatt og eignarskatt. Réttilega ákvörðuð og
    innborguð staðgreiðsla þessara aðila er fullnaðargreiðsla án þess að fram
      þurfi að fara frekari ákvörðun eða álagning tekjuskatts á vexti eða arð
     hjá þeim. Þó skulu þeir aðilar, sem þessi málsgrein tekur til og sjálfir
    annast um innheimtu vaxta í eigin lánaumsýslu eða fá vaxtatekjur sem ekki
             er dregin af staðgreiðsla, t.d. afföll eða gengishagnaður, skila
       greinargerð um þær vaxtatekjur til skattyfirvalda og standa skil á 10%
       tekjuskatti af slíkum vöxtum að tekjuári loknu. Þeir aðilar, sem þessi
     málsgrein tekur til og hafa aðrar fjármagnstekjur en vexti og arð, skulu
        sömuleiðis standa skil á 10% tekjuskatti af slíkum tekjum að tekjuári
   loknu. Skal ríkisskattstjóri setja nánari reglur um skilagreinar og skil í
                                                              þessu sambandi.
           Undanþegnir skyldu skv. 1. mgr. eru: Forseti Íslands og maki hans,
             erlend ríki og alþjóðastofnanir, Lánasjóður íslenskra námsmanna,
         Byggðastofnun, Byggingarsjóður ríkisins, Byggingarsjóður verkamanna,
       Framkvæmdasjóður fatlaðra, Framkvæmdasjóður aldraðra, Framleiðnisjóður
   landbúnaðarins, Lánasjóður sveitarfélaga og Lánasjóður Vestur-Norðurlanda,
     Seðlabanki Íslands, lánastofnanir sem skattskyldar eru samkvæmt [4]lögum
       nr. 65/1982, með síðari breytingum, og lífeyrissjóðir, sbr. [5]lög nr.
                                                                     55/1980.

                                  Skilaskylda.
                                     3. gr.
         Skylda til að draga staðgreiðslu af vaxtatekjum og afföllum og skila
       í ríkissjóð hvílir á innlendum innlánsstofnunum, verðbréfafyrirtækjum,
        verðbréfamiðlurum, eignarleigufyrirtækjum og öðrum fjármálastofnunum,
               lögmönnum, löggiltum endurskoðendum og öðrum fjárvörsluaðilum,
         tryggingafélögum, svo og sérhverjum öðrum aðilum sem hafa atvinnu af
        fjárvörslu, milligöngu eða innheimtu í verðbréfaviðskiptum eða annast
                                                        innheimtu fyrir aðra.
         Skylda til að draga staðgreiðslu af arði og skila í ríkissjóð hvílir
           á lögaðilum, sbr. 1. tölul. 1. mgr. [6]2. gr. laga nr. 75/1981, um
                                                   tekjuskatt og eignarskatt.

                                  Skattstofn.
                                     4. gr.
         Vaxtatekjur til staðgreiðslu samkvæmt lögum þessum teljast vextir og
   afföll, sbr. [7]8. gr. laga nr. 75/1981, um tekjuskatt og eignarskatt, með
                                                  síðari breytingum, svo sem:

   1.
           Vextir af innstæðum í innlendum bönkum, sparisjóðum og
           innlánsdeildum samvinnufélaga, á póstgíróreikningum og
           orlofsfjárreikningum, svo og vextir af verðbréfum sem hliðstæðar
           reglur gilda um samkvæmt sérlögum. Til vaxta teljast enn fremur
           verðbætur á höfuðstól og vexti, verðbætur á inneignir og kröfur
           sem bera ekki vexti og happdrættisvinningar sem greiddir eru í
           stað vaxta.
   2.
           Vextir af stofnsjóðseign í gagnkvæmum vátrygginga- og
           ábyrgðarfélögum, kaupfélögum og öðrum samvinnufélögum, sbr. 2.
           tölul. 1. mgr. [8]2. gr. laga nr. 75/1981, um tekjuskatt og
           eignarskatt.
   3.
           Vextir hjá innlendum aðilum af sérhverjum öðrum innstæðum og
           inneignum en um getur í 1. og 2. tölul., þar með taldir vextir af
           víxlum, verðbréfum og öllum öðrum kröfum sem bera vexti. Með
           vöxtum teljast einnig verðbætur og happdrættisvinningar á sama
           hátt og um getur í 1. tölul.
   4.
           Hvers kyns tekjur af hlutdeildarskírteinum.
   5.
           Hvers kyns tekjur af lífeyristryggingum, söfnunartryggingum,
           einstaklinga hjá tryggingafélögum.
   6.
           Hvers kyns aðrar tekjur af peningalegum eignum sem telja má til
           vaxta af þeim, sbr. þó 2. mgr.

                 Ekki skal telja gengishagnað til stofns til staðgreiðslu. Um
            skattgreiðslu af slíkum tekjum fer eftir [9]lögum nr. 75/1981, um
       tekjuskatt og eignarskatt, og skal skatturinn ákvarðaður við álagningu
     opinberra gjalda næsta ár á eftir tekjuári ásamt álagi á skattfjárhæðina
                                                         samkvæmt þeim lögum.
               Stofn til staðgreiðslu sem arður samkvæmt lögum þessum teljast
           arðstekjur, sbr. 4. tölul. C-liðar [10]7. gr. laga nr. 75/1981, um
   tekjuskatt og eignarskatt, þ.e. fjárhæð sú er félög skv. 1. tölul. 1. mgr.
                        [11]2. gr. laga nr. 75/1981 greiða eða úthluta í arð.

                            Afdráttur staðgreiðslu.
                                     5. gr.
             Afdráttur staðgreiðslu af vöxtum skal fara fram eins og nánar er
                                             kveðið á um í þessari málsgrein:

   1.
           Staðgreiðsla af vöxtum skv. 1.3. tölul. 1. mgr. 4. gr. skal fara
           fram þegar vextir eru greiddir út eða færðir rétthafa til tekna og
           þar með lausir til ráðstöfunar. Með greiðslu er átt við greiðslu í
           hvaða formi sem er, hvort heldur greiðslu í peningum, kröfum eða
           öðru því sem hefur peningalegt verðgildi og látið er af hendi í
           stað peninga.
   2.
           Rekstraraðilar hlutdeildarsjóða skulu gera skil á greiðslu skatts
           af tekjum sjóðsins. Sjóðurinn telst þá hafa fullnægt skattskyldu,
           sbr. 4. tölul. 1. mgr. 4. gr., hjá eigendum hlutdeildarskírteina
           sjóðsins vegna þess tímabils sem gert er upp fyrir, enda
           sundurgreini sjóðurinn skattgreiðslur á yfirlitum til eigenda.
   3.
           Aðili, sem tekur að sér lífeyristryggingar, söfnunartryggingar,
           skal gera skil á greiðslu skatts af tekjum af þeim. Telst þá
           skattskyldu lífeyristryggingahafa, söfnunartryggingahafa, sbr. 5.
           tölul. 1. mgr. 4. gr., fullnægt.
   4.
           Staðgreiðsla af tekjum skv. 6. tölul. 1. mgr. 4. gr. skal fara
           fram þegar þær eru færðar rétthafa til tekna og lausar honum til
           ráðstöfunar eða þegar þær eru greiddar út.
   5.
           Við vexti af verðbréfum, sem ekki eru með árlegri greiðslu, skal,
           áður en skattur er reiknaður, bætast viðbótarfjárhæð sem miðast
           við að ársávöxtun eftir skatt yfir reikningstímabilið sé sem næst
           því sem verið hefði við árlega staðgreiðslu. Seðlabanki Íslands
           skal reikna út álagið fyrir hvert ár í upphafi næsta árs á eftir
           tekjuárinu.
   6.
           Sé kröfu skuldbreytt þannig að áföllnum vöxtum sé bætt við
           höfuðstól skal staðgreiðsla dregin af þeim vöxtum sem voru
           áfallnir þegar skuldbreytingin er gerð.

           Ef einungis er borgaður hluti af áskilinni afborgun kröfu skal við
   það miðað að vextir séu fyrst greiddir. Þegar verðbréf er selt, eða afhent
        sem greiðsla, skal skrá á verðbréfið nafn seljanda, kennitölu hans og
       dagsetningu sölu ásamt söluverði (kaupverði) eða markaðsvirði þegar um
                               kröfu til lengri tíma en 12 mánaða er að ræða.
        Afdráttur staðgreiðslu af afföllum skal fara fram við hverja afborgun
   af kröfu þeirri sem afföllin reiknast af. Ákvæði þessarar málsgreinar taka
        þó ekki til affalla þegar krafa er innheimt hjá öðrum en skilaskyldum
                                                          aðilum, sbr. 3. gr.
               Afdráttur staðgreiðslu af arði skal fara fram þegar hlutafélag
   greiðir eða úthlutar arði til hluthafa. Með greiðslu er átt við greiðslu í
    hvaða formi sem er, hvort heldur í peningum, kröfu eða öðru því sem hefur
                   peningalegt verðgildi og látið er af hendi í stað peninga.

                           Upplýsingar til rétthafa.
                                     6. gr.
              Skilaskyldur aðili skv. 3. gr. skal ávallt geta um staðgreiðslu
    skatts á kvittun til rétthafa vaxta og arðs skv. 4. gr. Að tekjuári liðnu
      og eigi síðar en 1. febrúar ár hvert skulu skilaskyldir aðilar, sbr. 1.
    mgr. 3. gr., láta þeim sem skattur var dreginn af samkvæmt lögum þessum í
         té heildaryfirlit þar sem fram komi höfuðstóll inneignar eða kröfu í
   árslok, vextir ársins og afdregin staðgreiðsla á þá vexti. Lögaðilar, sbr.
              2. mgr. 3. gr., skulu eigi síðar en 1. febrúar ár hvert gefa út
            hlutafjármiða þar sem fram komi m.a. staðgreiðsla næstliðins árs.

                         Greiðslutímabil og gjalddagar.
                                     7. gr.
         Greiðslutímabil skatts samkvæmt lögum þessum skal vera almanaksárið.
                 Gjalddagi er 15. janúar árlega og er eindagi 15 dögum síðar.

                                   Innheimta.
                                     8. gr.
           Skilaskyldur aðili skv. 3. gr. skal ótilkvaddur greiða á gjalddaga
                                     skv. 7. gr. skatt samkvæmt lögum þessum.
                 Greiðslur skv. 1. mgr. skal inna af hendi til innheimtumanna
               ríkissjóðs í því umdæmi sem skilaskyldur aðili á lögheimili í.

                                 Skilagreinar.
                                     9. gr.
         Með greiðslum skal fylgja skilagrein á þar til gerðu eyðublaði eða í
        öðru því formi sem ríkisskattstjóri ákveður. Aðilar skv. 3. gr. skulu
    skila skilagrein enda þótt enginn skattstofn sé fyrir hendi á tekjuárinu.
      Þeir geta þó sótt um undanþágu frá þessari skyldu til ríkisskattstjóra,
    enda hafi þeir þá ekki innheimtu á eða milligöngu með peningalegar eignir
                                                           eða greiði út arð.
          Skattstjóri skal yfirfara skilagreinar og gera á þeim leiðréttingar
                                                              ef þörf krefur.
            Ef aðili framvísar ekki fullnægjandi skilagrein innan tilskilinna
                   tímamarka skal skattstjóri áætla skilaskylda fjárhæð hans.
        Skattstjóri skal tilkynna aðila um áætlun eða leiðréttingu skv. 2. og
                                                                      3. mgr.
            Þeir aðilar, sem staðgreiðsla er ekki dregin af, skulu gera grein
   fyrir vaxtatekjum og greiða tekjuskatt af þeim að tekjuári liðnu í samræmi
      við ákvæði [12]X. kafla laga nr. 75/1981, um tekjuskatt og eignarskatt.

                                    Bókhald.
                                    10. gr.
             Skilaskyldur aðili skv. 3. gr. skal haga bókhaldi sínu þannig að
                  skattyfirvöld geti með auðveldum hætti staðreynt skil hans.
               Fjármálaráðherra hefur heimild til að setja reglur um sérstakt
                                                  bókhald skilaskyldra aðila.

                           Skrá um skilaskylda aðila.
                                    11. gr.
               Ríkisskattstjóri skal halda sérstaka skrá um skilaskylda aðila
                                                       samkvæmt lögum þessum.
             Aðili skv. 3. gr. skal innan átta daga frá því að hann tekur til
   starfa tilkynna ríkisskattstjóra um starfsemi sína sem þá færir viðkomandi
          í skrána. Ef aðili hættir starfsemi skal hann innan átta daga senda
   tilkynningu þar að lútandi til ríkisskattstjóra sem tekur viðkomandi út af
              skránni. Aðili, sem fellur undir 1. mgr. 3. gr., getur sótt til
   ríkisskattstjóra um að verða ekki færður á skrá um skilaskylda aðila, enda
        hafi hann ekki með höndum innheimtu á eða milligöngu með peningalegar
                                                              eignir annarra.
                      Vanræki aðili tilkynningarskyldu sína skv. 2. mgr. skal
   ríkisskattstjóri úrskurða hann sem skilaskyldan aðila og tilkynna honum um
                                                                         það.
               Tilkynningar samkvæmt þessari grein skulu vera á þar til gerðu
    eyðublaði sem ríkisskattstjóri lætur gera. Ríkisskattstjóri ákveður hvaða
                                    upplýsingar skuli gefa á þessu eyðublaði.

                                    Ábyrgð.
                                    12. gr.
           Skilaskyldir aðilar skv. 3. gr. og skattskyldir aðilar skv. 2. gr.
          bera óskipta ábyrgð á þeim skatti sem dreginn er af fjármagnstekjum
   samkvæmt lögum þessum. Skattskyldur aðili ber þó ekki ábyrgð á þeim skatti
   sem hann sannar að skilaskyldur aðili hafi dregið af fjármagnstekjum hans.
            Aðili, sem er skilaskyldur vegna milligöngu um viðskipti, er ekki
       ábyrgur fyrir greiðslu skatts af fjármagnstekjum umfram þá fjárhæð sem
                                             hann raunverulega fékk í hendur.

                                     Kærur.
                                    13. gr.
                 Rísi ágreiningur um staðgreiðslu samkvæmt lögum þessum milli
        skilaskylds og skattskylds aðila getur skattskyldur eða eftir atvikum
     skilaskyldur aðili kært staðgreiðsluna til skattstjóra innan 30 daga frá
                                           því að staðgreiðsla átti sér stað.
         Skattstjóri getur krafist af aðilum allra þeirra upplýsinga sem hann
   telur þörf á til að fjalla efnislega um málið og kveða upp úrskurð um það.
         Skattstjóri getur jafnframt krafið þriðja mann um upplýsingar hér að
                lútandi ef skattstjóri telur þörf á til að upplýsa málsatvik.
         Úrskurð eða ákvörðun skattstjóra má kæra til yfirskattanefndar innan
            30 daga frá og með næsta degi eftir póstlagningu tilkynningar eða
                                                       úrskurðar skattstjóra.

              Ríkisskattstjóri og skattrannsóknarstjóri ríkisins.
                                    14. gr.
             Ríkisskattstjóri getur af sjálfsdáðum kannað öll atriði er varða
        skilaskyldu eða staðgreiðslu samkvæmt lögum þessum og breytt ákvörðun
    skattstjóra ef ástæða er til, svo og kannað sérhver önnur atriði er varða
   framkvæmd laga þessara. Getur hann í því skyni krafist allra upplýsinga og
          gagna sem hann telur þörf á að fá frá skattstjórum, innheimtumönnum
   ríkissjóðs, gjaldheimtum, bönkum, sparisjóðum, fjármálastofnunum eða öðrum
                                              aðilum um viðkomandi viðskipti.
                 Sömu heimildir hefur skattrannsóknarstjóri ríkisins varðandi
                 rannsóknir á greiðslu- og skattskilum samkvæmt lögum þessum.

       Upplýsingaskylda, heimildir til skatteftirlits og skattrannsókna.
                                    15. gr.
                Öllum aðilum, bæði framtalsskyldum og öðrum, er skylt að láta
             skattyfirvöldum í té, ókeypis og í því formi sem óskað er, allar
    nauðsynlegar upplýsingar og gögn er þau beiðast og unnt er að láta þeim í
   té. Skiptir ekki máli í því sambandi hvort upplýsingarnar varða þann aðila
     sem beiðninni er beint til eða þau skipti annarra aðila við hann er hann
   getur veitt upplýsingar um og varða greiðslu- og skilaskyldu þeirra aðila.
                  Með skattyfirvöldum í þessari grein er átt við skattstjóra,
                          skattrannsóknarstjóra ríkisins og ríkisskattstjóra.
               Vegna skatteftirlits samkvæmt lögum þessum geta skattstjóri og
      ríkisskattstjóri krafist þess að framtals- og skilaskyldir aðilar leggi
   fram til könnunar bókhald sitt og bókhaldsgögn, svo og önnur gögn er varða
    reksturinn, þar með talin bréf og samninga. Enn fremur hafa þessir aðilar
   aðgang að framangreindum gögnum og aðgang að starfsstöðvum framtalsskyldra
    aðila og heimild til að taka skýrslur af hverjum þeim sem ætla má að geti
                       gefið upplýsingar er máli skipta. Sömu heimildir hefur
                  skattrannsóknarstjóri ríkisins vegna rannsókna skv. 16. gr.
          Skattyfirvöld hafa enn fremur heimildir þær, er um getur í 2. mgr.,
                           gagnvart þeim aðilum sem ekki eru framtalsskyldir.
        Nú verður ágreiningur um skyldu aðila samkvæmt þessari grein og getur
        ríkisskattstjóri eða skattrannsóknarstjóri ríkisins þá leitað um hann
      úrskurðar héraðsdóms. Gegni einhver ekki upplýsingaskyldu sinni má vísa
                                              máli til opinberrar rannsóknar.

                        Skatteftirlit, skattrannsóknir.
                                    16. gr.
                        Skattstjórar annast skatteftirlit hver í sínu umdæmi.
      Ríkisskattstjóri skal fylgjast með eftirlitsstörfum skattstjóra og afla
      upplýsinga um þau, leiðbeina skattstjórum um eftirlitsaðgerðir og önnur
   atriði sem þýðingu hafa við skatteftirlit. Telji skattstjóri að skattsvik,
         eða önnur refsiverð brot á lögum þessum, hafi verið framin skal hann
   tilkynna það skattrannsóknarstjóra ríkisins sem tekur ákvörðun um framhald
                     máls. Sama tilkynningarskylda hvílir á ríkisskattstjóra.
             Skattrannsóknarstjóri ríkisins getur hafið rannsókn á hverju því
   atriði er varðar greiðslu- og skilaskyldu samkvæmt lögum þessum. Hann skal
      annast rannsóknir í málum sem skattstjóri eða ríkisskattstjóri vísa til
    hans skv. 1. mgr. svo og 5. mgr. 96. gr. og 4. mgr. [13]101. gr. laga nr.
                75/1981, um tekjuskatt og eignarskatt, með síðari breytingum.
               Þegar aðgerðir skattrannsóknarstjóra ríkisins gefa tilefni til
              breytinga á greiðslu- og skilaskyldu samkvæmt lögum þessum skal
    ríkisskattstjóri annast framkvæmd hennar nema hann feli hana skattstjóra,
    sbr. 3. mgr. [14]101. gr. laga nr. 75/1981, um tekjuskatt og eignarskatt,
                                                       með síðari breytingum.

                             Álag og dráttarvextir.
                                    17. gr.
        Séu greiðslur samkvæmt lögum þessum eigi inntar af hendi á tilskildum
     tíma skal skattstjóri gera skilaskyldum aðila að sæta álagi til viðbótar
        þeim skatti sem honum bar að standa skil á. Sama gildir ef skilagrein
       hefur ekki verið skilað eða henni verið ábótavant og skattur því verið
     áætlaður, sbr. 3. mgr. 9. gr., nema skilaskyldur aðili hafi greitt fyrir
                                 eindaga fjárhæð er til áætlunarinnar svarar.
                      Álag á vanskilafé skv. 1. mgr. skal vera sem hér segir:

   1.
           Einn hundraðshluti af fjárhæð vanskilafjár fyrir hvern dag eftir
           eindaga, þó ekki hærra en tíu hundraðshlutar.
   2.
           Álag til viðbótar af fjárhæð vanskilafjár fyrir hvern byrjaðan
           mánuð, talið frá og með 1. degi næsta mánaðar eftir eindaga, hið
           sama og dráttarvextir samkvæmt [15]vaxtalögum, nr. 25/1987.

        Við útreikning á álagi á áætlaða greiðsluskylda fjárhæð telst eindagi
   vera sá sami og eindagi greiðslu þess árs sem áætlað er fyrir. Sama gildir
                              um álag á allar vangoldnar greiðslur fyrri ára.
        Sendi skilaskyldur aðili fullnægjandi skilagrein innan 15 daga frá og
       með dagsetningu tilkynningar skattstjóra skv. 2. mgr. 9. gr. skal hann
     greiða fjárhæð skilafjár samkvæmt skilagreinum ásamt álagi, sbr. 2. mgr.
            Skattstjóri má breyta fyrri áætlun eftir lok þessara tímamarka ef
   sérstakar ástæður eru fyrir hendi. Ef bókhaldi er ekki hagað í samræmi við
              ákvæði 10. gr. má áætla skilaskyldum aðila skilaskylda fjárhæð.
        Komi í ljós að skilaskyldum aðila, sem greiða átti skilafé, hafi ekki
    verið áætluð skilaskyld fjárhæð eða áætlun verið lægri en það skilafé sem
       honum bar að greiða skal hann greiða hið skilaskylda skilafé auk álags
                                                                 skv. 2. mgr.
          Fella má niður álag skv. 2. mgr. ef skilaskyldur aðili færir gildar
         ástæður sér til afsökunar og metur skattstjóri það í hverju einstöku
      tilviki hvað telja skuli gildar ástæður í þessu sambandi. Innan 30 daga
    frá og með næsta degi eftir póstlagningu úrskurðar skattstjóra er heimilt
          að áfrýja mati hans til yfirskattanefndar sem kveður upp endanlegan
                                                                     úrskurð.
           Sé skattur samkvæmt lögum þessum vanreiknaður má gera skilaskyldum
      aðila að greiða vanskilafé sex ár aftur í tímann, talið frá byrjun þess
              árs þegar endurreikningur fer fram. Fari fram rannsókn á skilum
         skilaskylds aðila nær heimild til endurreiknings til sex ára aftur í
                      tímann, talið frá byrjun þess árs þegar rannsókn hófst.

                          Innheimta vanskilafjár o.fl.
                                    18. gr.
            Vanskilafé, álag og sektir samkvæmt lögum þessum skal innheimt af
     innheimtumanni ríkissjóðs í því umdæmi þar sem skuldari á lögheimili eða
                                                            hefur starfsstöð.
           Vanskilafé, álag og sektir njóta fjárnámsréttar í eignum skuldara.
         Innheimtumaður ríkissjóðs skal senda skilagrein til skattstjóra yfir
       það fé er hann hefur móttekið samkvæmt ákvæðum þessara laga. Innheimtu
      vanskilafé og álagi skal haldið aðgreindu á sérstökum reikningi þar til
                                     skilagrein berst frá skilaskyldum aðila.
         Innheimtumaður ríkissjóðs getur látið lögreglu stöðva atvinnurekstur
       skilaskylds aðila sem ekki gerir fullnægjandi skil á skilafé eða álagi
                skv. 17. gr. innan 15 daga talið frá eindaga eða frá úrskurði
      skattyfirvalda um vanskil og álag, með því m.a. að setja starfsstöðvar,
      skrifstofur, útibú, tæki og vörur undir innsigli þar til full skil hafa
                                                                  verið gerð.

                                   Refsingar.
                                    19. gr.
                Skýri skattskyldur eða greiðsluskyldur maður af ásetningi eða
         stórkostlegu hirðuleysi rangt eða villandi frá einhverju því er máli
    skiptir um staðgreiðsluskil hans skal hann greiða fésekt allt að tífaldri
     þeirri skattfjárhæð sem vanrækt var greiðsla á og aldrei lægri fésekt en
    nemur tvöfaldri skattfjárhæðinni. Stórfellt brot gegn ákvæði þessu varðar
                                 við 1. mgr. 262. gr. almennra hegningarlaga.
                Hver sá skilaskyldur aðili, sem af ásetningi eða stórkostlegu
    hirðuleysi skýrir rangt eða villandi frá einhverju því er máli skiptir um
    staðgreiðsluskil sín, hefur ekki haldið eftir staðgreiðslu af vaxtatekjum
           og arði samkvæmt lögum þessum eins og honum bar, hefur ekki afhent
   skilagreinar á lögmæltum tíma eða hefur ekki innt af hendi þá staðgreiðslu
     af vaxtatekjum og arði samkvæmt lögum þessum sem hann hefur haldið eftir
     eða honum bar að halda eftir, skal greiða fésekt allt að tífaldri þeirri
    skattfjárhæð sem hann vanrækti að halda eftir eða standa skil á og aldrei
   lægri fésekt en nemur tvöfaldri skattfjárhæðinni nema þyngri refsing liggi
         við brotinu eftir 247. gr. almennra hegningarlaga. Álag skv. 17. gr.
     dregst frá sektarfjárhæð. Stórfellt brot gegn ákvæði þessu varðar við 1.
                                        mgr. 262. gr. almennra hegningarlaga.
             Hafi skilaskyldur aðili af ásetningi eða stórkostlegu hirðuleysi
   vanrækt að halda bókhald skv. 10. gr. varðar það brot við refsiákvæði laga
        um bókhald en við 2. mgr. 262. gr. almennra hegningarlaga sé um meiri
                                                         háttar brot að ræða.
                   Ef maður af ásetningi eða stórkostlegu hirðuleysi vanrækir
         tilkynningarskyldu sína skv. 11. gr., upplýsingaskyldu skv. 15. gr.,
   vanrækir að veita upplýsingar eða láta í té aðstoð, skilagreinar, skýrslur
       eða gögn, svo sem ákveðið er í lögum þessum, skal hann sæta sektum eða
                                                                   varðhaldi.
            Skýri skilaskyldur aðili af ásetningi eða stórkostlegu hirðuleysi
    rangt eða villandi frá einhverju er varðar skilaskyldu hans má gera honum
         sekt þótt upplýsingarnar geti ekki haft áhrif á skilaskyldu hans eða
     greiðsluskil. Sömu refsingu varðar það skattskyldan aðila (rétthafa) sem
    lætur greiða sér vaxtatekjur eða arð samkvæmt lögum þessum, vitandi um að
     skilaskyldur aðili hefur eigi haldið eftir staðgreiðslu af þessum tekjum
        sem skylt er samkvæmt lögum þessum, eða skýrir rangt eða villandi frá
           einhverju er varðar skilaskyldu eða greiðsluskyldu vegna hans þótt
                            upplýsingarnar geti ekki haft áhrif á þessi skil.
           Verði brot á 1. eða 2. mgr. ákvæðisins uppvíst við skipti dánarbús
      skal greiða úr búinu fésekt, allt að fjórfaldri þeirri skattfjárhæð sem
   vanrækt var greiðsla á og aldrei lægri fésekt en nemur skattfjárhæðinni að
    viðbættum helmingi hennar. Álag skv. 17. gr. dregst frá sektarfjárhæð. Sé
                           svo ástatt sem segir í 5. mgr. má gera búinu sekt.
                   Hver sá sem af ásetningi eða stórkostlegu hirðuleysi lætur
       skattyfirvöldum í té rangar eða villandi upplýsingar eða gögn varðandi
    skilaskyldu annarra aðila eða aðstoðar við ranga eða villandi skýrslugjöf
       til skattyfirvalda skal sæta þeirri refsingu er segir í 1. eða 2. mgr.
                                                            þessarar greinar.
         Tilraun til brota eða hlutdeild í brotum á lögum þessum er refsiverð
   eftir því sem segir í III. kafla almennra hegningarlaga og varðar fésektum
         allt að hámarki því sem ákveðið er í öðrum ákvæðum þessarar greinar.
             Gera má lögaðila fésekt fyrir brot á lögum þessum óháð því hvort
      brotið megi rekja til saknæms verknaðar fyrirsvarsmanns eða starfsmanns
    lögaðilans. Hafi fyrirsvarsmaður hans eða starfsmaður gerst sekur um brot
    á lögum þessum má auk refsingar, sem hann sætir, gera lögaðilanum sekt og
            sviptingu starfsréttinda, enda sé brotið drýgt til hagsbóta fyrir
                          lögaðilann eða hann hafi notið hagnaðar af brotinu.

                        Málsmeðferð og fyrningarreglur.
                                    20. gr.
        Sektir skv. 19. gr. skulu úrskurðaðar af yfirskattanefnd nema máli sé
                vísað til opinberrar rannsóknar og dómsmeðferðar skv. 2. mgr.
     Skattrannsóknarstjóri ríkisins sendir yfirskattanefnd mál til úrskurðar.
        Við meðferð mála hjá yfirskattanefnd skal veita sakborningi færi á að
     halda uppi vörnum. Úrskurðir yfirskattanefndar eru fullnaðarúrskurðir og
                                                fylgir þeim ekki vararefsing.
        Rannsóknarlögregla ríkisins fer með frumrannsókn opinberra mála vegna
    brota á lögum þessum. Skattrannsóknarstjóri ríkisins getur vísað máli til
   opinberrar rannsóknar af sjálfsdáðum, svo og eftir ósk sakbornings ef hann
    vill ekki hlíta því að mál hans verði afgreitt af yfirskattanefnd skv. 1.
                                                                         mgr.
                  Mál vegna brota á lögum þessum sæta meðferð opinberra mála.
                           Greiðslukröfu má hafa uppi og dæma í slíkum málum.
          Sektir fyrir brot gegn lögum þessum renna í ríkissjóð. Um innheimtu
       sekta, er yfirskattanefnd úrskurðar, gilda sömu reglur og um innheimtu
    vanskilafjár og álags eftir lögum þessum. Einnig má beita ákvæðum 4. mgr.
                                                 18. gr. eftir því sem við á.
            Sök skv. 19. gr. fyrnist á sex árum miðað við upphaf rannsóknar á
   vegum skattrannsóknarstjóra ríkisins eða Rannsóknarlögreglu ríkisins, enda
          verði ekki óeðlilegar tafir á rannsókn máls eða ákvörðun refsingar.

                             Uppgjör staðgreiðslu.
                                    21. gr.
           Ákvæði [16]VIII. kafla laga nr. 45/1987, um staðgreiðslu opinberra
         gjalda, með síðari breytingum, um ákvörðun skatts af vöxtum og arði,
    uppgjör staðgreiðslu af þeim tekjum og innheimtu þeirra skulu gilda eftir
                                                               því sem við á.

                              Reglugerðarheimild.
                                    22. gr.
        Fjármálaráðherra getur með reglugerð kveðið nánar á um framkvæmd laga
                                                                     þessara.

                                  Gildistaka.
                                    23. gr.
          Lög þessi öðlast þegar gildi og koma til framkvæmda 1. janúar 1997.

                                    24. gr.
                            Ákvæði til bráðabirgða.
         Aðilar, sem skilaskyldir eru skv. 3. gr., skulu strax við gildistöku
       laga þessara og eigi síðar en 31. desember 1996 senda ríkisskattstjóra
             tilkynningu um starfsemi sína sem þá skráir viðkomandi á skrá um
        skilaskylda aðila. Aðili, sem fellur undir 3. gr., getur farið fram á
       undanþágu frá færslu í skrá um skilaskylda aðila, enda hafi viðkomandi
    ekki milligöngu um innheimtu, fjárvörslu eða aðra sýslan með peningalegar
                                                              eignir annarra.
                      Vanræki aðili tilkynningarskyldu sína skv. 1. mgr. skal
      ríkisskattstjóri úrskurða hann sem skilaskyldan aðila og tilkynna honum
                                                                         það.
                Tilkynningar samkvæmt þessu ákvæði skulu vera á þar til gerðu
    eyðublaði sem ríkisskattstjóri lætur gera. Ríkisskattstjóri ákveður hvaða
                                    upplýsingar skuli gefa á þessu eyðublaði.

References

   Visible links
   1. http://www.althingi.is/dba-bin/lawformpr.pl?lnr=1996094
   2. file://1981075.html#g2
   3. file://1981075.html#g4
   4. file://1982065.html
   5. file://1980055.html
   6. file://1981075.html#g2
   7. file://1981075.html#g8
   8. file://1981075.html#g2
   9. file://1981075.html
  10. file://1981075.html#g7
  11. file://1981075.html#g2
  12. file://1981075.html
  13. file://1981075.html#g101
  14. file://1981075.html#g101
  15. file://1987025.html
  16. file://1987045.html
