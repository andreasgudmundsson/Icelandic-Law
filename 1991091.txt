
   --------------------------------------------------------------------------

                                                        Lög um meðferð einkamála

                            1991 nr. 91 31. desember

   --------------------------------------------------------------------------

                                   1. þáttur.
                     Almennar reglur um meðferð einkamála.
                                   I. kafli.
                    Gildissvið laganna og dómendur í héraði.
                                     1. gr.
             1. Lög þessi taka til dómsmála sem hvorki sæta sérstakri meðferð
      eftir fyrirmælum annarra laga né eiga undir sérdómstóla lögum samkvæmt.
              2. Í héraði eiga mál samkvæmt lögum þessum undir hina reglulegu
                   héraðsdómstóla eftir löggjöf um skipan dómsvalds í héraði.

                                     2. gr.
                 1. Einn dómari skipar dóm í hverju máli nema hann kveðji til
                                              meðdómsmenn skv. 2. eða 3. mgr.
         2. Ef deilt er um staðreyndir sem eru bornar fram sem málsástæður og
   dómari telur þurfa sérkunnáttu í dómi til að leysa úr getur hann kvatt til
                                  tvo meðdómsmenn sem hafa slíka sérkunnáttu.
           3. Ef mál er umfangsmikið eða sakarefni mjög mikilvægt frá almennu
     sjónarmiði er dómara rétt, að fengnu samþykki forstöðumanns dómstólsins,
               að kveðja til héraðsdómara til setu í dómi með einum sérfróðum
                                           meðdómsmanni eða tvo héraðsdómara.

                                     3. gr.
            1. Þá eina má kveðja til setu í dómi sem sérfróða meðdómsmenn sem
     hafa nægilegan þroska og andlegt og líkamlegt heilbrigði, njóta íslensks
    ríkisborgararéttar, eru lögráða og orðnir 25 ára, hafa forræði á búi sínu
     og hafa hvorki gerst sekir um refsivert athæfi sem má telja svívirðilegt
     að almenningsáliti né sýnt af sér háttsemi sem getur rýrt það traust sem
                                              dómarar verða almennt að njóta.
        2. Hverjum þeim sem fullnægir skilyrðum 1. mgr. er skylt að verða við
                   kvaðningu til starfa meðdómsmanns. Þetta gildir þó ekki um
   hæstaréttardómara, hæstaréttarritara, ráðherra, ráðuneytisstjóra, biskupa,
       presta og forstöðumenn í viðurkenndum trúfélögum, umboðsmann Alþingis,
         ríkissaksóknara, sýslumenn, tollstjóra og lögreglustjóra og löglærða
              starfsmenn þeirra eða lögmenn og fulltrúa þeirra. Forstöðumanni
      ríkisstofnunar eða starfsmanni í heilbrigðisþjónustu verður heldur ekki
         gert að taka sæti meðdómsmanns ef sakarefnið varðar stofnun sem hann
                                                                 starfar við.
          3. Héraðsdómari verður því aðeins kvaddur til setu í dómi utan þess
    dómstóls sem hann starfar við að bæði hann og forstöðumaður þess dómstóls
                                                           séu því samþykkir.

                                     4. gr.
               1. Meðdómsmenn skulu ekki taka sæti í dómi síðar en við upphaf
      aðalmeðferðar máls. Dómari skal að öðru jöfnu greina aðilum frá því með
       fyrirvara hverja hann hyggist kveðja til setu í dómi, þannig að aðilum
                 gefist kostur á að gera athugasemdir ef þeir telja efni til.
         2. Bókað skal um kvaðningu meðdómsmanna í máli þegar þeir taka fyrst
    sæti í dómi. Sé maður að gegna starfi sérfróðs meðdómsmanns í fyrsta sinn
    skal hann um leið undirrita bókun þar sem kemur fram drengskaparheit hans
   um að hann muni jafnan gegna slíkum störfum af samviskusemi og óhlutdrægni
                                                     og fara í öllu að lögum.
           3. Meðdómsmenn taka þátt í málsmeðferð og dómsuppsögu og hafa sömu
       réttindi og bera sömu skyldur og dómsformaður í því máli. Dómsformaður
    stýrir þó dómi, kveður einn upp úrskurði um annað en frávísun máls, þar á
      meðal um hæfi meðdómsmanns, gefur út kvaðningar og tilkynningar, annast
    gerð og staðfestingu dómsgerða og kemur fram út á við fyrir hönd dómsins.
                 4. Dómsformaður ákveður þóknun sérfróðra meðdómsmanna. Þegar
   héraðsdómari tekur sæti meðdómsmanns ákveður dómsmálaráðherra þóknun hans.

                                     5. gr.
        Dómari, þar á meðal meðdómsmaður, er vanhæfur til að fara með mál ef:

   a.
           hann er aðili að málinu eða fyrirsvarsmaður aðila,
   b.
           hann hefur gætt réttar aðila varðandi sakarefnið eða veitt aðila
           ólögskyldar leiðbeiningar um það,
   c.
           hann hefur borið eða verið kvaddur til að bera vitni um atvik
           málsins af réttmætu tilefni eða verið mats- eða skoðunarmaður um
           sakarefnið,
   d.
           hann er eða hefur verið maki aðila, skyldur eða mægður aðila í
           beinan legg eða að öðrum lið til hliðar eða tengdur aðila með sama
           hætti vegna ættleiðingar,
   e.
           hann tengist eða hefur tengst fyrirsvarsmanni eða málflytjanda
           aðila með þeim hætti sem segir í d-lið,
   f.
           hann tengist eða hefur tengst vitni í málinu með sama hætti og
           segir í d-lið, mats- eða skoðunarmanni eða manni sem neitar að
           láta af hendi sönnunargagn,
   g.
           fyrir hendi eru önnur atvik eða aðstæður sem eru fallnar til þess
           að draga óhlutdrægni hans með réttu í efa.

                                     6. gr.
          1. Dómari gætir að hæfi sínu og meðdómsmanna til að fara með mál af
       sjálfsdáðum, en aðili getur einnig krafist að hann eða þeir víki sæti.
          2. Dómari kveður sjálfur upp úrskurð um kröfu aðila um að hann víki
                              sæti, svo og ef hann víkur sæti af sjálfsdáðum.
           3. Dómarafulltrúi er óhæfur án sérstakrar skipunar til að fara með
       mál sem forstöðumaður dómstóls er vanhæfur til að fara með skv. 5. gr.
         4. Þótt dómari hafi vikið sæti ber honum að gera ráðstafanir sem eru
      nauðsynlegar til að halda máli í réttu horfi þar til annar dómari tekur
            við því. Á þeim tíma getur hann einnig látið af hendi endurrit af
                                          málsskjölum og staðfest dómsgerðir.

                                   II. kafli.
                           Þinghöld, þingbækur o.fl.
                                     7. gr.
          1. Dómari stýrir þinghaldi og gætir þess að það sé háð eftir réttum
      reglum. Hann ákveður í hverri röð mál verða tekin fyrir. Enginn má taka
        til máls nema með leyfi dómara og getur hann tekið orðið af manni sem
                                               heldur sig ekki við efni máls.
                   2. Þegar einn maður situr í dómi skal að jafnaði vera einn
      þingvottur. Hann skal fullnægja almennum vitnaskilyrðum og má ekki vera
      svo venslaður dómara, aðila, fyrirsvarsmanni eða málflytjanda sem segir
    d-lið 5. gr. Ef þingvottur er ekki starfsmaður dómstólsins ákveður dómari
                                                  þóknun hans úr hendi aðila.

                                     8. gr.
         1. Þinghöld skulu háð í heyranda hljóði. Hvort sem aðili krefst þess
    eða ekki getur dómari þó ákveðið að þinghald fari fram fyrir luktum dyrum
      ef það er háð utan reglulegs þingstaðar eða hann telur það nauðsynlegt:

   a.
           til hlífðar aðila, vandamanni aðila, vitni eða öðrum sem málið
           varðar,
   b.
           vegna nauðsynjar aðila, vitnis eða annars sem málið varðar á því
           að halda leyndum atriðum varðandi hagsmuni í viðskiptum eða
           samsvarandi aðstöðu,
   c.
           vegna hagsmuna almennings eða ríkisins,
   d.
           af velsæmisástæðum,
   e.
           til að halda uppi þingfriði.

        2. Bókað skal um ákvörðun dómara um lokun þinghalds og greint frá því
                                       af hverri ástæðu hún hafi verið tekin.
         3. Þótt þinghald sé háð í heyranda hljóði er dómara rétt að takmarka
    fjölda áheyrenda við þá sem rúmast á þingstað með góðu móti. Dómari getur
    einnig meinað þeim aðgang sem eru yngri en 15 ára eða þannig á sig komnir
                    að návist þeirra samræmist ekki góðri reglu við þinghald.

                                     9. gr.
        1. Óheimilt er að hljóðrita eða taka myndir í þinghaldi. Dómari getur
                    veitt undanþágu frá þessu banni ef sérstaklega stendur á.
              2. Óheimilt er að skýra opinberlega frá því sem gerist í lokuðu
     þinghaldi án leyfis dómara. Þótt þinghald sé háð í heyranda hljóði getur
        dómari bannað að skýrt verði opinberlega frá því sem gerist þar, enda
        kynni hann ákvörðun sína um það viðstöddum og bóki um hana. Brot gegn
         þessu varðar sektum nema þyngri refsing liggi við eftir öðrum lögum.
           3. Dómara er rétt að vísa manni úr þinghaldi ef návist hans horfir
   til truflunar þingfriði eða framkoma hans er óviðeigandi í orði eða verki.
     Ef um aðila er að ræða, fyrirsvarsmann hans eða málflytjanda skal dómari
   þó að jafnaði áminna hann og gefa honum kost á að bæta ráð sitt áður en af
         brottvísun verður. Ákvörðun dómara um að víkja manni úr þinghaldi má
        framfylgja með lögregluvaldi ef með þarf. Bókað skal um brottvikningu
              manns ef aðili, fyrirsvarsmaður hans eða málflytjandi á í hlut.

                                    10. gr.
                                                    1. Þingmálið er íslenska.
         2. Nú gefur maður skýrslu fyrir dómi sem kann ekki íslensku nægilega
          vel, og skal þá aðilinn sem hlutast til um skýrslugjöfina kalla til
   löggiltan dómtúlk. Dómari kveður þó til löggiltan dómtúlk ef það leiðir af
      samningi við erlent ríki. Sé ekki kostur á löggiltum dómtúlki er dómara
         rétt að samþykkja að annar hæfur maður annist þýðingu, en sá skal þá
     undirrita heit í þingbók um að hann muni rækja starfann eftir bestu getu
         og ber honum að staðfesta þýðingu sína fyrir dómi ef hún er vefengd.
    Aðilinn greiðir kostnað af starfa túlks, en kostnaðurinn skal þó greiddur
                 úr ríkissjóði í einkarefsimálum og málum um faðerni barna og
         lögræðissviptingar, svo og ef dómari kveður til dómtúlk vegna ákvæða
                                                    samnings við erlent ríki.
                3. Skjali á erlendu tungumáli skal að jafnaði fylgja þýðing á
      íslensku að því leyti sem er byggt á efni þess í máli nema dómari telji
    sér fært að þýða það. Komi aðilar sér ekki sjálfir saman um rétta þýðingu
            skjals skal hún gerð af löggiltum skjalaþýðanda. Sé ekki kostur á
   löggiltum skjalaþýðanda má leggja fram þýðingu annars hæfs manns, en honum
     ber að staðfesta hana fyrir dómi ef hún er vefengd. Um kostnað af starfa
                                              þýðanda fer sem segir í 2. mgr.
        4. Ef maður, sem á að gefa skýrslu fyrir dómi, er ekki fær um að eiga
       orðaskipti á mæltu máli skal aðilinn sem hlutast til um skýrslugjöfina
    kalla til kunnáttumann til aðstoðar. Um heit slíks manns, staðfestingu og
   kostnað af starfa fer eftir ákvæðum 2. mgr. Dómari getur þó ákveðið í stað
   þess að eftir atvikum verði spurningar lagðar fyrir hlutaðeiganda eða hann
                                             svari þeim skriflega fyrir dómi.

                                    11. gr.
                 1. Við hvern héraðsdómstól skulu vera þingbækur til afnota í
     einkamálum. Dómara er rétt að láta vélrita eða rita á tölvu það sem væri
            ella fært í slíka bók, en það sem er skráð með þeim hætti skal þá
   varðveitt í prentuðu formi með áritun dómara um staðfestingu og síðan heft
                                                eða bundið saman sem þingbók.
           2. Þegar dómþing er háð skal rita skýrslu í þingbók um það sem fer
    fram. Þar skal jafnan skráð hvar og hvenær þinghald fer fram, nafn dómara
   sem fer með mál sem er tekið fyrir, gögn sem eru lögð fram, hverjir mæta í
    máli og koma fyrir dóm og hvað hafi verið afráðið um rekstur máls, svo og
   ákvarðanir dómara og úrskurði sem hann kveður upp jafnharðan undir rekstri
    máls. Einnig er rétt að bóka um yfirlýsingar af hendi aðila sem hafa ekki
     komið fram skriflega. Ef önnur ákvæði þessara laga mæla ekki fyrir um að
       bókað verði um tiltekin atriði ákveður dómari að öðru leyti hvað verði
             skráð í þingbók og undirritar það sem hefur verið bókað að loknu
   þinghaldi. Ef dómari telur ástæðu til er honum rétt að kynna þeim sem mæta
    í þinghaldi efni bókunar í heild eða að hluta og gefa hlutaðeigendum kost
                                                         á að undirrita hana.
           3. Það sem kemur fram við munnlega sönnunarfærslu skal hljóðritað,
       tekið upp á myndband eða ritað í þingbók eftir ákvörðun dómara. Dómari
      getur einnig ákveðið að taka upp eða skrá útdrátt sinn af framburði, en
     hlutaðeiganda skal þá gefinn kostur á að koma að athugasemdum um það sem
                         er haft eftir honum og um framkvæmd skýrslutökunnar.

                                    12. gr.
            1. Við hvern héraðsdómstól skal haldin dómabók sem hefur að geyma
         dóma, svo og úrskurði sem fela í sér niðurstöðu máls, undirritaða af
                                                                      dómara.
           2. Enn fremur skal halda skrá við hvern héraðsdómstól yfir þau mál
                                   sem koma til úrlausnar eftir þessum lögum.

                                    13. gr.
               Skjöl, sem eru lögð fram í dómi, skulu vera í frumriti séu þau
   tiltæk. Þau skulu merkt í áframhaldandi töluröð og vottuð um framlagningu.
     Sá sem leggur fram skjal skal láta í té þann fjölda eftirrita af því sem
      dómari mælir fyrir um og afhendir jafnframt öðrum aðilum máls eftirrit.
                2. Framlögð skjöl skulu varðveitt í skjalasafni hlutaðeigandi
       dómstóls þar til þau verða afhent Þjóðskjalasafni. Ef aðili, sem hefur
        lagt fram skjal, þarf á því að halda þegar máli er lokið skal afhenda
    honum frumrit þess eða myndrit, en sé frumrit látið af hendi skal myndrit
       varðveitt í þess stað. Meðan máli er ólokið verður frumrit skjals ekki
     afhent nema aðilar séu því samþykkir eða ekkert eða óverulega er byggt á
    efni þess og dómari telur mega láta það af hendi gegn því að myndrit komi
                                                                 í stað þess.
            3. Öðrum en aðila máls verður ekki afhent frumrit skjals nema með
                    samþykki þess sem lagði það fram, sbr. þó 3. mgr. 69. gr.
           4. Hljóðritanir og myndbönd skv. 3. mgr. 11. gr. skulu varðveitt í
                                           minnst þrjú ár frá lokum dómsmáls.

                                    14. gr.
                1. Dómara er skylt gegn greiðslu gjalds að láta þeim sem hafa
      lögvarinna hagsmuna að gæta í té staðfest eftirrit af málsskjölum og úr
    þingbók eða dómabók, ...^1) svo fljótt sem við verður komið og ekki síðar
                                      en innan mánaðar frá því þess er óskað.
          2. Meðan mál er rekið í héraði, unnt er að skjóta því til æðra dóms
     eða mál er rekið fyrir æðra dómi er dómara skylt gegn greiðslu gjalds að
    láta viðkomendum í té [eftirgerð af hljóðupptöku eða myndbandsupptöku]^1)
   skv. 3. mgr. 11. gr. eða leyfa þeim að hlýða á slíkar upptökur, svo fljótt
    sem við verður komið eftir að þess er óskað. Eftir þann tíma má verða við
                            ósk þess efnis ef sérstakar ástæður mæla með því.
            3. Dómara er heimilt að krefjast fyrirframgreiðslu áætlaðs gjalds
                                                           skv. 1. og 2. mgr.
         4. Telji dómari óheimilt eða óskylt að verða við ósk um eftirrit eða
       leyfi til að hlýða á upptöku kveður hann upp úrskurð um það ef þess er
                                                                     krafist.

   ^1)[2]L. 38/1994, 1. gr.

                                    15. gr.
        Dómsmálaráðherra setur nánari ákvæði í reglugerð^1) um:

   a.
           málaskrár,
   b.
           þingbækur, þar á meðal færslu þeirra með ritvél og á tölvu,
   c.
           búnað til hljóðritunar og myndbandsupptöku í þinghöldum,
   d.
           dómabækur,
   [e.]
           ^2) varðveislu málsskjala, hljóðritana og myndbanda.

   ^1)Rg. 225/1992, sbr. 433/1994.^2)[3]L. 38/1994, 2. gr.

                                  III. kafli.
                              Aðild og fyrirsvar.
                                    16. gr.
        1. Aðili dómsmáls getur hver sá verið, einstaklingur, félag eða
   stofnun, sem getur átt réttindi eða borið skyldur að landslögum. Dómstólar
   hafa vald til að dæma mál allra þeirra sem geta verið aðilar nema
   undantekningar séu gerðar í lögum eða samkvæmt þjóðarétti.
        2. Varnir byggðar á aðildarskorti leiða til sýknu ef fallist er á
   þær.

                                    17. gr.
        1. Maður kemur sjálfur fram í máli sínu ef hann er hæfur að lögum til
   að ráðstafa sakarefninu.
        2. Ef maður búsettur erlendis telst hæfur til að koma sjálfur fram í
   dómsmáli eftir lögum heimalands síns skal honum talið það heimilt hér á
   landi. Ef hann telst hæfur til þess að íslenskum lögum skiptir ekki máli
   hvort svo sé að lögum heimalands hans.
        3. Lögráðamaður kemur fram sem fyrirsvarsmaður ólögráða manns sem á
   aðild að máli og brestur hæfi til að ráðstafa sakarefninu.
        4. Stjórnendur félaga, stofnana eða samtaka koma fram einir eða
   fleiri í sameiningu sem fyrirsvarsmenn slíkra aðila eftir því sem leiðir
   af almennum reglum.
        5. Þegar ríkið eða sveitarfélag á aðild að máli, stofnun eða
   fyrirtæki þess eða einstök stjórnvöld, kemur sá fram sem fyrirsvarsmaður
   sem hefur ákvörðunarvald um þá hagsmuni aðilans sem sakarefnið varðar,
   nema mælt sé á annan veg í lögum.
        6. Nú flytur aðili mál sitt sjálfur eða fyrirsvarsmaður og dómari
   telur hann ófæran um að gæta þannig hagsmuna sinna, og skal þá dómari
   leggja fyrir hann að ráða sér hæfan umboðsmann til að flytja málið. Hafi
   hlutaðeigandi ekki orðið við því þegar mál er tekið næst fyrir má fara með
   það eins og hann hefði ekki sótt þing.

                                    18. gr.
        1. Nú eiga fleiri en einn óskipt réttindi eða bera óskipta skyldu, og
   eiga þeir þá óskipta aðild.
        2. Ef þeim sem bera óskipta skyldu er ekki öllum veittur kostur á að
   svara til sakar skal vísa máli frá dómi. Það sama á við ef þeir sem eiga
   óskipt réttindi sækja ekki mál í sameiningu, að því leyti sem krafa er
   höfð uppi um hagsmuni einhvers þeirra sem á ekki aðild að því.
        3. Ef þeir sem eiga óskipta aðild sækja ekki allir þing skulu þeir
   sem gera það teljast hafa heimild til að skuldbinda hina.
        4. Nú eru kröfur eða yfirlýsingar þeirra sem eiga óskipta aðild
   ósamrýmanlegar, og skal þá telja aðilana alla bundna við þá kröfu eða
   yfirlýsingu sem er gagnaðila hagkvæmust, nema sýnt sé að hún sé röng eða
   þann sem setti hana fram hafi sér að ósekju skort vitneskju um málsatvik
   eða stöðu sína að lögum.

                                    19. gr.
        1. Fleiri en einum er heimilt að sækja mál í félagi ef dómkröfur
   þeirra eiga rætur að rekja til sama atviks, aðstöðu eða löggernings. Með
   sömu skilyrðum má sækja fleiri en einn í sama máli. Ella skal vísa máli
   frá dómi að kröfu varnaraðila að því er hann varðar.
        2. Sækja má fleiri en einn í sama máli með þeim hætti að kröfum sé
   aðallega beint að einum þeirra en að öðrum til vara ef skilyrðum 1. mgr.
   er fullnægt. Ella skal vísa frá dómi kröfum á hendur þeim sem eru sóttir
   til vara ef þeir krefjast þess.
        3. Nú vill sóknaraðili stefna nýjum aðila eftir þingfestingu máls til
   að svara til sakar með þeim sem hann hefur þegar stefnt, og er það þá því
   aðeins heimilt að skilyrðum 1. mgr. sé fullnægt og sóknaraðila verði ekki
   metið til vanrækslu að hann hafi ekki stefnt nýja aðilanum áður en málið
   var þingfest.

                                    20. gr.
        Þriðja manni er heimilt að ganga inn í mál annarra ef úrslit þess
   skipta hann máli að lögum. Skal hann þá stefna báðum eða öllum upphaflegu
   aðilunum og gera kröfu um að honum verði leyfð meðalgangan og dæmt
   sakarefnið eða dómur annars felldur þannig að réttur hans verði verndaður.

                                    21. gr.
        1. Ef úrslit máls geta skipt þriðja mann máli að lögum getur aðili
   stefnt honum og skorað þannig á hann að veita sér styrk í málinu eða gæta
   þar annars réttar síns.
        2. Mæti þriðji maður í máli en gerist ekki aðili að því verða kröfur
   ekki gerðar á hendur honum og getur hann ekki gert kröfu um annað en
   málskostnað sér til handa. Honum er allt að einu rétt að afla gagna í máli
   og flytja það af sinni hendi að því leyti sem það varðar hann að lögum.

                                    22. gr.
        1. Ef sóknaraðili framselur þau réttindi sem dómkrafa hans varðar
   eftir að mál er höfðað en áður en það er tekið til dóms tekur nýi
   eigandinn í hans stað við aðild að málinu í því horfi sem það er.
        2. Ef sóknaraðili deyr á þeim tíma sem segir í 1. mgr. tekur dánarbú
   hans við aðild að málinu ef þau réttindi, sem dómkrafan varðar, áskotnast
   því. Að öðrum kosti fellur málið niður en dæma má dánarbúið til greiðslu
   málskostnaðar.
        3. Ef bú sóknaraðila er tekið til gjaldþrotaskipta á þeim tíma sem
   segir í 1. mgr. tekur þrotabú hans við aðild að málinu ef þau réttindi,
   sem dómkrafan varðar, áskotnast því. Falli réttindi niður vegna
   gjaldþrotaskipta fellur mál jafnframt niður.

                                    23. gr.
        1. Nú afhendir varnaraðili hlut eða réttindi sem hann er sóttur til
   að láta af hendi eftir að mál er höfðað, og má þá sóknaraðili allt að einu
   halda málinu áfram gegn upphaflegum varnaraðila. Verður sá sem leiðir rétt
   sinn frá varnaraðila þá bundinn af dómi í málinu nema hann hafi eignast
   hlut eða réttindi með þeim hætti að réttur annarra glatist gagnvart honum.
        2. Ef varnaraðili deyr á þeim tíma sem segir í 1. mgr. tekur dánarbú
   hans við aðild að málinu ef þær skyldur, sem dómkrafan varðar, falla á
   það. Að öðrum kosti fellur málið niður en dæma má dánarbúið til greiðslu
   málskostnaðar.
        3. Ef bú varnaraðila er tekið til gjaldþrotaskipta á þeim tíma sem
   segir í 1. mgr. tekur þrotabú hans við aðild að málinu ef þær skyldur, sem
   dómkrafan varðar, falla á það. Sóknaraðili getur þó krafist að dómur gangi
   aðeins á hendur þrotamanni eða bæði á hendur honum og þrotabúinu.

                                   IV. kafli.
                                   Sakarefni.
                                    24. gr.
        1. Dómstólar hafa vald til að dæma um hvert það sakarefni sem lög og
   landsréttur ná til nema það sé skilið undan lögsögu þeirra samkvæmt lögum,
   samningi, venju eða eðli sínu. Eigi sakarefni ekki undir dómstóla vísar
   dómari máli frá dómi.
        2. Nú telur dómari að mál eigi undir annan dómstól eða það beri að
   reka eftir reglum um meðferð opinberra mála eða meðferð ágreiningsmála
   vegna fullnustugerða eða búskipta, og vísar hann þá máli frá dómi.

                                    25. gr.
        1. Dómstólar verða ekki krafðir álits um lögfræðileg efni eða hvort
   tiltekið atvik hafi gerst nema að því leyti sem er nauðsynlegt til
   úrlausnar um ákveðna kröfu í dómsmáli.
        2. Nú hefur sóknaraðili lögvarða hagsmuni af því að skorið sé úr um
   tilvist eða efni réttinda eða réttarsambands, og getur hann þá leitað
   viðurkenningardóms um kröfur sínar í þeim efnum. Gildir þetta án tillits
   til þess hvort honum væri þess í stað unnt að leita dóms sem mætti
   fullnægja með aðför.
        3. Félag eða samtök manna geta í eigin nafni rekið mál til
   viðurkenningar á tilteknum réttindum félagsmanna eða lausnar undan
   tilteknum skyldum þeirra, enda samrýmist það tilgangi félagsins eða
   samtakanna að gæta þeirra hagsmuna sem dómkrafan tekur til.

                                    26. gr.
        1. Ef mál er höfðað til úrlausnar um rétt eða skyldu sem sóknaraðili
   játar eða sýnt er á annan hátt að sé ekki enn orðin til skal vísa máli frá
   dómi.
        2. Nú er krafist dóms um skyldu, sem mætti fullnægja með aðför, og
   hún reynist hvíla eða geta hvílt á varnaraðila, en sá tími er ókominn sem
   hann verður krafinn um efndir hennar þegar mál er dómtekið, og skal þá
   sýkna varnaraðila að svo stöddu.

                                    27. gr.
        1. Í einu máli má sækja allar kröfur á hendur sama aðila sem eru
   samkynja eða eiga rætur að rekja til sama atviks, aðstöðu eða löggernings.
   Öðrum kröfum verður vísað frá dómi ef varnaraðili krefst.
        2. Hafi aðili ekki sótt allar kröfur sínar í máli, sem hann mátti
   skv. 1. mgr., er honum heimilt að sækja afgang þeirra í öðru máli, en ekki
   má þá dæma varnaraðila til að greiða málskostnað í nýja málinu nema sýnt
   þyki að ekki hafi verið unnt að höfða mál í upphafi um allar kröfurnar eða
   það hefði leitt til tilfinnanlegra tafa eða óhagræðis.

                                    28. gr.
        1. Varnaraðila er rétt að hafa uppi gagnkröfu til skuldajafnaðar í
   máli án þess að gagnstefna ef skilyrði fyrir skuldajöfnuði eru fyrir
   hendi. Gagnkrafan skal þá höfð uppi í greinargerð en sjálfstæður dómur
   getur ekki gengið um hana.
        2. Með gagnstefnu er varnaraðila heimilt að hafa uppi gagnkröfu í
   máli til sjálfstæðs dóms og eftir atvikum skuldajafnaðar ef gagnkrafan er
   samkynja aðalkröfunni eða þær eiga báðar rætur að rekja til sama atviks,
   aðstöðu eða löggernings eða samið hefur verið um að sækja mætti
   gagnkröfuna í máli um aðalkröfuna. Gagnsök verður að höfða innan mánaðar
   frá þingfestingu aðalsakar.
        3. Gagnkröfu má hafa uppi eftir þann tíma sem segir í 1. og 2. mgr.
   ef það er gert fyrir aðalmeðferð máls og það verður ekki metið varnaraðila
   til vanrækslu að hafa ekki gert gagnkröfu sína í tæka tíð.

                                    29. gr.
        Með framhaldsstefnu er heimilt að auka við fyrri kröfu eða hafa uppi
   nýja kröfu í máli eftir þingfestingu en fyrir aðalmeðferð þess ef
   skilyrðum 1. mgr. 27. gr. er fullnægt og það verður ekki metið aðilanum
   til vanrækslu að hafa ekki gert kröfur sínar í einu lagi í öndverðu.

                                    30. gr.
        1. Þyki dómara það til skýringar eða hagræðis getur hann ákveðið að
   ósk eins eða fleiri aðila að sameina tvö eða fleiri mál:

   a.
           ef þau eru rekin milli sömu aðila og unnt hefði verið að höfða
           eitt mál um allar kröfurnar skv. 1. mgr. 27. gr.,
   b.
           ef þau eru rekin milli sömu aðila og unnt hefði verið að höfða
           annað málið sem gagnsök í hinu skv. 2. mgr. 28. gr.,
   c.
           ef höfða hefði mátt eitt mál um kröfurnar skv. 1. mgr. 19. gr.

        2. Dómari getur ekki sameinað mál eftir ákvæðum 1. mgr. gegn mótmælum
   aðila ef það hefði varðað frávísun eftir kröfu hans að höfða mál þannig í
   öndverðu.
        3. Þyki dómara það nauðsynlegt til skýringar eða hagræðis getur hann
   ákveðið af sjálfsdáðum að aðskilja kröfur sem eiga ekki rætur að rekja til
   sama atviks, aðstöðu eða löggernings en eitt mál er rekið um, þannig að
   farið verði með hvora eða hverja þeirra í sjálfstæðu máli.

                                    31. gr.
        1. Eftir ósk annars eða beggja aðila getur dómari ákveðið að skipta
   sakarefni þannig að fyrst verði dæmt sérstaklega um tiltekin atriði máls
   meðan önnur atriði þess hvíla og bíða þess að verða dæmd.
        2. Ef sakarefni er skipt í máli um skaðabætur þannig að fyrst sé dæmt
   um bótaskyldu getur dómari orðið við kröfu sóknaraðila um það að í dómi um
   þá skyldu verði kveðið á um hæfilega fjárhæð sem varnaraðila beri þegar að
   greiða upp í væntanlegar bætur.

                                   V. kafli.
                                  Varnarþing.
                                    32. gr.
        1. Sækja má mann fyrir dómi í þinghá þar sem hann á skráð lögheimili.
   Eigi maður fasta búsetu í annarri þinghá en þar sem lögheimili hans er
   skráð má einnig sækja hann í þeirri þinghá.
        2. Mann, sem á hvergi skráð lögheimili, má sækja í þinghá þar sem
   hann hefur fasta búsetu. Sé ókunnugt um fastan búsetustað má sækja hann í
   þinghá þar sem hann dvelst eða ella þar sem hann er staddur þegar stefna
   er birt.
        3. Íslenskan ríkisborgara, sem er búsettur erlendis en verður ekki
   sóttur þar, má sækja fyrir dómi í Reykjavík ef hann á ekki skráð
   lögheimili í annarri þinghá.
        4. Sækja má mann, sem er búsettur erlendis, í þeirri þinghá þar sem
   hann er staddur við birtingu stefnu ef mál varðar fjárskyldu hans við mann
   sem er búsettur hér á landi eða félag, stofnun eða samtök sem eiga
   varnarþing hér.
        5. Ólögráða maður verður sóttur í þinghá þar sem sækja mætti
   lögráðamann hans skv. 1.4. mgr. ef hann hefur ekki sjálfur forræði á
   sakarefninu.

                                    33. gr.
        1. Skrásett félag eða firma má sækja í þeirri þinghá þar sem
   varnarþing þess er skráð. Ef stjórnarstöð þess er í annarri þinghá en þar
   sem varnarþing er skráð má einnig sækja það í þeirri þinghá. Ef mál varðar
   skrásett útibú félags eða firma má sækja það í þeirri þinghá þar sem
   útibúið er.
        2. Óskrásett félag eða firma má sækja í þeirri þinghá þar sem heimili
   þess telst vera samkvæmt samþykktum þess eða stjórnarstöð þess er. Einnig
   má sækja það í þeirri þinghá þar sem fyrirsvarsmaður þess yrði sjálfur
   sóttur skv. 32. gr. Það sama á við um annars konar óskrásett samtök eða
   stofnanir sem ákvæði 3. og 4. mgr. taka ekki til.
        3. Ríkið verður sótt fyrir dómi í Reykjavík. Sé máli beint að
   stjórnvaldi fyrir ríkisins hönd og það hefur stjórnarstöð í annarri þinghá
   má þó sækja það í þeirri þinghá. Sveitarfélag verður með sama skilorði
   sótt í þeirri þinghá sem það heyrir til.
        4. Stofnun eða fyrirtæki ríkisins eða sveitarfélags eða stjórnvald
   þess má sækja í þeirri þinghá þar sem það hefur stjórnarstöð.

                                    34. gr.
        1. Ef skoðun fasteignar getur orðið nauðsynleg í máli sem varðar hana
   má sækja það í þeirri þinghá þar sem hún er. Það sama á við um önnur mál
   um réttindi yfir fasteign, svo og mál þar sem sóttar eru kröfur sem rísa
   af slíkum réttindum.
        2. Ef fasteign er í fleiri þinghám en einni eða mál varðar fleiri
   fasteignir en eina sem eru ekki í sömu þinghá má sækja mál skv. 1. mgr. í
   einhverri þeirra.

                                    35. gr.
        1. Mál til efnda á eða lausnar undan löggerningi eða vegna vanefnda
   eða rofa á löggerningi má sækja í þeirri þinghá þar sem átti að efna hann
   eftir hljóðan hans, tilætlun aðila eða réttarreglum.
        2. Víxil- og tékkamál má sækja í þeirri þinghá þar sem greiðslustaður
   víxilsins eða tékkans er. Hafi greiðslustaður víxils eða tékka verið
   erlendis má sækja mál um hann í þeirri þinghá, þar sem sá sem innheimtir
   hann hefur stjórnar- eða starfstöð, enda sé um banka að ræða, sparisjóð
   eða annan þann sem hefur skuldheimtu að atvinnu.

                                    36. gr.
        1. Mál til greiðslu á andvirði vöru eða þjónustu, sem hefur verið
   fengin eða þegin í verslun eða annarri fastri starfstöð, má sækja í þeirri
   þinghá þar sem verslunin eða starfstöðin er ef það er atvinna upphaflega
   skuldareigandans að láta slíka vöru eða þjónustu í té.
        2. Hafi vara eða þjónusta verið látin í té í útibúi upphaflegs
   skuldareiganda hér á landi verður heimildar skv. 1. mgr. aðeins neytt til
   að sækja mál í þeirri þinghá þar sem útibúið er.
        3. Nú hefur vara eða þjónusta verið látin í té erlendis með þeim
   hætti sem segir í 1. mgr., og má þá höfða mál til greiðslu á andvirði
   hennar í þeirri þinghá þar sem sá sem hefur kröfuna til innheimtu hér á
   landi hefur starfstöð, enda hafi hann skuldheimtu að atvinnu.

                                    37. gr.
        Mál vegna kaupa á vöru eða þjónustu hér á landi má kaupandi sækja í
   þinghá þar sem hann yrði sjálfur sóttur skv. 32. eða 33. gr.

                                    38. gr.
        1. Mál til greiðslu vinnulauna má sækja í þeirri þinghá þar sem
   vinnan var leyst af hendi eða í einhverri þeirra hafi verið unnið víðar.
        2. Sjómenn mega sækja mál til greiðslu fyrir vinnu sína í þeirri
   þinghá þar sem skip er skráð.
        3. Þeir sem leysa störf sín af hendi um borð í loftfari mega sækja
   mál til greiðslu vinnulauna í þeirri þinghá þar sem loftfarið er skráð.

                                    39. gr.
        1. Útgerðarmann má sækja í máli varðandi útgerðina í þeirri þinghá
   þar sem skip er skráð. Það sama á við um mál á hendur skipstjóra eða
   skipshöfn vegna skyldustarfa þeirra.
        2. Mál um björgunarlaun má höfða í þeirri þinghá þar sem bjargað var
   eða það sem var bjargað var flutt í land.
        3. Ef krafa er tryggð með sjóveði í skipi, farmi eða farmgjaldi og
   sjóveðið hefur verið kyrrsett má höfða mál um kröfuna í þeirri þinghá þar
   sem kyrrsetning fór fram.

                                    40. gr.
        Ef mál á rætur að rekja til fjárvörslu eða reikningshalds má sækja
   það í þeirri þinghá þar sem fjárvarslan eða reikningshaldið fór fram.

                                    41. gr.
        Mál til skaðabóta, refsingar eða annarrar fullnustu vegna réttarbrots
   utan samninga má sækja í þeirri þinghá þar sem brot var framið eða í
   einhverri þeirra ef brot var framið víðar.

                                    42. gr.
        1. Ef kröfum er beint að fleiri en einum aðila í sama máli má sækja
   það á varnarþingi hvers þeirra sem er.
        2. Gagnkrafa og gagnsök skal jafnan sótt á varnarþingi aðalsakar.
        3. Aðilum er rétt að semja um meðferð máls í hverri þinghá sem er.

                                    43. gr.
        1. Ákvæðum 34.42. gr. verður beitt til að sækja mann sem er búsettur
   erlendis, svo og félag, firma, stofnun eða samtök sem er eins ástatt um,
   nema annað leiði af samningi við erlent ríki.
        2. Ákvæði þessa kafla raska ekki gildi sérreglna um varnarþing eftir
   öðrum lögum.

                                   2. þáttur.
                            Sönnun og sönnunargögn.
                                   VI. kafli.
                           Almennar reglur um sönnun.
                                    44. gr.
        1. Dómari sker úr því hverju sinni eftir mati á þeim gögnum sem hafa
   komið fram í máli hvort staðhæfing um umdeild atvik teljist sönnuð, enda
   bindi fyrirmæli laga hann ekki sérstaklega um mat í þessum efnum.
        2. Sá sem ber fyrir sig venju eða erlenda réttarreglu verður að leiða
   tilvist og efni hennar í ljós.
        3. Ekki þarf að sanna það sem er alkunnugt á þeim stað og tíma sem
   dómur eða úrskurður gengur.

                                    45. gr.
        Yfirlýsing aðila, sem er gefin fyrir dómi og felur í sér ráðstöfun á
   sakarefni, bindur hann eftir reglum um gildi loforða ef hann hefur forræði
   á því.

                                    46. gr.
        1. Aðilar afla sönnunargagna ef þeir fara með forræði á sakarefni.
        2. Eftir því sem dómari telur nauðsynlegt til skýringar á máli er
   honum rétt að beina því til aðila að afla gagna um tiltekin atriði þess.
        3. Ef dómari telur bersýnilegt að atriði, sem aðili vill sanna,
   skipti ekki máli eða að gagn sé tilgangslaust til sönnunar getur hann
   meinað aðila um sönnunarfærslu.

                                    47. gr.
        1. Öflun sönnunargagna skal að jafnaði fara fram fyrir þeim dómara
   sem fer með málið. Ef þessu verður ekki komið við nema með verulegum
   kostnaði eða óhagræði getur dómari ákveðið eftir ósk aðila að gagnaöflun
   megi fara fram fyrir öðrum dómi samkvæmt ákvæðum XI. kafla, enda leiði það
   ekki til óþarfra tafa á rekstri máls.
        2. Ákvæði 1. mgr. girða ekki fyrir að byggt verði á sönnunargagni sem
   er aflað eftir ákvæðum XII. kafla áður en mál er höfðað.

                                  VII. kafli.
                               Skýrslugjöf aðila.
                                    48. gr.
        1. Aðila er jafnan heimilt að gefa skýrslu um málsatvik fyrir dómi í
   máli sínu nema dómari telji sýnilegt að hún sé þarflaus eða tilgangslaus.
        2. Eftir kröfu gagnaðila og með sama skilorði og segir í 1. mgr. er
   dómara rétt að kveðja aðila fyrir dóm til að gefa skýrslu um málsatvik.
        3. Dómari getur af sjálfsdáðum kvatt aðila fyrir dóm til að gefa
   skýrslu ef hann telur þess þörf til skýringar á máli.
        4. Sem aðili eftir ákvæðum þessa kafla skoðast fyrirsvarsmaður sem
   kemur fram fyrir aðila hönd, sbr. 3.5. mgr. 17. gr.

                                    49. gr.
        1. Aðila er rétt sér að meinalausu að færast undan því að svara
   spurningum fyrir dómi ef honum væri óheimilt að svara þeim sem vitni í
   málinu.
        2. Þegar aðili gefur skýrslu fyrir dómi fer um framkvæmd
   skýrslugjafar eftir ákvæðum 3. og 4. mgr. 51. gr., 56. gr. og 1. mgr. 59.
   gr. eftir því sem átt getur við.

                                    50. gr.
        1. Nú hefur aðili forræði á sakarefni og hann viðurkennir fyrir dómi
   tiltekið atvik sem er honum óhagstætt, og skal þá viðurkenning hans að
   jafnaði lögð til grundvallar, enda þyki dómara hún hafa verið gefin af
   nægilegri þekkingu og skilningi og ekkert kemur fram sem hnekkir henni eða
   veikir hana verulega.
        2. Ef aðili verður ekki við kvaðningu um að koma fyrir dóm til að
   gefa skýrslu eða svarar ekki nægilega spurningu sem honum er ekki rétt að
   færast undan getur dómari skýrt vanrækslu hans, óljós svör eða þögn á þann
   hátt sem er gagnaðila hagfelldast.

                                  VIII. kafli.
                                     Vitni.
                                    51. gr.
        1. Hverjum manni, sem er orðinn 15 ára, lýtur íslenskri lögsögu og er
   ekki aðili máls eða fyrirsvarsmaður aðila, er skylt að koma fyrir dóm sem
   vitni til að svara munnlega spurningum sem er beint til hans um málsatvik.
        2. Dómari metur með hliðsjón af atvikum hverju sinni hvort yngri
   manni en getur í 1. mgr. verði gert skylt að gefa skýrslu sem vitni. Sama
   hátt hefur dómari á um geðveika menn og þroskahefta.
        3. Ef vitni kemst ekki á þingstað vegna veikinda eða svipaðra ástæðna
   má dómari ákveða að það gefi skýrslu á öðrum stað þar sem þess er kostur.
        4. Nú er vitni statt fjarri þingstað eða það hefði annars sérstakt
   óhagræði af því að koma fyrir dóm, og getur þá dómari ákveðið að skýrsla
   verði tekin af því á dómþingi gegnum síma eða annað fjarskiptatæki, enda
   verði skýrslutöku hagað þannig að allir sem eru staddir á dómþingi heyri
   orðaskipti við vitnið.
        5. Ef þess er krafist getur dómari lagt fyrir vitni í kvaðningu skv.
   2. mgr. 54. gr. að hafa með sér gögn til sýningar fyrir dómi eða að athuga
   bækur sínar, skjöl og aðra muni og gera útdrátt úr tilteknum atriðum í
   þeim til skýringar á málsatvikum.

                                    52. gr.
        1. Eftirtaldir geta skorast undan því að gefa vitnaskýrslu að öllu
   leyti eða einhverju:

   a.
           sá sem er eða hefur verið maki aðila,
   b.
           skyldmenni aðila í beinan legg, systkin hans og þeir sem tengjast
           honum þannig vegna ættleiðingar,
   c.
           stjúpforeldri aðila og stjúpbarn,
   d.
           tengdaforeldri aðila og tengdabarn.

        2. Dómari getur leyst aðra sem eru eða hafa verið nákomnir aðila
   undan vitnaskyldu ef honum virðist samband þeirra mjög náið.
        3. Vitni er rétt að skorast undan því að svara spurningu ef ætla má
   að í svari þess geti falist játning eða bending um að það hafi framið
   refsiverðan verknað eða atriði sem valdi því siðferðislegum hnekki eða
   tilfinnanlegu fjárhagstjóni. Það sama á við ef ætla má að svar hefði sömu
   afleiðingar fyrir einhvern þann sem tengist vitni með þeim hætti sem segir
   í 1. eða 2. mgr.
        4. Dómari getur undanþegið vitni frá því að upplýsa um leyndarmál
   varðandi viðskipti þess, uppgötvanir eða önnur slík verk ef hann telur
   hagsmuni vitnis af leyndinni verulega ríkari en hagsmuni aðila af vættinu.
        5. Embættis- og sýslunarmönnum er óskylt að koma fyrir dóm til að
   vitna um atvik sem hafa gerst í embætti þeirra eða sýslan og má leiða
   nægilega í ljós með vottorði úr embættisbók eða öðru opinberu skjali.

                                    53. gr.
        1. Án leyfis hlutaðeigandi ráðherra er vitni óheimilt að svara
   spurningum um leynilegar ráðagerðir, ályktanir eða samninga handhafa
   ríkisvalds um málefni sem varða öryggi, réttindi eða heill ríkisins eða
   skipta mjög miklu fyrir viðskipti eða fjárhag þjóðarinnar.
        2. Vitni er óheimilt án leyfis þess sem á í hlut að svara spurningum
   um:

   a.
           hver sé höfundur eða heimildarmaður að riti, grein, frásögn eða
           tilkynningu sem hefur birst án þess að hann væri nafngreindur, ef
           vitnið ber ábyrgð að lögum á efni prentaðs rits eða öðru efni sem
           birtist opinberlega eða það hefur öðlast vitneskju um höfund eða
           heimildarmann í starfi hjá ábyrgðarmanni,
   b.
           einkahagi manns sem því hefur verið trúað fyrir eða það hefur
           komist að á annan hátt í starfi sem endurskoðandi, félagsráðgjafi,
           lögfræðingur, lyfsali, læknir, prestur, sálfræðingur eða
           aðstoðarmaður einhvers þessara, eða í öðru starfi sem viðlíka
           trúnaðarskylda fylgir,
   c.
           atriði sem það hefur komist að í opinberu starfi og á að fara
           leynt,
   d.
           leyndarmál um viðskipti, uppgötvanir eða önnur slík verk sem það
           hefur komist að í starfi.

        3. Nú telur dómari hagsmuni aðila verulega meiri af því að upplýst
   verði um atriði skv. b- til d-lið 2. mgr. en hagsmuni hlutaðeiganda af því
   að leynd verði haldið, og getur hann þá eftir kröfu aðila lagt fyrir vitni
   að svara spurningu þótt leyfi sé ekki veitt til þess, enda feli þá svarið
   ekki í sér frásögn af einkahögum manns sem á ekki aðild að máli. Ef dómari
   telur óvíst hvort þessum skilyrðum sé fullnægt getur hann lagt fyrir vitni
   að tjá sér fyrst í trúnaði hvers efnis svar þess yrði.

                                    54. gr.
        1. Aðili, sem óskar eftir að leiða vitni, annast boðun þess á
   dómþing.
        2. Aðila er rétt að boða vitni á dómþing með skriflegri kvaðningu sem
   hann gefur út sjálfur eða leggur fyrir dómara til útgáfu. Í kvaðningu skal
   greint nafn og heimili vitnis, tilefni boðunar í aðalatriðum, nafn
   dómstóls, hvar og hvenær vitnaleiðslan fer fram og hverjar afleiðingar það
   geti haft að vitni mæti ekki. Kvaðningu skal birta með sama hætti og
   fyrirvara og stefnu.
        3. Ef vitni er statt á dómþingi er því skylt að bera þegar vætti þótt
   það hafi ekki verið boðað í því skyni.

                                    55. gr.
        1. Nú kemur vitni ekki fyrir dóm samkvæmt löglega birtri kvaðningu án
   þess að um lögmæt forföll sé að ræða, og getur þá dómari orðið við kröfu
   aðila um að leita til lögreglu um að sækja vitnið. Lögreglu er skylt að
   verða við slíkum fyrirmælum dómara.
        2. Ef vitni kemur fyrir dóm en fullnægir annars ekki vitnaskyldu
   sinni getur dómari að kröfu aðila gert því sekt með úrskurði. Viðurlög
   eftir úrskurðinum falla niður ef vitni fullnægir síðan skyldu sinni eða
   aðili hverfur frá því að krefja það vættis.
        3. Ef vitni kemur fyrir dóm en getur ekki fullnægt vitnaskyldu sinni
   vegna ástands síns, svo sem vegna ölvunar eða geðshræringar, getur dómari
   gert nauðsynlegar ráðstafanir til að tryggja að það geti leyst skyldu sína
   af hendi síðar.

                                    56. gr.
        1. Þegar vitni kemur fyrir dóm lætur dómari það fyrst gera grein
   fyrir nafni sínu, kennitölu og heimili, en prófar svo eftir þörfum hvort
   því sé rétt eða skylt að bera vætti. Síðan brýnir dómari alvarlega fyrir
   vitni skyldu þess til að skýra satt og rétt frá og draga ekkert undan, og
   leiðir athygli þess að þeirri refsiábyrgð sem er samfara vísvitandi eða
   gáleysislega röngum framburði.
        2. Að svo búnu verða spurningar lagðar fyrir vitni. Dómara er rétt að
   láta aðila um að spyrja vitni, en þá skal sá sem kvaddi vitni leggja
   spurningar fyrir það fyrst og síðan gagnaðili. Dómara er rétt að umorða,
   laga og skýra spurningar aðila áður en vitni svarar og koma í veg fyrir að
   spurningar séu lagðar fyrir vitni sem eru óákveðnar, tvíræðar, veiðandi,
   óþarflega móðgandi eða særandi, lagaðar til að villa um fyrir vitni eða
   sýnilega tilgangslausar. Dómari getur svipt aðila, sem brýtur gegn þessu,
   rétti til að leggja spurningar fyrir vitni og tekið skýrslutöku í sínar
   hendur. Dómara er og rétt að krefja vitni frekari skýringa á svari þannig
   að efni þess komi skýrt fram, svo og að leggja spurningar sjálfstætt fyrir
   vitni.
        3. Hvert vitni skal að jafnaði prófa sér án þess að önnur vitni hlýði
   á. Að kröfu aðila getur dómari þó ákveðið að vitni verði samprófað við
   annað vitni eða aðila.
        4. Nú er dómþing háð fyrir opnum dyrum og spurningu til vitnis er
   þannig háttað að svar við henni varðar einkahagi þess eða annarra, og
   getur þá dómari látið vitnið svara skriflega. Skal þá bókað um svarið og
   aðilum og vitninu gefinn kostur á að ganga úr skugga um að bókun sé rétt
   án þess að hún sé lesin upp.
        5. Dómari leiðbeinir vitni um atriði sem lúta að skyldu og heimild
   þess til vitnisburðar. Ef vitni telur sér óskylt að gefa skýrslu eða svara
   einstökum spurningum eða heldur fram heimildarskorti ber því að leiða
   líkur að staðreyndum sem veltur á í þeim efnum. Dómari getur leyft vitni
   að leiða aðra fyrir dóm til skýrslugjafar í því skyni.

                                    57. gr.
        1. Við skýrslugjöf vitnis leitar dómari eftir þörfum vitneskju um
   atriði sem varða mat á trúverðugleika þess. Í þeim efnum skal dómari
   jafnan leitast við að ganga úr skugga um hvort skýrsla vitnis sé reist á
   skynjun þess sjálfs eða sögusögn annarra. Þá skal dómari gera sér far um
   að leiða í ljós hvort horf vitnis til máls eða aðila sé með einhverjum
   þeim hætti að það geti haft áhrif á sönnunargildi framburðar þess.
        2. Eftir kröfu aðila skal dómari láta vitni staðfesta framburð sinn
   með eiði eða drengskaparheiti þegar það hefur lokið skýrslugjöf. Vitni
   verður þó ekki látið staðfesta framburð sinn ef:

   a.
           það hefur ekki náð 15 ára aldri,
   b.
           því er svo vitsmuna vant eða geðbilað að það beri ekki skyn á eða
           er ófært um að meta helgi eða þýðingu staðfestingar,
   c.
           það er undir ákæru fyrir rangan framburð eða hefur verið sakfellt
           fyrir slíkt brot,
   d.
           það færist undan staðfestingu og ákvæði 1.3. mgr. 52. gr. eiga
           við,
   e.
           dómari telur það svo tengt aðila eða hafa slíka hagsmuni af
           málsúrslitum að staðfesting sé óviðeigandi.

        3. Áður en vitni staðfestir framburð sinn brýnir dómari fyrir því
   helgi og þýðingu staðfestingar, bæði fyrir úrslit máls og vitnið sjálft
   lagalega og siðferðislega.
        4. Ef vitni lýsir því yfir að gefnu tilefni frá dómara að það
   samrýmist afstöðu þess í trúarefnum að vinna eið og að það trúi á guð fer
   staðfesting þannig fram að vitnið lyftir upp hægri hendi og hefur þessi
   orð eftir dómara: Ég sver það og vitna til guðs míns að ég hef sagt það
   sem ég veit sannast og réttast og ekkert dregið undan.
        5. Ef ekki eru skilyrði til eiðvinningar skv. 4. mgr. vinnur vitni
   heit og fer staðfesting þannig fram að vitnið lyftir upp hægri hendi og
   hefur þessi orð eftir dómara: Ég lýsi því yfir og legg við drengskap minn
   og heiður að ég hef sagt það sem ég veit sannast og réttast og ekkert
   dregið undan.
        6. Eiður og heitvinning hafa sömu þýðingu að lögum.

                                    58. gr.
        1. Þeim aðila, sem leiðir vitni, er skylt að sjá því fyrir fram fyrir
   fé til greiðslu kostnaðar af ferð og dvöl á þingstað.
        2. Ef vitni krefst þess að fullnægðum skyldum sínum ákveður dómari
   því greiðslu vegna útlagðs kostnaðar af rækslu vitnaskyldu og þóknun fyrir
   atvinnumissi sem má telja skipta það máli miðað við efnahag þess og
   aðstæður. Sá sem kveður vitni greiðir einn kostnað og þóknun um sinn, en
   hafi báðir aðilar krafist vættis eða haft not af því getur dómari ákveðið
   að skipta greiðslu milli þeirra sem þeir ábyrgjast þó í sameiningu.
   Greiðslu skal þegar inna af hendi.

                                    59. gr.
        Dómari metur sönnunargildi vitnisburðar við úrlausn máls. Í því
   sambandi skal meðal annars hugað að afstöðu vitnis til aðila, hagsmunum
   þess af málsúrslitum, þroska þess, áreiðanleika skynjunar þess á atvikum,
   minni, ástandi og hegðun þess við skýrslugjöf, öryggi þess og skýrleika í
   svörum og samræmi í frásögn.

                                   IX. kafli.
                                  Matsgerðir.
                                    60. gr.
        1. Skoðunar- og matsgerðir, lýsingar á hlutum og aðrar
   rannsóknargerðir kallast hér einu nafni matsgerðir eða mat og athafnir sem
   lúta að þeim að meta.
        2. Dómari leggur sjálfur mat á atriði sem krefjast almennrar
   þekkingar og menntunar eða lagaþekkingar.
        3. Ef opinber starfsmaður er skipaður í eitt skipti fyrir öll til að
   meta tiltekin atriði getur aðili snúið sér beint til hans ef honum er
   skylt að framkvæma matið eða hann er fús til þess án dómkvaðningar, enda
   sé það í verkahring hans.

                                    61. gr.
        1. Ef ekki verður farið svo að sem segir í 2. eða 3. mgr. 60. gr.
   kveður dómari einn eða tvo matsmenn til að framkvæma mat eftir skriflegri
   beiðni aðila. Í beiðni skal koma skýrlega fram hvað eigi að meta, hvar það
   er sem meta á og hvað aðili hyggst sanna með mati.
        2. Aðilar skulu kvaddir á dómþing þar sem matsbeiðni er tekin fyrir.
   Ef þeir koma sér saman um hæfan matsmann skal kveðja hann til starfans
   nema sérstakar ástæður mæli gegn því. Annars greinir dómari aðilum að öðru
   jöfnu frá því hvern hann hafi í hyggju að kveðja til matsstarfa.
        3. Þann einn má dómkveðja til að framkvæma mat sem er orðinn 20 ára
   að aldri, er að öllu leyti óaðfinnanlegt vitni um það atriði sem á að meta
   og hefur nauðsynlega kunnáttu til að leysa starfann af hendi eða annars þá
   kunnáttu sem bestrar er kostur. Maður getur ekki skorast undan að verða
   við kvaðningu ef honum væri skylt og heimilt að bera vitni um matsatriði
   og breytir engu þótt nauðsyn beri til að hann fari í aðra þinghá en þar
   sem hann á heimili til að rækja starfann. Dómara er þó rétt að taka
   rökstudda undanfærslu til greina, enda sé þá kostur jafnhæfs manns til
   starfans.
        4. Dómari getur dómkvatt matsmann sem er búsettur utan
   lögsagnarumdæmis hans.
        5. Dómkvaðning skal bókuð í þingbók. Í henni skal greina skýrt hvað
   skuli metið, hvenær mati skuli lokið og hverjum eigi að gefa kost á að
   gæta hagsmuna sinna við framkvæmd þess. Þá skal tekið fram að matsmanni
   beri að vinna verk sitt af bestu vitund og semja rökstudda matsgerð sem
   hann megi vera viðbúinn að þurfa að gefa skýrslu um fyrir dómi.
        6. Ef matsmaður deyr, forfallast, reynist óhæfur til starfans eða
   vanrækir það kveður dómari annan í hans stað að kröfu matsbeiðanda.

                                    62. gr.
        1. Matsbeiðandi tilkynnir matsmanni um dómkvaðningu og lætur honum í
   té endurrit af bókun um hana.
        2. Matsmaður tilkynnir aðilum svo fljótt sem verða má og með
   sannanlegum hætti hvar og hvenær verði metið. Aðilum og dómara ber að
   veita matsmanni leiðbeiningar eftir föngum um matsatriði. Matsmanni er
   rétt að afla sér gagna til afnota við matið, en aðilum, sem eru
   viðstaddir, skal þá gefinn kostur á að tjá sig um þau eftir þörfum. Ef
   vitnaleiðsla reynist nauðsynleg til skýringar á matsatriði er dómara rétt
   að láta hana þegar fara fram.
        3. Þeim sem hefur umráð þess sem matsgerð lýtur að er skylt að veita
   matsmanni aðgang að því nema hann megi skorast undan vitnaskyldu um
   matsatriði eða sé óheimilt að bera vitni um það.
        4. Matsmaður framkvæmir starf sitt þótt aðilar mæti ekki þegar metið
   er, nema upplýsingar vanti sem þeir hefðu mátt veita.

                                    63. gr.
        1. Matsmaður skal semja rökstudda matsgerð þar sem þau sjónarmið eru
   greind sem álit hans er reist á. Matsgerð skal fengin matsbeiðanda í
   hendur, en matsmanni er þó rétt að krefjast áður greiðslu skv. 2. mgr.
        2. Matsmaður á rétt á hæfilegri þóknun fyrir störf sín samkvæmt
   reikningi og endurgreiðslu útlagðs kostnaðar úr hendi matsbeiðanda.
   Matsmanni er rétt að krefjast greiðslu fyrir fram vegna ferðakostnaðar,
   svo og tryggingar samkvæmt ákvörðun dómara fyrir þóknun sinni ef með þarf.

                                    64. gr.
        Aðili getur krafist yfirmats þar sem tekin verði til endurmats þau
   atriði sem hafa áður verið metin. Yfirmatsmenn skulu vera fleiri en
   matsmenn voru, en að öðru leyti gilda ákvæði 61.63. gr. um yfirmat.

                                    65. gr.
        Að kröfu aðila ber matsmanni að koma fyrir dóm til að gefa skýrslu
   til skýringar og staðfestingar á matsgerð og um atriði sem tengjast henni.
   Ákvæðum VIII. kafla verður beitt um skýrslugjöf matsmanns eftir því sem
   þau geta átt við.

                                    66. gr.
        1. Dómari leysir úr ágreiningi sem lýtur að dómkvaðningu og hæfi
   matsmanns og um greiðslur til hans með úrskurði. Dómari getur enn fremur
   úrskurðað um atriði sem varða framkvæmd matsgerðar, svo sem hvort það hafi
   verið metið sem skyldi meta samkvæmt dómkvaðningu eða hvort matsgerð sé
   nægilega rökstudd, ef ágreiningur rís um kröfu um endurskoðun hennar eða
   endurmat.
        2. Dómari leggur mat á önnur atriði varðandi matsgerð, þar á meðal
   sönnunargildi hennar þegar leyst er að öðru leyti úr máli.

                                   X. kafli.
                      Skjöl og önnur sýnileg sönnunargögn.
                                    67. gr.
        1. Ef aðili skírskotar til skjals sem er í vörslum hans skal hann
   leggja það fram eftir kröfu gagnaðila ef taka á tillit til þess við
   úrlausn máls.
        2. Nú skorar aðili á gagnaðila að leggja fram skjal sem hann hefur í
   vörslum sínum, og ber þá gagnaðila að verða við því ef aðili á rétt til
   skjalsins án tillits til málsins eða efni skjalsins er slíkt að gagnaðila
   væri skylt að bera vitni um það ef hann væri ekki aðili að málinu.
        3. Nú er skjal í vörslum manns sem er ekki aðili að máli, og getur þá
   aðili krafist að fá það afhent til framlagningar í máli ef vörslumanni
   skjalsins er skylt að afhenda það aðilanum án tillits til málsins eða efni
   skjalsins er slíkt að vörslumanni sé skylt að bera vitni um það í málinu.
        4. Aðili, sem krefst skjals skv. 2. eða 3. mgr., ber sönnunarbyrði
   fyrir því að skjalið sé til og í vörslum þess sem hann heldur fram. Ef
   staðhæfingum aðila um það er mótmælt ber honum að leggja fram eftirrit af
   skjalinu ef þess er kostur, en lýsa ella efni þess eftir föngum, og skal
   greina frá því hvað eigi að leiða í ljós með skjalinu.

                                    68. gr.
        1. Nú verður aðili ekki við áskorun skv. 2. mgr. 67. gr. um að leggja
   fram skjal sem þykir sannað að hann hafi undir höndum, og getur þá dómari
   skýrt það svo að hann samþykki frásögn áskoranda um efni skjalsins, sbr.
   þó 69. gr.
        2. Ef vörslumaður skjals verður ekki við kröfu aðila um að láta það
   af hendi getur aðili lagt þau gögn, sem getur í 4. mgr. 67. gr., fyrir
   dómara, ásamt skriflegri beiðni um að vörslumaður verði skyldaður með
   úrskurði til að afhenda skjalið fyrir dómi. Ef dómari telur ekki útilokað
   að skjalið hafi þýðingu í málinu kveður hann aðila og vörslumann fyrir dóm
   og gefur þeim kost á að tjá sig um beiðnina. Að því loknu kveður dómari
   upp úrskurð ef með þarf um skyldu vörslumanns til að afhenda aðila
   skjalið, sbr. þó 69. gr. Í úrskurði má ákveða að leysa beri þessa skyldu
   af hendi innan tiltekins tíma að viðlögðum dagsektum til aðilans sem
   skyldan er við. Úrskurðinum má einnig fullnægja með aðför eftir aðalefni
   sínu.
        3. Ef vörslumaður mætir ekki fyrir dóm skv. 2. mgr. getur dómari
   leitað til lögreglu um að sækja hann ef aðili krefst.

                                    69. gr.
        1. Nú hefur skjal, sem er skylt að láta af hendi skv. 67. gr., að
   geyma atriði sem hlutaðeiganda væri óskylt eða óheimilt að bera vitni um,
   og getur þá dómari ákveðið að skjalið verði lagt fyrir hann í trúnaði og
   gegn þagnarskyldu og annaðhvort að hann taki eftirrit af því úr skjalinu
   sem er skylt og heimilt að láta uppi eða geri skýrslu um þau atriði.
        2. Ef sá sem er skylt að láta af hendi skjal skv. 67. gr. gerir
   sennilegt að það baki sér tjón eða óhagræði að verða við þeirri skyldu
   getur dómari ákveðið að láta við það sitja að skjalið verði afhent fyrir
   dómi til eftirritunar. Það sama á við ef skjal er verðmætt fyrir
   hlutaðeiganda eða sérstök hætta er á því að það glatist eða spillist ef
   það er látið af hendi. Hlutaðeigandi getur einnig krafist að trygging
   verði sett fyrir tjóni sem afhending skjals kann að baka honum áður en
   hann lætur það frá sér.
        3. Frumrit skjala, sem ákvæði 1. og 2. mgr. taka til, skulu afhent
   hlutaðeiganda um leið og afnotum er lokið.

                                    70. gr.
        Eftir því sem átt getur við gilda ákvæði 67.69. gr. um skyldu til að
   sýna og afhenda önnur sýnileg sönnunargögn en skjöl og til að leyfa afnot
   af og veita aðgang að þeim.

                                    71. gr.
        1. Opinber eru þau skjöl sem embættis- eða sýslunarmenn gefa út í
   embættisnafni um það sem gerist í embætti þeirra eða sýslan.
        2. Þar til annað sannast skal telja íslenskt opinbert skjal ófalsað
   ef það stafar frá embættis- eða sýslunarmanni eftir formi sínu og efni.
   Það sama á við um erlent opinbert skjal ef ræðismaður eða annar
   trúnaðarmaður íslenska ríkisins í hlutaðeigandi ríki vottar að útgefandi
   skjals hafi heimild til þess eftir lögum þess ríkis eða það er sýnt með
   öðrum fullnægjandi hætti.
        3. Þar til annað sannast skal efni opinbers skjals talið rétt ef það
   varðar tiltekin atvik sem er sagt að hafi gerst í embætti eða sýslan
   útgefanda.

                                    72. gr.
        1. Einkaskjal með eiginhandarnafni útgefanda telst gefið út af honum
   með því efni sem það hefur að geyma þar til það gagnstæða er sannað eða
   gert sennilegt.
        2. Nú kemur sá sem tjáist vera útgefandi skjals fyrir dóm til
   skýrslugjafar og því er borið við í máli að undirritun á skjali sé fölsuð
   eða efni þess breytt, og getur þá dómari eftir kröfu aðila lagt fyrir
   hlutaðeiganda að gefa sýnishorn af rithönd sinni. Ef slíkri kröfu er beint
   að aðila og hann neitar að verða við henni skal að öðru jöfnu líta svo á
   að hann samþykki staðhæfingar gagnaðila um skjalið. Ef vitni neitar að
   verða við slíkri kröfu má beita það viðurlögum skv. 2. mgr. 55. gr.
        3. Dómari metur sönnunargildi einkaskjals með hliðsjón af atvikum
   hverju sinni.

                                   XI. kafli.
                     Öflun sönnunargagna fyrir öðrum dómi.
                                    73. gr.
        1. Nú óskar aðili að gefa skýrslu, leiða vitni, fá matsmann kvaddan
   eða afla skjala eða annarra sýnilegra sönnunargagna fyrir öðrum dómi en
   þar sem mál er rekið, og leggur hann þá skriflega beiðni um það fyrir
   dómara í málinu. Í beiðni skal greint frá ástæðum fyrir henni, hvar sé
   óskað að gagnaöflun fari fram, hver gögn þurfi að senda hlutaðeigandi
   dómi, hverjum eigi að gera aðvart um þinghald þar og um hverja gagnaöflun
   sé nánar að tefla. Ef óskað er að leiða vitni skal þannig greint frá nafni
   þess, kennitölu og heimili, svo og þeim atriðum nákvæmlega sem vætti á að
   varða. Sé óskað dómkvaðningar matsmanns skal beiðni um hana að jafnaði
   fylgja.
        2. Beiðni skv. 1. mgr. skal tekin fyrir í þinghaldi í málinu. Dómari
   getur sett það skilyrði fyrir að sinna beiðni að aðili greiði fyrir fram
   kostnað eða setji tryggingu fyrir greiðslu kostnaðar af málaleitan sinni.
        3. Ef dómari telur skilyrðum 1. mgr. 47. gr. fullnægt til að verða
   við beiðni bókar hann ákvörðun sína um það í þingbók. Úrskurður skal
   kveðinn upp ef krafist er.

                                    74. gr.
        1. Ef gagnaöflun á að fara fram fyrir öðrum dómi hér á landi sendir
   dómari í málinu hlutaðeigandi dómi skriflegt erindi ásamt beiðni aðila,
   frumritum eða myndritum nauðsynlegra gagna og endurritum úr þingbók.
        2. Nú á gagnaöflun að fara fram fyrir dómi í öðru ríki, og aflar þá
   dómari í málinu þýðingar á þeim gögnum sem um ræðir í 1. mgr. á kostnað
   aðila. Dómari sendir skriflegt erindi sitt og önnur gögn ásamt þýðingum
   til hlutaðeigandi dóms, eftir atvikum fyrir milligöngu Stjórnarráðsins.

                                    75. gr.
        1. Þegar gagnaöflun eftir fyrirmælum þessa kafla fer fram fyrir dómi
   hér á landi skal farið eftir ákvæðum II. og VII.X. kafla eftir því sem
   átt getur við. Dómari, sem gagnaöflun fer fram fyrir, tekur ákvarðanir og
   úrskurðar um atriði varðandi framkvæmd hennar.
        2. Ef sérstakt tilefni verður til þess meðan á gagnaöflun stendur
   fyrir öðrum dómi getur aðili óskað eftir því að frekari gagna verði aflað
   þar en var beiðst í byrjun. Ákveður hlutaðeigandi dómari hvort orðið verði
   við slíkri ósk.
        3. Ef ekki er sótt þing við gagnaöflun fyrir öðrum dómi af hálfu þess
   sem beiddist hennar skal telja beiðni hans um hana fallna niður nema
   gagnaðili mæti og krefjist að hún fari allt að einu fram. Útivist hefur
   ekki aðrar afleiðingar, sbr. þó 4. mgr.
        4. Falli beiðni niður skv. 3. mgr. skal tekið tillit til þess
   kostnaðar sem hún hefur bakað gagnaðila við endanlega ákvörðun
   málskostnaðar hvernig sem málið fer.

                                    76. gr.
        [1.]^1) Eftir því sem átt getur við skal ákvæðum 75. gr. beitt þegar
   gagna er aflað í héraði í tengslum við rekstur máls fyrir æðra dómi.
        [2. Þá skal ákvæðum 75. gr. einnig beitt eftir því sem getur átt við
   þegar gagna er aflað fyrir héraðsdómi hér á landi í tengslum við rekstur
   máls erlendis, þar á meðal fyrir EFTA-dómstólnum.]^1)

   ^1)[4]L. 133/1993, 27. gr.

                                  XII. kafli.
             Öflun sönnunargagna án þess að mál hafi verið höfðað.
                                    77. gr.
        1. Aðila, sem hefur lögvarinna hagsmuna að gæta, er heimilt að
   beiðast dómkvaðningar matsmanns þótt hann hafi ekki haft uppi kröfu vegna
   matsatriðis í dómsmáli ef það er gert til að staðreyna kröfu eða sanna
   atvik að baki henni.
        2. Nú er hætta á að kostur fari forgörðum á því að afla sönnunar um
   atvik sem varðar lögvarða hagsmuni aðila eða að það verði verulega
   erfiðara síðar, og er honum þá heimilt að leita sönnunar um atvikið fyrir
   dómi með vitnaleiðslu eða öflun skjals eða annars sýnilegs sönnunargagns
   þótt hann hafi ekki haft uppi kröfu í tengslum við atvikið í dómsmáli.
   Aðila er með sama hætti heimilt að leita sönnunar fyrir dómi um atvik sem
   varða lögvarða hagsmuni hans og geta ráðið niðurstöðu um hvort hann láti
   verða af málshöfðun vegna þeirra.
        3. Heimildum 1. og 2. mgr. verður ekki beitt til að afla sannana um
   refsiverða háttsemi þar sem ákæruvaldið ætti sókn sakar.

                                    78. gr.
        1. Aðili, sem vill leita sönnunar skv. 77. gr., skal beina skriflegri
   beiðni um það til dómara í þinghá þar sem mætti höfða mál um kröfu hans,
   vitni er statt, sýnilegt sönnunargagn er að finna eða hlutur er niður
   kominn sem matsgerð varðar.
        2. Í beiðni skal greina skýrt frá því atviki sem aðili vill leita
   sönnunar um, hvernig hann vill að það verði gert, hver réttindi eru í húfi
   og hverja aðra sönnunin varðar að lögum. Ef sönnunar er leitað skv. 2.
   mgr. 77. gr. skal enn fremur rökstutt hvers vegna sönnunarfærsla þolir
   ekki bið eða getur ráðið niðurstöðu um hvort mál verði síðar höfðað.
        3. Dómari metur af sjálfsdáðum hvort skilyrði séu til að fallast á
   beiðni. Ef hann telur að svo sé ekki eða ágreiningur rís um það kveður
   hann upp úrskurð þar um.
        4. Dómari kveður aðila fyrir dóm þar sem sönnunarfærsla fer fram. Ef
   beiðni varðar aðra aðila skulu þeir einnig kvaddir fyrir dóm, enda þoli
   málefnið þá bið sem leiðir af því.

                                    79. gr.
        1. Við öflun sönnunar eftir fyrirmælum þessa kafla skal farið eftir
   ákvæðum II. og VII.X. kafla eftir því sem átt getur við. Dómari, sem
   öflun sönnunar fer fram fyrir, tekur ákvarðanir og úrskurðar um þau atriði
   varðandi hana sem hefðu ella borið undir dómara við sönnunarfærslu við
   rekstur máls.
        2. Ef sérstakt tilefni verður til þess meðan á öflun sönnunar stendur
   getur aðili óskað eftir því að frekari gagna verði aflað en var beiðst í
   byrjun. Dómari ákveður hvort orðið verði við slíkri ósk.
        3. Nú er ekki sótt þing af hálfu þess sem beiðni stafar frá, og
   verður þá ekki af öflun sönnunar nema annar mæti sem hefur lögvarinna
   hagsmuna að gæta, hann óskar að athöfn fari allt að einu fram og dómari
   telur efni til að verða við ósk hans.
        4. Sá sem biður um öflun sönnunar greiðir kostnað sem hlýst af því.
   Ef aðrir sækja þing og krefjast þess getur dómari úrskurðað þeim
   ómaksþóknun úr hendi hans.

                                   3. þáttur.
                   Almennar reglur um meðferð máls í héraði.
                                  XIII. kafli.
                            Stefna og stefnubirting.
                                    80. gr.
        1. Í stefnu skal greina svo glöggt sem verða má:

   a.
           nöfn aðila, kennitölu og heimili eða dvalarstað,
   b.
           nöfn fyrirsvarsmanna aðila, ef því er að skipta, stöðu þeirra og
           heimili eða dvalarstað,
   c.
           hver eða hverjir flytji málið fyrir stefnanda,
   d.
           dómkröfur stefnanda, svo sem fjárhæð kröfu í krónum, bætur fyrir
           tiltekið skaðaverk án fjárhæðar ef enn er óvíst um hana, vexti ef
           því er að skipta, viðurkenningu á tilteknum réttindum, ákvörðun á
           eða lausn undan tiltekinni skyldu, refsingu fyrir tilgreind orð
           eða athafnir, ómerkingu tiltekinna ummæla, málskostnað o.s.frv.,
   e.
           málsástæður sem stefnandi byggir málsókn sína á, svo og önnur
           atvik sem þarf að greina til þess að samhengi málsástæðna verði
           ljóst, en þessi lýsing skal vera gagnorð og svo skýr að ekki fari
           milli mála hvert sakarefnið er,
   f.
           tilvísun til helstu lagaákvæða eða réttarreglna sem stefnandi
           byggir málatilbúnað sinn á,
   g.
           helstu gögn sem stefnandi hefur til sönnunar og þau gögn sem hann
           telur að enn þurfi að afla,
   h.
           þá sem stefnandi hyggst leiða fyrir dóm til skýrslugjafar um atvik
           máls,
   i.
           dómþing þar sem mál verður þingfest, stað þess og stund, svo og
           stefnufrest,
   j.
           áskorun til stefnda um að koma fyrir dóm þegar málið verður
           þingfest, svara þar til sakar og leggja fram gögn,
   k.
           viðvörun um að útivistardómur geti gengið ef stefndi sækir ekki
           þing við þingfestingu málsins.

        2. Ef stefnandi hefur aðeins uppi kröfur í máli sem er unnt að
   fullnægja með aðför skal eitt eintak stefnu ritað á löggiltan skjalapappír
   í stærðinni A4 með a.m.k. 4 sm spássíu vinstra megin á framhlið blaðs og
   hægra megin á bakhlið. Skal þetta eintak afhent dómara aukalega við
   þingfestingu máls nema sátt sé þá þegar gerð í því eða stefndi samþykkir
   kröfur stefnanda eða leggur fram greinargerð.
        3. Stefnanda er jafnan rétt að gefa út stefnu sjálfur. Honum er
   einnig heimilt að leggja stefnu fyrir dómara til útgáfu, enda sé þá
   orðalag hennar tilhlýðilegt. Sé leitað til dómara um útgáfu stefnu skal
   hann benda stefnanda á galla sem hann sér á málatilbúnaði og geta varðað
   frávísun, en ekki má hann synja um útgáfu stefnu af þeim sökum, enda er
   hann óbundinn af slíku áliti sínu við úrlausn máls.

                                    81. gr.
        1. Til að birta stefnur, kvaðningar og aðrar tilkynningar skipar
   sýslumaður a.m.k. einn mann í hverju sveitarfélagi í umdæmi sínu og annan
   til vara til að gegna þeim störfum í forföllum. Enginn má víkjast undan
   skipun sem fullnægir skilyrðum 2. mgr.
        2. Ekki má skipa mann stefnuvott nema hann sé orðinn 25 ára að aldri,
   hafi óflekkað mannorð og sé svo heill og hraustur að hann geti gegnt
   starfanum.
        3. Áður en stefnuvottur tekur til starfa skal hann undirrita
   drengskaparheit, sem sýslumaður varðveitir, um að hann muni rækja starfann
   af trúmennsku og samviskusemi.
        4. Dómsmálaráðherra skal setja gjaldskrá^1) vegna starfa stefnuvotta.

   ^1)Gjaldskrá 229/1992.

                                    82. gr.
        1. Þar sem eftirfarandi ákvæði þessa kafla mæla fyrir um að stefna
   verði birt fyrir stefnda og öðrum sem tengjast honum, á stað sem varðar
   hann og með fresti sem tekur mið af högum hans eiga þær reglur við
   fyrirsvarsmann í stað stefnda ef fyrirsvarsmaður fer með mál hans.
        2. Stefna verður ekki birt fyrir manni sem er yngri en 15 ára að
   aldri.
        3. Stefnu má ekki birta fyrir gagnaðila stefnda eða manni sem gæti
   verið í fyrirsvari fyrir gagnaðila.

                                    83. gr.
        1. Birting stefnu er lögmæt ef:

   a.
           stefnuvottur eða lögbókandi vottar að hann hafi birt hana fyrir
           stefnda eða einhverjum sem er bær um að taka við henni í hans
           stað,
   b.
           samrit hennar er sent í ábyrgðarbréfi sem er borið út og póstmaður
           vottar að hann hafi afhent bréfið stefnda eða öðrum sem er bær um
           að taka við stefnu í hans stað.

        2. Stefna telst einnig nægilega birt ef hún er auglýst í
   Lögbirtingablaði skv. 89. gr.
        3. Í stað stefnubirtingar skv. 1. mgr. og jafngilt henni má koma
   stefnu á framfæri með því að:

   a.
           stefndi riti sjálfur undir yfirlýsingu á stefnu um að samrit
           hennar hafi verið afhent sér,
   b.
           hæstaréttar- eða héraðsdómslögmaður riti undir sams konar
           yfirlýsingu þar sem einnig er tekið fram að stefndi hafi falið
           honum að sækja þing fyrir sig við þingfestingu máls.

        4. Ef stefndi sækir þing við þingfestingu máls breytir engu þótt
   stefna hafi ekki verið birt eða komið á framfæri við hann, galli hafi
   verið á birtingu eða birt með of skömmum fyrirvara.

                                    84. gr.
        1. Þegar birta á stefnu skv. 1. mgr. 83. gr. afhendir stefnandi þeim
   sem annast birtingu frumrit hennar ásamt samriti handa hverjum sem á að
   birta fyrir. Hverju samriti skal fylgja opið umslag merkt með nafni og
   heimili stefnda og áritað um að það hafi að geyma stefnu í tilteknu máli
   og hvenær birting megi síðast fara fram til þess að stefnufresti verði
   náð. Þegar sá sem annast birtingu hefur gengið úr skugga um að samrit sé
   samhljóða frumriti stefnu setur hann samrit í umslagið og lokar því.
   Stefnandi skal einnig láta af hendi umslag merkt sjálfum sér og heiti máls
   undir frumrit stefnu.
        2. Þeim sem annast birtingu er rétt að áskilja fyrirframgreiðslu
   kostnaðar af henni úr hendi stefnanda.
        3. Sá er vanhæfur til að birta stefnu sem er aðili að máli, maki
   aðila eða skyldur eða mægður aðila í beinan legg eða annan lið til hliðar.

                                    85. gr.
        1. Stefnubirting skal fara fram á virkum degi frá lokum áttundu
   stundar til loka tuttugustu og annarrar stundar. Birting má þó fara fram á
   öðrum degi eða tíma ef það er nauðsynlegt til þess að stefnufrestur náist.
        2. Stefna skal að jafnaði birt fyrir stefnda sjálfum á skráðu
   lögheimili hans eða þar sem hann hefur fasta búsetu, dvalarstað eða
   vinnustað. Birting er þó alltaf gild þótt hún fari fram á öðrum stað ef
   birt er fyrir stefnda sjálfum.
        3. Birting er einnig lögmæt þótt hún fari ekki fram skv. 2. mgr. ef:

   a.
           birt er á skráðu lögheimili stefnda fyrir heimilismanni hans; sé
           heimilismanns ekki kostur má birta fyrir þeim sem dvelst á skráðu
           lögheimili stefnda, en sé ekki um neinn slíkan heldur að ræða má
           birta fyrir þeim sem hittist þar fyrir,
   b.
           birt er á öðrum stað en skráðu lögheimili stefnda fyrir
           heimilismanni hans sem tjáir hann eiga þar fasta búsetu eða
           dvalarstað,
   c.
           birt er á vinnustað stefnda fyrir vinnuveitanda hans eða nánasta
           yfirmanni eða samverkamanni.

        4. Nú er félagi stefnt, og má þá birting alltaf fara fram á
   stjórnarstöð þess þótt fyrirsvarsmaður hafi þar ekki fastan vinnustað, en
   þá skal að jafnaði birta fyrir æðsta starfsmanni þess sem verður náð til.
   Eins má fara að þegar öðrum lögaðila er stefnt, svo sem firma, samtökum,
   stofnun, ríkinu, stjórnvaldi eða sveitarfélagi.

                                    86. gr.
        1. Þeim sem hittist fyrir þegar birta á stefnu er skylt að greina frá
   nafni sínu og öðrum atriðum sem lögmæti birtingar getur oltið á.
        2. Sá sem annast birtingu skal afhenda þeim sem er birt fyrir samrit
   stefnu og vekja athygli hans á því hver athöfn sé að fara fram. Ef birt er
   fyrir öðrum en stefnda skal honum bent á skyldur sínar skv. 3. mgr.
        3. Ef stefna er birt fyrir öðrum en stefnda ber þeim manni að
   viðlagðri sekt að koma samriti stefnu í hendur stefnda, en sé þess ekki
   kostur þá í hendur þess sem má telja líklegastan til að koma samriti til
   skila í tæka tíð.
        4. Nú kemur í ljós að stefnda sé ekki lengur að finna á þeim stað sem
   er getið í stefnu, og skal þá sá sem annast birtingu leita vitneskju um
   annan stað til birtingar eftir því sem kostur er. Verði ekki uppvíst um
   annan stað eða bresti þann, sem annast birtingu, heimild til birtingar þar
   skal stefnan þegar endursend stefnanda með boðum um vitneskju sem var
   aflað.

                                    87. gr.
        1. Að lokinni stefnubirtingu skal sá sem annast hana gefa út dagsett
   og undirritað vottorð um birtinguna þar sem eftirfarandi kemur fram:

   a.
           hvar birting fór fram og eftir atvikum hvort hermt var að þar sé
           skráð lögheimili stefnda, fastur búsetustaður, dvalarstaður eða
           vinnustaður,
   b.
           fyrir hverjum var birt, en sé um annan en stefnda að ræða skal
           tiltekið hver tengsl voru sögð standa milli þeirra þannig að ráða
           megi um lögmæti birtingar,
   c.
           hvenær birting fór nákvæmlega fram,
   d.
           starfsheiti þess sem annast birtingu.

        2. Birtingarvottorð skal fært á frumrit stefnu eða blað sem er fest
   við það. Frumritið skal síðan afhent eða sent stefnanda.
        3. Efni birtingarvottorðs telst rétt þar til það gagnstæða sannast.

                                    88. gr.
        1. Nú er yfirlýsing skv. 3. mgr. 83. gr. rituð á stefnu, og skal þá
   telja undirskrift undir hana stafa frá stefnda eða eftir atvikum lögmanni
   hans þar til það gagnstæða sannast. Stefnandi verður ekki krafinn um
   sönnur fyrir að lögmaður, sem ritar undir slíka yfirlýsingu, hafi umboð
   stefnda til þess.
        2. Ef yfirlýsing skv. 3. mgr. 83. gr. er ekki tímasett skal litið svo
   á að stefndi hafi fallið með bindandi hætti frá stefnufresti.

                                    89. gr.
        1. Stefnu má birta í Lögbirtingablaði ef:

   a.
           upplýsinga verður ekki aflað um hvar megi birta stefnu eftir
           almennum reglum,
   b.
           erlend yfirvöld neita eða láta hjá líða að verða við ósk um
           birtingu skv. 90. gr.,
   c.
           stefnu er beint að óákveðnum manni.

        2. Ef stefna er birt skv. 1. mgr. skal tiltekið í henni af hverri
   ástæðu það er gert.

                                    90. gr.
        Nú á stefndi þekkt heimili eða aðsetur erlendis eða það liggur annars
   fyrir að hann eigi heimili í tilteknu öðru ríki, og fer þá um birtingu
   stefnu eftir lögum þess ríkis ef birting getur ekki farið fram hér á landi
   eftir öðrum ákvæðum þessa kafla.

                                    91. gr.
        1. Ef stefndi á skráð lögheimili, fasta búsetu eða dvalarstað í
   þeirri þinghá þar sem mál verður þingfest ber honum þriggja sólarhringa
   stefnufrestur. Það sama gildir ef þingstaður er sá sami fyrir tvær eða
   fleiri þinghár, stefndi á skráð lögheimili, fasta búsetu eða dvalarstað í
   einni þinghánni og mál verður þingfest í annarri. Í þessu tilliti skal
   litið svo á sem lögsagnarumdæmi héraðsdóma Reykjavíkur og Reykjaness væru
   til samans ein þinghá.
        2. Ef stefndi á annars skráð lögheimili, fasta búsetu eða dvalarstað
   hér á landi utan þinghár þar sem mál verður þingfest skal stefnufrestur
   vera ein vika.
        3. Ef stefndi á heimili eða dvalarstað erlendis eða ókunnugt er um
   hann eða heimili hans skal stefnufrestur vera einn mánuður.
        4. Nú er lögaðila stefnt og fyrirsvarsmaður hans á ekki skráð
   lögheimili, fasta búsetu eða dvalarstað í sömu þinghá og lögaðilinn hefur
   stjórnarstöð, og skal þá stefnufrestur miðast við þá þinghá þar sem
   stjórnarstöðin er ef það leiðir til skemmri stefnufrests.
        5. Ef stefna þarf upphaflegum málsaðila í meðalgöngusök, framhaldssök
   eða gagnsök ber honum þriggja sólarhringa stefnufrestur án tillits til
   ákvæða 2.4. mgr. Birta má fyrir umboðsmanni aðilans í málinu.

                                    92. gr.
        1. Tilkynningar, sem dómari lætur frá sér fara til aðila, skulu
   birtar eða sendar honum eða umboðsmanni hans á sannanlegan hátt eftir
   ákvörðun dómara. Dómari ákveður hverju sinni hæfilegan frest í því skyni.
        2. Ef tími til nýs þinghalds er ákveðinn á dómþingi er ekki þörf
   frekari tilkynninga um þá ákvörðun til aðila sem er staddur þar þegar hún
   er kynnt.

                                  XIV. kafli.
                                  Málsmeðferð.
                                    93. gr.
        Mál telst höfðað þegar stefna er birt eða árituð um viðtöku samrits
   hennar, sbr. 3. mgr. 83. gr., eða stefndi mætir að öðrum kosti fyrir dómi
   þar sem stefnandi afhendir honum samrit stefnu og þingfestir mál.

                                    94. gr.
        1. Mál er þingfest með því að stefna er lögð fram fyrir dómi.
        2. Nú sækir stefnandi ekki þing þegar þingfesta á mál hans og hefur
   ekki lögmæt forföll, og er þá málatilbúnaður hans ónýtur. Sæki stefndi
   þing getur dómari úrskurðað honum ómaksþóknun úr hendi stefnanda að kröfu
   hans.
        3. Gagnkrafa til skuldajafnaðar er þingfest þegar hún er gerð fyrir
   dómi.
        4. Þegar mál hefur verið þingfest verður dóms ekki krafist um þær
   kröfur sem eru gerðar í því í öðru máli. Ef dóms er krafist þannig um
   kröfu í öðru máli skal vísa henni frá dómi.

                                    95. gr.
        1. Við þingfestingu skal stefnandi leggja fram stefnu og þau skjöl
   sem varða málatilbúnað hans eða hann byggir annars kröfur sínar á, svo og
   skrá yfir þau skjöl sem hann leggur þá fram. Stefnanda er einnig heimilt
   að leggja fram skriflega aðilaskýrslu sína um atvik máls.
        2. Dómari getur veitt stefnanda skamman frest til að leggja fram
   önnur gögn skv. 1. mgr. en stefnu ef aðilar eru á það sáttir eða dómari
   telur að stefnandi verði ekki krafinn um þau þá þegar.

                                    96. gr.
        1. Nú sækir stefndi ekki þing þegar mál er þingfest og ekki er
   kunnugt að hann hafi lögmæt forföll, og skal þá málið tekið til dóms í
   þeim búningi sem það er, enda hafi stefnandi ekki fengið frest skv. 2.
   mgr. 95. gr. Verður málið þá dæmt eftir kröfum og málatilbúnaði stefnanda
   að því leyti sem er samrýmanlegt framkomnum gögnum nema gallar séu á
   málinu sem varða frávísun þess án kröfu.
        2. Ef stefndi sækir ekki þing síðar þegar mál er tekið fyrir og hann
   hefur ekki lagt fram greinargerð skal farið svo að sem segir í 1. mgr.
        3. Hafi stefndi lagt fram greinargerð áður en þingsókn hans fellur
   niður má gefa stefnanda kost á að svara vörnum hans í skriflegri sókn, en
   að henni framkominni verður málið tekið til dóms. Málið verður þá dæmt
   eftir framkomnum kröfum, gögnum og sókn stefnanda með tilliti til þess sem
   hefur komið fram af hálfu stefnda.
        4. Stefndi getur ekki skotið máli, sem er dæmt eftir 1.3. mgr., til
   æðra dóms nema með gagnáfrýjun þegar stefnandi hefur áfrýjað fyrir sitt
   leyti. Stefndi getur beiðst endurupptöku þess í héraði eftir ákvæðum
   XXIII. kafla.

                                    97. gr.
        1. Forföll aðila frá þinghaldi teljast lögmæt ef þau stafa af:

   a.
           sjúkdómi hans sjálfs, heimilismanns hans eða annars manns sem hann
           þarf að annast eða leita læknishjálpar fyrir,
   b.
           veðri, torfærum eða öðrum óviðráðanlegum atvikum,
   c.
           því að hann yrði ella fyrir verulegum vinnumissi eða tjóni á
           atvinnu eða öðrum hagsmunum,
   d.
           þörf á ferðalagi um langan veg,
   e.
           embættis- eða sýslunarstörfum sem eru fyrir fram ákveðin og þola
           ekki bið,
   f.
           áður ákveðnu þinghaldi.

        2. Lögmæt forföll umboðsmanns aðila jafngilda lögmætum forföllum
   aðilans sjálfs.
        3. Ef dómara er kunnugt um að aðili mæti ekki vegna lögmætra forfalla
   frestar hann máli og tilkynnir hvenær það verði tekið fyrir á ný.
        4. Nú hefur aðili ekki mætt í máli en haft lögmæt forföll sem dómara
   var ókunnugt um og ekki var unnt að tilkynna honum, og getur aðilinn þá
   snúið sér til dómara með sönnun fyrir forföllum sínum og skriflegri beiðni
   um endurupptöku máls, enda hafi dómur ekki gengið í því. Dómari tekur þá
   mál upp á ný með bókun í þingbók frá því aðili mætti síðast eða frá því
   mál skyldi þingfesta ef stefnandi mætti þá ekki og tilkynnir aðilum hvenær
   mál verði tekið fyrir á ný.

                                    98. gr.
        1. Nú sækir stefndi þing og samþykkir kröfur stefnanda í einu og öllu
   án þess þó að sátt takist um þær, og skal þá málið dómtekið og dómur
   lagður á það í samræmi við samþykki stefnda.
        2. Um sáttaumleitan, gerð sáttar og áhrif hennar fer eftir ákvæðum
   XV. kafla.

                                    99. gr.
        1. Ef stefndi sækir þing við þingfestingu máls á hann rétt á
   hæfilegum fresti til að taka afstöðu til krafna stefnanda og kanna
   framkomin gögn.
        2. Haldi stefndi uppi vörnum í máli skal hann leggja fram skriflega
   greinargerð um þær við lok frests skv. 1. mgr. Í henni skal greint frá
   aðilum, málflutningsumboði, kröfum stefnda, gögnum sem hann leggur fram og
   gögnum sem hann telur að enn þurfi að afla. Þá skal þar lýst á gagnorðan
   og skýran hátt málsástæðum stefnda og öðrum atvikum sem þarf að greina til
   þess að samhengi málsástæðna verði ljóst, auk þess að vísað skal til
   helstu lagaákvæða eða réttarreglna sem stefndi byggir málatilbúnað sinn á.
   Þá skulu þeir tilgreindir sem stefndi hyggst leiða til skýrslugjafar fyrir
   dómi um atvik máls. Dómari getur veitt stefnda frekari frest til að leggja
   fram greinargerð ef hann telur réttmæta ástæðu til þess.
        3. Stefnda er með sama hætti og stefnanda heimilt að leggja fram gögn
   og skriflega aðilaskýrslu sína um atvik máls.

                                    100. gr.
        1. Þegar stefndi hefur lagt fram greinargerð athugar dómari hvort
   gallar séu á máli sem geta varðað frávísun þess án kröfu. Telji dómari
   slíka galla fyrir hendi gefur hann aðilum kost á að tjá sig um það
   munnlega. Ef mál skal sæta frávísun án kröfu kveður dómari upp úrskurð um
   frávísun þess þegar að því loknu.
        2. Nú krefst stefndi frávísunar máls í greinargerð, og skal þá málið
   flutt munnlega um þá kröfu áður en fjallað verður frekar um efni þess og
   leyst úr kröfunni í úrskurði. Frá þessu má víkja ef krafan byggist á
   ástæðum sem varða einnig efni máls og nægilegar upplýsingar þykja ekki
   komnar fram að því leyti.
        3. Nú hrindir dómari frávísunarkröfu, og er hann þá ekki bundinn af
   þeim úrskurði ef nýjar upplýsingar koma fram síðar undir rekstri máls um
   þau atriði sem úrskurðað var um.
        4. Ef dómari verður þess var eftir dómtöku máls að gallar séu á því
   sem varða frávísun á einni eða fleiri kröfum, en þó ekki þeim öllum, getur
   hann kveðið á um frávísun máls að hluta og leyst úr efni þess að öðru
   leyti í dómi. Það sama á við ef aðilar eru fleiri en einn til sóknar eða
   varnar og frávísun varðar einn eða fleiri þeirra en ekki þá alla.
        5. Nú fellir æðri dómur úr gildi úrskurð um frávísun máls að
   einhverju leyti eða öllu, og skal þá héraðsdómari taka málið upp á ný
   samkvæmt ákvæðum æðra dóms eins og það stóð þegar hann tók það til
   úrskurðar.

                                    101. gr.
        1. Nú heldur stefndi uppi vörnum í máli og því verður ekki vísað frá
   dómi, og skal þá flytja það munnlega. Dómari getur þó ákveðið að mál verði
   skriflega flutt ef hann telur hættu á að það skýrist ekki nægilega með
   munnlegum málflutningi. Dómari getur einnig ákveðið að mál verði tekið til
   dóms án málflutnings ef aðilar eru sammála um það.
        2. Ef mál varðar flókin fjárviðskipti getur dómari gefið aðilum kost
   á að leggja fram útreikninga sem kröfur þeirra byggjast á, enda hafi
   slíkar upplýsingar ekki komið fram með fullnægjandi hætti í öðrum gögnum
   máls.
        3. Aðilum ber eftir föngum að gefa glöggar og greinilegar
   yfirlýsingar fyrir dómi. Dómara ber að fylgjast með máli í öllum atriðum
   og spyrja aðila um hvert það atriði, sem honum þykir óljóst og kann að
   hafa þýðingu, og skal hann kosta kapps um að yfirlýsingar þeirra verði
   nægilega glöggar.
        4. Dómara er skylt að leiðbeina aðila, sem er ólöglærður og flytur
   mál sitt sjálfur, um formhlið máls eftir því sem dómara virðist nauðsyn
   bera til.
        5. Málsástæður og mótmæli skulu koma fram jafnskjótt og tilefni
   verður til. Að öðrum kosti má ekki taka slíkar yfirlýsingar til greina
   nema gagnaðili samþykki eða aðili hefur þarfnast leiðbeininga dómara en
   ekki fengið þær.

                                    102. gr.
        1. Þegar stefndi hefur lagt fram greinargerð sína skal mál jafnan
   tekið fyrir einu sinni til þess að leita sátta og gefa aðilum kost á að
   koma að sýnilegum sönnunargögnum sem ekki hefur áður verið tilefni eða
   tækifæri til að leggja fram. Í því þinghaldi skal eftir atvikum leitað
   svara aðila við því í hverju skyni þeir hyggjast sjálfir gefa skýrslur og
   leiða einstök vitni til þess að staðreyna hvort og að hverju marki
   skýrslugjafar sé þörf. Dómara er rétt að inna aðila eftir því hve langan
   tíma þeir þurfi fyrir málflutningsræður við aðalmeðferð og ákveður dómari
   síðan lengd hennar í ljósi þess.
        2. Dómari getur orðið við ósk aðila um að fresta máli frekar ef hann
   telur það vænlegt til að ná sáttum eða nauðsynlegt til að afla gagna sem
   nægilegur frestur hefur ekki áður verið til, en báðum aðilum ber þá jöfnum
   höndum að nota sama frest til gagnaöflunar. Að öðrum kosti synjar dómari
   að jafnaði um frest, þótt aðilar séu á einu máli um að æskja hans.
        3. Nú fær dómari vitneskju um að opinbert mál hafi verið höfðað eða
   opinber rannsókn standi yfir vegna refsiverðs athæfis og telja má að
   úrslit þess máls eða rannsóknar skipti verulegu máli um úrslit
   einkamálsins, og getur hann þá frestað máli af sjálfsdáðum þar til séð er
   fyrir enda opinbers máls eða rannsóknar. Með sama hætti má fresta máli ef
   annað einkamál hefur verið höfðað út af efni sem varðar úrslit þess
   verulega eða það efni hefur verið réttilega lagt til úrlausnar
   stjórnvalds.
        4. Dómari getur orðið við ósk aðila um að fá að gefa munnlega skýrslu
   fyrir dómi um atriði sem varða öflun gagna áður en komið er að aðalmeðferð
   máls. Eins er heimilt að taka skýrslu fyrir dómi áður en öflun sýnilegra
   sönnunargagna er lokið ef það þarf að gera eftir ákvæðum XI. kafla eða sá
   sem á að gefa skýrslu verður fjarverandi vegna lögmætra forfalla þegar
   þing er háð til aðalmeðferðar máls.
        5. Að jafnaði ákveður dómari ekki hvenær þing verði háð til
   aðalmeðferðar máls fyrr en aðilar hafa lýst lokið öflun sýnilegra
   sönnunargagna. Eftir það er aðilum að jafnaði óheimilt að leggja fram
   sýnileg sönnunargögn. Frá þessu getur dómari þó vikið ef það veldur ekki
   töfum á máli, ekki hefur áður verið unnt að afla tiltekinna gagna eða
   skort hefur á leiðbeiningar hans eða ábendingar.

                                    103. gr.
        1. Þegar gagnaöflun er lokið skv. 102. gr. ákveður dómari með
   hæfilegum fyrirvara hvenær þing verði háð til aðalmeðferðar, en þá skulu
   að jafnaði fara fram í einni lotu skýrslutökur og munnlegur flutningur
   máls. Ef dómara þykir ástæða til getur hann beint því til aðila að þeir
   leggi fram skriflega kröfugerð og talningu málsástæðna við aðalmeðferð.
        2. Aðalmeðferð hefst með því að dómari gefur stefnanda kost á að gera
   stuttlega grein fyrir málinu og að því búnu á stefndi færi á að gera
   stuttar athugasemdir við lýsingu stefnanda. Síðan eru teknar skýrslur af
   aðilum og vitnum og gengið á vettvang ef því er að skipta.
        3. Að loknum skýrslutökum fer fram munnlegur flutningur máls.
   Stefnandi talar fyrst og síðan stefndi, en rétt er að talað sé tvisvar af
   hálfu hvors. Dómari getur leyft aðilum sjálfum að gera stuttar
   athugasemdir að loknum munnlegum málflutningi umboðsmanna þeirra. Dómari
   stýrir málflutningi og gætir þess að ræðumaður haldi sig við efnið og að
   málflutningur sé glöggur og sæmilegur. Dómari getur takmarkað málfrelsi
   þess sem lagar sig ekki að áminningum hans eða fer að mun fram úr þeim
   tíma sem hefur verið áætlað að málflutningur hans muni taka.
        4. Nú er mál skriflega flutt, og skal þá fresta því að loknum
   skýrslutökum til þess að stefnandi leggi fram sókn. Að henni fram kominni
   verður máli frestað á ný til þess að stefndi leggi fram vörn. Enn verður
   máli síðan frestað til þess að aðilar eigi báðir kost á að leggja fram
   skrifleg andsvör einu sinni.
        5. Að loknum málflutningi tekur dómari málið til dóms.

                                    104. gr.
        Nú verður dómari þess var eftir dómtöku máls að verulegur brestur sé
   á skýrleika í yfirlýsingum aðila eða upplýsingum um málsatvik og telja má
   brestinn stafa af því að dómari hafi ekki gætt nægilega að leiðbeiningum
   við aðila eða ábendingum til þeirra, og skal hann þá kveðja aðila fyrir
   dóm og eftir atvikum beina spurningum til þeirra eða benda þeim á nauðsyn
   þess að frekari gagna verði aflað. Fresta má málinu eftir þörfum, en að
   því búnu gefur dómari aðilum kost á að gera athugasemdir til viðbótar
   fyrri málflutningi sínum og tekur málið til dóms á ný.

                                    105. gr.
        1. Mál verður fellt niður ef:

   a.
           stefndi leysir af hendi þá skyldu sem hann er krafinn um í málinu,
   b.
           stefnandi sækir ekki þing og hefur ekki lögmæt forföll,
   c.
           stefnandi krefst þess,
   d.
           stefnanda er vikið af dómþingi eða umboðsmanni hans þannig að
           enginn sé þá viðstaddur af hans hálfu,
   e.
           stefnandi greiðir ekki lögmælt gjöld eftir kröfu dómara.

        2. Ef mál verður fellt niður skv. b- til e-lið 1. mgr. og stefndi
   sækir þing og krefst málskostnaðar úr hendi stefnanda kveður dómari upp
   úrskurð um kröfuna og niðurfellingu málsins. Slíkan úrskurð getur dómari
   fellt úr gildi ef stefnandi sannar að hann hafi haft lögmæt forföll þegar
   þingsókn hans féll niður.
        3. Í öðrum tilvikum en greinir í 2. mgr. verður mál fellt niður með
   bókun í þingbók nema ágreiningur standi um hvort það verði gert sem dómari
   tekur þá afstöðu til með úrskurði.

                                   XV. kafli.
                                    Sáttir.
                                    106. gr.
        1. Dómari leitar sátta ef aðilar fara með forræði á sakarefni nema
   hann telji víst að sáttatilraun verði árangurslaus vegna eðlis málsins,
   afstöðu aðila eða annarra ástæðna.
        2. Dómari leitar að jafnaði sátta eftir að stefndi hefur lagt fram
   greinargerð sína en áður en þing er háð til aðalmeðferðar. Dómara er
   heimilt að leita sátta fyrr, svo og við aðalmeðferð eða eftir að flutningi
   máls er lokið. Ekki stendur það í vegi sáttaumleitana að þær hafi áður
   verið reyndar án árangurs.
        3. Úrlausn héraðsdóms verður ekki ómerkt fyrir æðra dómi fyrir þær
   sakir að sátta hafi ekki verið leitað.

                                    107. gr.
        1. Dómari getur orðið við ósk aðila um að vísa sáttaumleitunum í máli
   til sýslumannsins í þeirri þinghá þar sem mál var höfðað ef dómari telur
   það vænlegt til árangurs og ekki leiða til óþarfra tafa. Aðilum er og rétt
   að koma sér saman um að vísa máli sínu til sáttaumleitana sýslumanns án
   atbeina dómara milli þess að mál þeirra er tekið fyrir á dómþingi eða áður
   en mál er höfðað.
        2. Þegar sáttaumleitunum er vísað til sýslumanns skal sá sem gerir
   það láta honum í té málsgögn í þeim mæli sem þörf krefur. Skal sýslumaður
   síðan svo fljótt sem verða má kveðja aðila á sinn fund og reyna með þeim
   sættir.
        3. Sýslumaður fellir niður sáttaumleitanir ef sáttafundur er ekki
   sóttur af hendi beggja aðila eða þegar hann telur annars sýnt að þær beri
   ekki árangur.
        4. Ef sátt tekst fyrir sýslumanni skal hún bókuð í sérstakri gerðabók
   hans. Nú tekst sátt að nokkru leyti en ekki öllu, og fer þá um framhald
   máls fyrir dómi eftir 2. mgr. 108. gr.
        5. Sátt, sem er gerð fyrir sýslumanni, felur í sér lok dómsmáls,
   eftir atvikum að því leyti sem sátt hefur tekist. Fullnægja má skyldu
   samkvæmt sátt sem tekst fyrir sýslumanni með aðför.

                                    108. gr.
        1. Dómari getur synjað aðilum um að gera dómsátt ef hann telur
   ólögmætt að gera hana, efni hennar óljóst eða ómögulegt að efna hana.
   Dómari kveður upp úrskurð um þetta ef þess er krafist.
        2. Dómsátt má gera um hluta máls og verður það þá rekið áfram að öðru
   leyti. Ef sátt tekst um annað en málskostnað skal hann ákveðinn með
   úrskurði.
        3. Sátt má gera um kröfur þótt þær hafi ekki verið gerðar fyrir dómi.
        4. Gera má dómsátt um málsefni sem hefur verið dæmt fyrir héraðsdómi
   á næstu níu mánuðum eftir uppkvaðningu dóms.

                                    109. gr.
        Dómsáttar skal getið í þingbók og tekur dómsáttin þá gildi. Dómsáttin
   skal gerð skriflega og undirrituð af aðilum. Ef hún er ekki skráð í heild
   sinni í þingbók skal leggja hana fram sem málsskjal. Ef mál heldur áfram
   að nokkru skal þess getið í bókuninni, en ella er því lokið.

                                    110. gr.
        1. Dómsmál má höfða til að fá dómsátt ógilta að hluta eða öllu leyti.
        2. Ef aðili byggir rétt á dómsátt í dómsmáli getur gagnaðili vefengt
   gildi hennar. Það sama á við ef réttur er byggður á dómsátt við
   fullnustugerð eða búskipti.
        3. Í dómsmáli skv. 1. eða 2. mgr. er dómari bundinn af úrlausn
   hliðsetts dómara um atriði sem hann hefur tekið afstöðu til.
        4. Ákvæði 1. og 2. mgr. gilda um sátt sem tekst fyrir sýslumanni.

                                  XVI. kafli.
                           Dómsúrlausnir héraðsdóms.
                                    111. gr.
        1. Dómari má ekki fara út fyrir kröfur aðila í dómi sínum eða
   úrskurði nema um atriði sé að ræða sem honum ber að gæta af sjálfsdáðum.
   Kröfu, sem kemur ekki fram í stefnu, skal vísað frá dómi nema stefndi hafi
   samþykkt að hún kæmist að án þess. Sama er um hækkun á kröfu eða aðrar
   breytingar stefnda í óhag.
        2. Dómari má ekki byggja niðurstöðu sína á málsástæðu eða mótmælum
   sem hefðu mátt koma fram en gerðu það ekki við meðferð máls. Nú er atviks
   getið í framlögðu skjali en aðili hefur ekki hreyft því sérstaklega sem
   málsástæðu við flutning máls, og metur þá dómari eftir atvikum hvort sú
   málsástæða komi til greina.
        3. Dómari metur eftir atvikum hvort þögn aðila við staðhæfingu eða
   kröfu gagnaðila skuli meta sem samþykki eða ekki.

                                    112. gr.
        1. Að því leyti sem önnur ákvæði laga þessara mæla ekki á annan veg
   og ágreiningur er ekki uppi tekur dómari afstöðu til atriða sem varða
   rekstur máls með ákvörðun sem verður eftir atvikum skráð í þingbók. Slík
   atriði má einnig leiða til lykta með ákvörðun þótt ágreiningur sé um þau
   ef ágreiningsefnið sætir ekki kæru til æðra dóms.
        2. Dómari leysir úr öðrum atriðum sem þarf að ráða til lykta fyrir
   dómtöku máls með úrskurði. Úrskurð skal kveða upp þegar í stað í þinghaldi
   ef unnt er, en að öðrum kosti svo fljótt sem verða má.
        3. Úrskurður skal vera skriflegur og skráður í þingbók eða dómabók.
   Dómari skal færa rök fyrir niðurstöðu sinni í úrskurði án þess að greina
   frá atvikum máls eða kröfum eða rökstuðningi aðila, en niðurstaðan skal
   síðan dregin saman í úrskurðarorði.
        4. Feli úrskurður í sér lokaniðurstöðu máls skulu forsendur fylgja
   úrskurðarorði með sama hætti og ef um dóm væri að ræða. Ef máli er vísað
   frá dómi án kröfu stefnda eða það er fellt niður má dómari þó láta við það
   sitja að greina í forsendum úrskurðar frá aðilum og þingfestingardegi
   máls, kröfum aðila og rökstuðningi fyrir niðurstöðu.
        5. Dómari getur breytt ákvörðun sinni um atriði sem varða rekstur
   máls, svo og úrskurði sem felur ekki í sér lokaniðurstöðu máls, sbr. þó 2.
   mgr. 105. gr.

                                    113. gr.
        1. Nú hefur útivist orðið af hálfu stefnda án þess að greinargerð
   kæmi fram af hendi hans og kröfur stefnanda eru þess efnis að það sé unnt
   að fullnægja þeim með aðför. Ef dómari telur málatilbúnaði stefnanda í
   engu áfátt og að taka megi kröfur hans til greina má dómari ljúka máli með
   því að rita á stefnu að dómkröfurnar séu aðfararhæfar, svo og upphæð
   málskostnaðar eftir ákvörðun hans. Dómari getur um leið leiðrétt augljósar
   villur í stefnu til samræmis við þau skjöl sem stefnandi byggir á í
   málinu. Verði máli ekki lokið með þessum hætti skal kveðinn upp dómur eða
   úrskurður eftir almennum reglum.
        2. Áritun dómara á stefnu skv. 1. mgr. hefur sama gildi og dómur.
   Henni verður ekki skotið til æðra dóms.

                                    114. gr.
        1. Nú verður mál ekki fellt niður eða því vísað frá dómi eða lokið
   með sátt eða áritun skv. 113. gr., og skal þá saminn skriflegur dómur þar
   sem forsendur fylgja dómsorði. Í upphafi dóms skal koma fram heiti og
   númer máls, svo og hvar og hvenær hann sé kveðinn upp, en í forsendum skal
   síðan greina:

   a.
           hvenær mál var höfðað og dómtekið,
   b.
           nöfn og heimili aðila,
   c.
           kröfur aðila,
   d.
           stutt yfirlit um atvik að baki máli og ágreiningsefni í því,
   e.
           helstu málsástæður aðila og réttarheimildir sem þeir byggja á,
   f.
           rökstudda niðurstöðu um sönnunaratriði og lagaatriði,
   g.
           athugasemdir um rekstur máls og réttarfarssektir,
   h.
           málskostnað,
   i.
           nöfn dómenda og hver sé dómsformaður ef dómur er fjölskipaður, svo
           og starfsheiti meðdómsmanna.

        2. Í dómsorði skal aðalniðurstaða máls dregin saman, svo sem sýkna ef
   sýknað er af öllum efniskröfum, kröfur stefnanda sem eru teknar til greina
   o.s.frv.
        3. Dómar skulu vera stuttir og glöggir.
        4. Ekki má skírskota í dómi til sannana eða atvika sem kunna síðar að
   koma fram. Þó má verða við kröfu um að stefnda verði gert að leysa af
   hendi skyldu gegn tilteknu gagngjaldi úr hendi stefnanda eða að skylda
   verði lögð á stefnda til annars en peningagreiðslu að viðlögðum dagsektum.
        5. Í dómi má eftir kröfu kveða á um aðfararfrest ef sérstök ástæða
   þykir til að víkja frá almennum reglum laga í þeim efnum. Þá má ákveða í
   dómi eftir kröfu ef mikilvægir hagsmunir þykja í húfi að áfrýjun málsins
   hindri ekki aðför eftir dóminum, en eftir atvikum má það vera háð því
   skilyrði að dómhafi setji þá tiltekna tryggingu við aðför. Kröfu um
   dómsákvæði sem þessi má setja fram við aðalmeðferð máls.

                                    115. gr.
        1. Dómur skal kveðinn upp svo fljótt sem unnt er. Hafi dómur ekki
   verið kveðinn upp í máli sem var munnlega flutt innan fjögurra vikna frá
   því það var dómtekið skal það flutt á ný nema dómari og aðilar telji það
   óþarft.
        2. Ef dómur er fjölskipaður og mál munnlega flutt skulu allir
   dómendur hafa hlýtt á flutning þess. Geti þeir ekki allir tekið þátt í
   uppkvaðningu dóms skal nefna dómara í stað þess sem hefur misst við og
   endurtaka munnlegan flutning máls. Afl atkvæða ræður úrslitum um hvert
   atriði. Nú verður dómari í minni hluta um eitthvert atriði, og skal hann
   þá allt að einu taka þátt í ályktun um önnur atriði, en ágreiningsatriðis
   skal þá getið í dómi. Formaður dóms stýrir atkvæðagreiðslu og sér um
   samningu dóms.
        3. Dómari tilkynnir aðilum hvar og hvenær dómur eða úrskurður verði
   kveðinn upp ef vörnum hefur verið haldið uppi í máli. Við uppkvaðningu
   skal lesa upp dómsorð eða úrskurðarorð á dómþingi í heyranda hljóði.
   Endurrit af dómi eða úrskurði skal að öðru jöfnu vera til reiðu við
   uppkvaðningu hans.
        4. Frestir samkvæmt dómi eða úrskurði byrja að líða þegar við
   uppkvaðningu hans án tillits til þess hvort aðilar séu þar staddir.

                                    116. gr.
        1. Dómur er bindandi um úrslit sakarefnis milli aðila og þeirra, sem
   koma að lögum í þeirra stað, um þær kröfur sem eru dæmdar þar að efni til.
        2. Krafa sem hefur verið dæmd að efni til verður ekki borin aftur
   undir sama eða hliðsettan dómstól framar en segir í lögum þessum. Nýju
   máli um slíka kröfu skal vísað frá dómi.
        3. Dómur er bindandi fyrir dómara þegar hann hefur verið kveðinn upp.
   Dómara er þó heimilt að leiðrétta ritvillur, reikningsskekkjur,
   nafnskekkjur og aðrar bersýnilegar villur í dómi, enda láti hann aðilum
   sem hafa fengið endurrit af dómi þá í té nýtt endurrit án tafar.
        4. Dómur hefur fullt sönnunargildi um þau málsatvik sem í honum
   greinir þar til það gagnstæða er sannað.

                                   4. þáttur.
                    Afbrigðileg meðferð einkamála í héraði.
                                  XVII. kafli.
                       Mál um víxla, tékka og skuldabréf.
                                    117. gr.
        Mál, sem fara eftir ákvæðum þessa kafla, eru:

   a.
           víxilmál, en til þeirra teljast mál gegn útgefanda, framseljanda
           og samþykkjanda víxils á hendur öðrum manni og gegn útgefanda og
           framseljanda eigin víxils til greiðslu víxilkröfu eða til að koma
           fram endurgreiðslukröfu eftir víxilrétti, mál gegn útgefanda og
           framseljanda víxils vegna skorts á samþykki til greiðslu
           víxilupphæðar að öllu leyti eða nokkru og mál gegn ábyrgðarmönnum
           víxilupphæðar,
   b.
           tékkamál, en til þeirra teljast mál um endurgjaldskröfu gegn
           tékkaskuldara samkvæmt lögum um tékka,
   c.
           skuldabréfamál, en til þeirra teljast mál til greiðslu skuldar
           samkvæmt skuldabréfi, enda sé skráður samningur í texta þess um að
           mál samkvæmt því verði rekið eftir ákvæðum þessa kafla.

                                    118. gr.
        1. Stefndi getur aðeins haft uppi eftirtaldar varnir um efni máls:

   a.
           að mál sé höfðað af röngum aðila eða því sé ranglega beint að sér,
   b.
           að aðila hafi skort hæfi að lögum til að taka á sig
           skuldbindinguna,
   c.
           að undirskrift á skjali sé fölsuð eða efni skjals sé falsað.

        2. Í víxilmáli má stefndi einnig koma að vörnum sem varða form og
   efni víxils, aðferðina til að halda víxilkröfu í gildi og önnur atriði sem
   eru skilyrði til að koma fram víxilrétti eftir víxillögum. Það sama á við
   um tékkamál.
        3. Í skuldabréfamáli má stefndi einnig koma að vörnum ef hann á ekki
   að sanna þær staðhæfingar sem varnirnar byggjast á eða unnt er að sanna
   staðhæfingarnar með skjölum sem hann leggur þegar fram.
        4. Hafa má uppi gagnkröfu til skuldajafnaðar eða sjálfstæðs dóms í
   máli samkvæmt ákvæðum þessa kafla ef gagnkrafan er sams konar og
   aðalkrafan eða gagnkrafan styðst annars við víxil eða tékka. Í víxil- eða
   tékkamáli má einnig koma að gagnkröfu sem er sprottin af því að aðili hafi
   ekki gefið þær tilkynningar til formanna sinna á víxli eða tékka sem eru
   boðnar í víxillögum eða lögum um tékka.

                                    119. gr.
        1. Ef stefnandi samþykkir má stefndi koma að frekari vörnum en er
   getið í 118. gr.
        2. Nú fer stefndi á mis við að koma vörnum að í máli vegna ákvæða
   118. gr., og getur hann þá höfðað mál gegn stefnanda eftir almennum reglum
   til heimtu skaðabóta.
        3. Að öðru leyti fara mál samkvæmt þessum kafla eftir ákvæðum 3.
   þáttar.

                                 XVIII. kafli.
                         Ógildingar- og eignardómsmál.
                                    120. gr.
        1. Ógilda má glötuð eða horfin skuldabréf og hver önnur heimildarbréf
   með dómi eftir reglum þessa kafla, enda taki ekki sérstök ákvæði annarra
   laga til ógildingar á þeim. Ógildingardómur heimilar dómhafa að ráðstafa
   því sem skjalið hljóðar um eins og hann hefði skjalið undir höndum.
        2. Mál til ógildingar á veðskuldabréfi skal höfðað í þeirri þinghá
   þar sem því var eða yrði þinglýst. Mál til ógildingar á öðru skjali skal
   höfða í þeirri þinghá þar sem það var gefið út. Ef þessu verður ekki komið
   við en skjal verður þó ógilt hér á landi skal höfða mál fyrir dómi í
   Reykjavík.

                                    121. gr.
        1. Nú vill maður höfða mál til ógildingar á skjali, og skal hann þá
   afhenda dómara stefnu til útgáfu og endurrit af skjalinu eða nákvæma
   lýsingu á efni þess. Í stefnunni skal greint frá því sem er vitað um
   afdrif skjalsins og rökstutt hvernig hlutaðeigandi telji til réttar
   samkvæmt því.
        2. Ef dómari telur skilyrði fyrir ógildingardómi ekki vera fyrir
   hendi synjar hann um útgáfu stefnu. Skal kveðinn upp úrskurður um
   synjunina ef krafist er.
        3. Ef dómari telur skilyrðum fyrir ógildingardómi fullnægt gefur hann
   út stefnu, en í henni skal skorað á hvern þann sem kann að hafa skjalið
   undir höndum að koma með það fyrir dóm við þingfestingu málsins, því ella
   megi vænta að það verði ógilt með dómi. Stefnan skal birt einu sinni í
   Lögbirtingablaði.
        4. Nú kemur enginn fram með skjalið við þingfestingu máls og enginn
   mótmælir annars ógildingu þess, og skal þá ógildingardómur kveðinn upp
   nema gallar á málatilbúnaði leiði til frávísunar máls. Sé vörnum haldið
   uppi skal mælt fyrir í dómi um ógildingu skjals eða synjun um
   ógildingardóm.
        5. Að öðru leyti fer um ógildingardómsmál eftir ákvæðum 3. þáttar.

                                    122. gr.
        1. Nú sannar maður eða gerir sennilegt að hann hafi öðlast réttindi
   yfir fasteign, skrásettu skipi eða loftfari, skrásettri bifreið eða
   viðskiptabréfi með samningi eða hefð, en hann skortir skilríki fyrir rétti
   sínum, og getur hann þá leitað eignardóms. Eignardómur veitir dómhafa
   heimild til að ráða yfir og ráðstafa eigninni eins og hann hefði
   afsalsbréf fyrir henni eða annað viðeigandi skjal.
        2. Um varnarþing í eignardómsmáli og meðferð þess fer eftir ákvæðum
   2. mgr. 120. gr. og 121. gr. að breyttu breytanda.

                                  XIX. kafli.
                            Flýtimeðferð einkamála.
                                    123. gr.
        1. Nú hyggst aðili höfða mál vegna ákvörðunar eða athafnar
   stjórnvalds eða verkfalls, verkbanns eða annarra aðgerða sem tengjast
   vinnudeilu og það færi ella eftir almennum reglum þessara laga. Getur hann
   þá óskað eftir því að málið sæti meðferð eftir ákvæðum þessa kafla ef brýn
   þörf er á skjótri úrlausn, enda hafi hún almenna þýðingu eða varði
   stórfellda hagsmuni hans.
        2. Aðili, sem æskir málsmeðferðar eftir reglum þessa kafla, skal
   afhenda forstöðumanni dómstóls stefnu ásamt skriflegri beiðni um útgáfu
   hennar og þeim málsgögnum sem geta stutt beiðnina. Í stefnu skal höfð eyða
   til þess að dómari geti skráð þar stað og stund til þingfestingar og
   stefnufrest og skal tekið fram í texta hennar að dómari hafi fallist á
   beiðni um að málið sæti meðferð eftir ákvæðum þessa kafla. Í beiðni skal
   rökstutt ítarlega hvernig megi telja skilyrðum 1. mgr. fullnægt.
        3. Ef skilyrðum 1. mgr. er ekki fullnægt synjar dómari um útgáfu
   stefnu. Skal kveðinn upp úrskurður um synjunina ef krafist er.
        4. Nú er fallist á að mál sæti meðferð eftir ákvæðum þessa kafla, og
   skal því þá þegar úthlutað dómara til meðferðar. Hann gefur út stefnu og
   ákveður um leið hvar og hvenær mál verður þingfest, sem að öðru jöfnu skal
   gert utan reglulegs dómþings, og hver stefnufrestur skuli vera, en hann má
   skemmstur vera einn sólarhringur.
        5. Ákvæðum þessarar greinar má beita við höfðun gagnsakar þannig að
   mál sæti upp frá því í heild sinni meðferð eftir reglum þessa kafla. Ef
   beiðni berst um slíkt gefur forstöðumaður dómstóls þó gagnaðila kost á að
   tjá sig um hana áður en afstaða er tekin til hennar.

                                    124. gr.
        1. Ef vörnum er haldið uppi í máli skal því aðeins frestað í þeim
   mæli sem brýna nauðsyn ber til. Þeirra atriða, sem getur í 1. mgr. 102.
   gr., skal gætt í þinghaldi þegar stefndi leggur fram greinargerð og ber að
   öðru jöfnu að ljúka þá öflun sýnilegra sönnunargagna.
        2. Að kröfu aðila getur dómari ákveðið að vitni verði kvatt fyrir dóm
   með skemmri fyrirvara en getur í 2. mgr. 54. gr.
        3. Dómur skal kveðinn upp svo fljótt sem verða má eftir dómtöku máls.
        4. Ef úrskurður dómara um atriði, sem varðar rekstur máls, er kærður
   til æðra dóms skal sá frestur sem getur í 1. mgr. 149. gr. vera þrír
   sólarhringar.
        5. Frestur til að áfrýja máli, sem sætir meðferð eftir ákvæðum þessa
   kafla til æðra dóms án áfrýjunarleyfis, er þrjár vikur frá uppkvaðningu
   dóms. ...^1) Frestir í máli fyrir Hæstarétti skulu vera svo skammir sem
   verða má.
        6. Að öðru leyti fer um þessi mál eftir almennum reglum.

   ^1)[5]L. 38/1994, 3. gr.

                                   5. þáttur.
                  Gjafsókn, málskostnaður og réttarfarssektir.
                                   XX. kafli.
                                   Gjafsókn.
                                    125. gr.
        1. Í þessum kafla er orðið gjafsókn notað bæði um gjafsókn og
   gjafvörn.
        2. Dómsmálaráðherra skal skipa nefnd þriggja lögfræðinga,
   gjafsóknarnefnd, til fjögurra ára í senn til að veita umsögn um umsóknir
   um gjafsókn. Einn nefndarmanna skal skipaður eftir tilnefningu
   Lögmannafélags Íslands en annar eftir tilnefningu Dómarafélags Íslands.
   [Dómsmálaráðherra getur sett nánari reglur í reglugerð um starfshætti
   gjafsóknarnefndar, þar á meðal um viðmiðunarmörk í mati hennar á skilyrðum
   fyrir gjafsókn skv. a-lið 1. mgr. 126. gr.]^1)
        3. Umsókn um gjafsókn skal vera skrifleg og beint til
   dómsmálaráðherra. Í henni skal greint skýrlega frá máli sem hún varðar og
   rökstutt að skilyrðum fyrir gjafsókn sé fullnægt. Umsókn skulu fylgja gögn
   eftir þörfum.
        4. Dómsmálaráðherra veitir gjafsókn eftir umsókn aðila. Hún verður
   því aðeins veitt að gjafsóknarnefnd mæli með því.

   ^1)[6]L. 38/1994, 4. gr.

                                    126. gr.
        1. Gjafsókn verður aðeins veitt ef málstaður umsækjanda gefur
   nægilegt tilefni til málshöfðunar eða málsvarnar og öðru hvoru
   eftirfarandi skilyrða er að auki fullnægt:

   a.
           að efnahag umsækjanda sé þannig háttað að kostnaður af gæslu
           hagsmuna hans í máli yrði honum fyrirsjáanlega ofviða, en við mat
           á efnahag hans má eftir því sem á við einnig tekið tillit til
           eigna og tekna maka hans eða sambýlismanns eða eigna og tekna
           foreldra hans ef hann er yngri en 18 ára,
   b.
           að úrlausn máls hafi verulega almenna þýðingu eða varði verulega
           miklu fyrir atvinnu, félagslega stöðu eða aðra einkahagi
           umsækjanda.

        2. Gjafsókn verður enn fremur veitt eftir því sem fyrir er mælt í
   öðrum lögum.
        3. Nú er gjafsókn veitt, og skal þá tekið fram í gjafsóknarbréfi til
   hvaða máls hún taki, hvort hún sé veitt til rekstrar máls fyrir héraðsdómi
   eða æðra dómi og hvort hún sé takmörkuð með tilteknum hætti.

                                    127. gr.
        1. Að því leyti sem hér er ekki mælt á annan veg skuldbindur gjafsókn
   ríkið til að greiða þann málskostnað sem gjafsóknarhafi hefur sjálfur af
   máli. Gjafsókn má þó takmarka þannig að hún nái aðeins til tiltekinna
   þátta málskostnaðar eða geti hæst numið tiltekinni fjárhæð.
        2. Ef þóknun umboðsmanns gjafsóknarhafa fyrir flutning máls er ekki
   undanskilin gjafsókn skal hún ákveðin í dómi. Takist sátt í máli ákveður
   dómari þóknunina í úrskurði.
        3. Gjafsóknarhafi er undanþeginn öllum greiðslum í ríkissjóð vegna
   þess máls sem gjafsókn tekur til, þar á meðal greiðslum fyrir opinber
   vottorð og önnur gögn sem verða lögð fram í máli.
        4. Ef annað er ekki tekið fram í gjafsóknarbréfi nær gjafsókn einnig
   til kostnaðar af fullnustu réttinda gjafsóknarhafa með aðför og
   nauðungarsölu.
        5. Nú skýtur gagnaðili gjafsóknarhafa máli til æðra dóms, og nær þá
   gjafsókn einnig til málskostnaðar gjafsóknarhafa þar fyrir dómi, þar á
   meðal af gagnáfrýjun eða gagnkæru máls, ef annað er ekki tekið fram í
   gjafsóknarbréfi.

                                    128. gr.
        1. Gjafsókn fellur ekki niður þótt gjafsóknarhafi látist.
        2. Dómsmálaráðherra má afturkalla gjafsókn ef í ljós kemur að hún var
   veitt að ófyrirsynju, hagur gjafsóknarhafa breytist svo að hennar sé ekki
   lengur þörf eða gjafsóknarhafi lætur hjá líða að krefjast málskostnaðar úr
   hendi gagnaðila síns. Við afturköllun fellur greiðsluskylda ríkisins niður
   án tillits til þess hvort þegar hefur verið stofnað til kostnaðar vegna
   málsins. Gjafsóknarhafi verður þó ekki krafinn um greiðslu gjalda sem hann
   hefur komist hjá skv. 3. mgr. 127. gr. áður en gjafsókn var afturkölluð.
        3. Gjafsókn breytir engu um að gjafsóknarhafa verði sjálfum gert að
   greiða gagnaðila sínum málskostnað.
        4. Nú verður gagnaðili gjafsóknarhafa dæmdur til að greiða
   málskostnað, og skal þá ekki tekið tillit til þess að gjafsókn hafi verið
   veitt við ákvörðun málskostnaðar. Ef gjafsóknarhafi hefur sjálfur haft
   kostnað af máli skal honum ákveðin greiðsla málskostnaðar að því leyti í
   dómi, en að öðru leyti verður málskostnaður dæmdur ríkinu.

                                  XXI. kafli.
                                 Málskostnaður.
                                    129. gr.
        1. Til málskostnaðar telst:

   a.
           kostnaður af flutningi máls,
   b.
           kostnaður af birtingu stefnu, kvaðninga og annarra tilkynninga,
   c.
           gjöld sem renna í ríkissjóð vegna máls,
   d.
           óhjákvæmilegur ferðakostnaður aðila og umboðsmanns hans,
   e.
           þóknun matsmanns, vitnis, túlks, þýðanda og þingvotts,
   f.
           kostnaður af endurritum, dómsgerðum og ágripi dómsgerða,
   g.
           annar kostnaður sem stafar beinlínis af máli.

        2. Aðili, sem krefst dómsathafnar, greiðir kostnað af henni um sinn.
        3. Aðila er rétt að krefjast greiðslu málskostnaðar úr hendi
   gagnaðila síns, þar á meðal í gagnsök og meðalgöngusök, eftir mati dómsins
   eða samkvæmt sundurliðuðum reikningi sem er lagður fram ekki síðar en við
   aðalmeðferð máls. Málskostnaður verður því aðeins dæmdur að hans sé
   krafist.
        4. Málskostnaður, sem er dæmdur aðila úr hendi gagnaðila hans, ber
   dráttarvexti frá fimmtánda degi eftir uppkvaðningu dóms eða úrskurðar og
   til greiðsludags þótt þess sé ekki krafist sérstaklega eða getið í dómi
   eða úrskurði.

                                    130. gr.
        1. Sá sem tapar máli í öllu verulegu skal að jafnaði dæmdur til að
   greiða gagnaðila sínum málskostnað.
        2. Stefnanda skal gert að greiða stefnda málskostnað ef máli er vísað
   frá dómi eða það er fellt niður af annarri ástæðu en þeirri að stefndi
   efni þá skyldu sem hann er krafinn um í máli.
        3. Nú vinnur aðili mál að nokkru og tapar því að nokkru eða veruleg
   vafaatriði eru í máli, og má þá dæma annan aðilann til að greiða hluta
   málskostnaðar hins eða láta hvorn þeirra bera sinn kostnað af málinu. Eins
   má fara að ef þeim sem tapar máli hvorki var né mátti vera kunnugt um þau
   atvik sem réðu úrslitum fyrr en eftir að mál var höfðað.
        4. Nú eru rekin fleiri dómsmál en eitt sem hefði mátt komast hjá með
   því að sækja kröfur í þeim öllum í einu máli, eftir atvikum sem gagnkröfu,
   og má þá lækka málskostnað handa þeim sem vinnur mál af tilliti til þess,
   sbr. einnig 2. mgr. 27. gr.

                                    131. gr.
        1. Hvernig sem úrslit máls verða má dæma aðila til að greiða
   gagnaðila sínum málskostnað ef hann hefur:

   a.
           höfðað mál að þarflausu eða án neins tilefnis af hendi gagnaðila,
   b.
           valdið óþörfum drætti á máli af ásetningi eða með skeytingarleysi
           eða handvömm,
   c.
           haft uppi kröfur, staðhæfingar eða mótbárur sem hann vissi eða
           mátti vita að væru rangar eða haldlausar.

        2. Ef sakir skv. 1. mgr. eru miklar má dæma aðila til að greiða
   gagnaðila álag á málskostnað.
        3. Án tillits til málsúrslita má einnig dæma aðila til að greiða
   sérstaklega þann kostnað sem hann hefur bakað gagnaðila með ráðstöfunum
   við rekstur máls eða í tengslum við það ef þær voru sýnilega þarflausar
   eða tilgangslausar.
        4. Nú hefur umboðsmaður aðila átt þátt í þeim ávirðingum sem getur í
   1. og 3. mgr., og má þá dæma hann einan eða sameiginlega með aðilanum til
   að greiða gagnaðila málskostnað, þar á meðal álag skv. 2. mgr., hvort sem
   þess er krafist í máli eða ekki.

                                    132. gr.
        1. Ef dæma á samaðilum skv. 18. gr. málskostnað skal það að jafnaði
   gert í einu lagi. Eins skal farið að ef dæma á samaðila til greiðslu
   málskostnaðar, en þá ábyrgjast þeir greiðslu einn fyrir alla og allir
   fyrir einn.
        2. Nú eru annars fleiri aðilar en einn til sóknar eða varnar í máli
   og þeim verður dæmdur málskostnaður, og skal hann þá ákveðinn handa
   hverjum þeirra fyrir sig. Ef dæma á slíka aðila til greiðslu málskostnaðar
   skal það að jafnaði gert í einu lagi þannig að þeir ábyrgist greiðslu einn
   fyrir alla og allir fyrir einn.

                                    133. gr.
        1. Stefndi getur krafist þess við þingfestingu máls að stefnandi
   setji tryggingu fyrir greiðslu málskostnaðar ef:

   a.
           stefnandi er búsettur erlendis og menn, sem eru búsettir hér á
           landi, eru ekki undanþegnir því að setja slíka tryggingu í
           heimalandi hans,
   b.
           leiða má líkur að því að stefnandi sé ófær um greiðslu
           málskostnaðar.

        2. Dómari ákveður hvort stefnanda verði gert að setja tryggingu,
   hverrar fjárhæðar og í hverju formi hún verði og innan hvers frests það
   skuli gert. Leyst verður úr ágreiningi um þetta í úrskurði.
        3. Ef stefnandi setur ekki tryggingu eftir ákvörðun dómara skal máli
   vísað frá dómi.

                                  XXII. kafli.
                               Réttarfarssektir.
                                    134. gr.
        1. Dómari ákveður sektir samkvæmt reglum þessa kafla af sjálfsdáðum
   og renna þær í ríkissjóð.
        2. Ef refsing liggur að auki eftir öðrum lögum við broti sem ákvæði
   þessa kafla taka til má koma henni fram í öðru máli án tillits til
   ákvörðunar um réttarfarssekt.

                                    135. gr.
        1. Ákveða má sekt á hendur aðila fyrir:

   a.
           að höfða mál að þarflausu,
   b.
           að koma gagnaðila að ófyrirsynju í þá aðstöðu að honum var nauðsyn
           að höfða mál,
   c.
           að valda af ásetningi óþörfum drætti á máli,
   d.
           að hafa uppi vísvitandi rangar kröfur, staðhæfingar eða mótbárur,
   e.
           ósæmileg skrifleg eða munnleg ummæli sem hann hefur uppi fyrir
           dómi um dómara, gagnaðila, umboðsmann gagnaðila eða aðra menn,
   f.
           að misbjóða virðingu dóms á annan hátt með framferði sínu í
           þinghaldi.

        2. Umboðsmanni aðila, sem gerist sekur um brot skv. c- til f-lið 1.
   mgr., má ákveða sekt einum sér eða með aðilanum.
        3. Manni, sem gefur skýrslu fyrir dómi, má ákveða sekt fyrir brot
   gegn e- eða f-lið 1. mgr.
        4. Ákveða má sekt á hendur öðrum en þeim sem ákvæði 1.3. mgr. taka
   til fyrir að hlýða ekki fyrirskipunum dómara sem miða að því að halda uppi
   reglu á dómþingi eða að koma þar annars hneykslanlega eða ósæmilega fram.
        5. Fyrir æðra dómi má ákveða sekt á hendur aðila, umboðsmanni hans
   eða þeim báðum í senn fyrir tilefnislaust málskot.

                                    136. gr.
        1. Ef dómur gengur í máli skal sekt á hendur aðila eða umboðsmanni
   hans ákveðin þar. Gangi úrskurður um frávísun máls frá dómi skulu sektir á
   hendur þeim ákveðnar þar. Ef mál er fellt niður skal kveðinn upp sérstakur
   úrskurður um sekt á hendur aðila eða umboðsmanni hans.
        2. Sektir á hendur öðrum skulu ákveðnar í úrskurði jafnskjótt og brot
   er framið.

                                   6. þáttur.
                            Endurupptaka og málskot.
                                 XXIII. kafli.
                      Endurupptaka útivistarmáls í héraði.
                                    137. gr.
        1. Nú hefur dómur gengið eða stefna verið árituð skv. 113. gr. í máli
   þar sem stefndi sótti ekki þing eða þingsókn hans féll niður, og getur þá
   stefndi beiðst endurupptöku málsins innan þriggja mánaða frá því máli lauk
   í héraði, enda berist beiðnin dómara innan mánaðar frá því stefnda urðu
   málsúrslit kunn.
        2. Eftir að þrír mánuðir eru liðnir frá því máli lauk í héraði en
   innan árs frá því getur stefndi beiðst endurupptöku útivistarmáls ef
   beiðnin berst dómara innan mánaðar frá því stefnda urðu málsúrslit kunn og
   stefndi sýnir fram á að einhverju eftirfarandi skilyrða sé fullnægt:

   a.
           að stefna hafi hvorki verið birt honum né öðrum sem mátti birta
           fyrir,
   b.
           að átt hefði að vísa kröfum á hendur honum sjálfkrafa frá dómi að
           einhverju leyti eða öllu,
   c.
           að átt hefði að sýkna hann án kröfu að einhverju leyti eða öllu,
   d.
           að stefnandi sé samþykkur endurupptöku.

        3. Beiðni um endurupptöku verður ekki sinnt nema stefndi setji áður
   tryggingu, sem dómari tekur gilda, fyrir greiðslu þess málskostnaðar sem
   var lagður á hann í dómi eða áritaðri stefnu eða hann sanni að hann hafi
   greitt málskostnaðinn. Frá þessu má þó víkja með samþykki stefnanda.
        4. Stefndi getur ekki beiðst endurupptöku ef stefnandi hefur áfrýjað
   máli til æðra dóms.
        5. Þegar frestur skv. 2. mgr. er liðinn verður mál ekki tekið upp í
   héraði nema eftir ákvörðun Hæstaréttar, sbr. 1. mgr. 157. gr.^1)

   ^1)Nú [7]167. gr.

                                    138. gr.
        1. Beiðni um endurupptöku skal beint til þess dóms þar sem dómur gekk
   eða stefna var árituð. Í beiðni skal greint skýrlega frá því hverra
   breytinga stefndi krefjist á fyrri málsúrslitum og á hverjum málsástæðum,
   réttarheimildum og sönnunargögnum það sé byggt, svo og hvenær og hvernig
   stefnda varð kunnugt um málsúrslit. Ef endurupptöku er beiðst skv. 2. mgr.
   137. gr. skal að auki rökstutt að einhverju þargreindu skilyrði sé
   fullnægt. Gögn skulu fylgja beiðni.
        2. Ef beiðni er ófullnægjandi eða berst röngum dómi eða dómari telur
   sýnt að skilyrðum 137. gr. sé ekki fullnægt synjar hann þegar í stað um
   endurupptöku, en úrskurður skal kveðinn upp um synjunina ef krafist er. Að
   öðrum kosti boðar dómari báða aðila fyrir dóm til að taka beiðni fyrir.
        3. Sæki stefndi ekki þing þegar beiðni hans er tekin fyrir telst hún
   fallin niður. Sæki stefnandi þing getur dómari úrskurðað honum ómaksþóknun
   úr hendi stefnda að kröfu hans. Ekki verður þá beiðst endurupptöku öðru
   sinni.
        4. Nú sækir stefnandi ekki þing þegar beiðni er tekin fyrir, og
   verður málið þá endurupptekið og farið með það eftir ákvæðum 2. mgr. 140.
   gr.
        5. Ef báðir aðilar sækja þing þegar beiðni er tekin fyrir getur
   stefnandi haft uppi mótmæli gegn endurupptöku og skal þá leyst úr þeim með
   úrskurði áður en lengra er haldið. Að öðrum kosti er mál endurupptekið.

                                    139. gr.
        1. Þegar mál hefur verið endurupptekið getur stefndi krafist þess að
   dómari kveði á um það í úrskurði að réttaráhrif dóms eða áritunar á stefnu
   falli niður að einhverju leyti eða öllu þar til máli lýkur á ný í héraði.
   Dómari metur eftir atvikum hvort eða að hverju leyti efni séu til að verða
   við slíkri kröfu.
        2. Endurupptaka máls hindrar ekki aðför á grundvelli dóms eða
   áritunar á stefnu nema að því leyti sem krafa stefnda skv. 1. mgr. hefur
   verið tekin til greina. Úrskurður skv. 1. mgr. haggar ekki gildi
   aðfarargerðar sem hefur áður farið fram.
        3. Upphaflegum dómi í máli verður ekki áfrýjað til æðra dóms eftir að
   það er endurupptekið nema endurupptöku ljúki með því að dómurinn standi
   óhaggaður skv. 2. eða 4. mgr. 140. gr. og stefnandi áfrýji.

                                    140. gr.
        1. Þegar endurupptaka er ráðin verður rekstri máls fram haldið eftir
   reglum þessara laga frá því stigi sem útivist varð af hálfu stefnda, að
   því leyti sem annað leiðir ekki af ákvæðum þessa kafla.
        2. Mál verður ekki fellt niður þótt stefnandi sæki ekki þing eftir
   endurupptöku. Stefndi getur þó fallið þá frá endurupptöku og stendur þá
   upphafleg úrlausn óhögguð. Annars á stefndi þess þá kost að færa fram
   varnir og verður málið síðan dæmt á ný eftir framkomnum kröfum og
   málatilbúnaði aðilanna.
        3. Ef stefndi sækir ekki þing eftir endurupptöku skal farið svo að
   sem segir í 3. mgr. 96. gr. Gangi þá útivistardómur á hendur stefnda gilda
   ákvæði 4. mgr. 96. gr. um heimild hans til að skjóta máli til æðra dóms.
        4. Nú sækir hvorugur aðila þing eftir endurupptöku, og lýkur þá
   meðferð málsins þannig að upphafleg úrlausn stendur óhögguð.

                                    141. gr.
        1. Nú lýkur máli hvorki skv. 2. eða 4. mgr. 140. gr. né með sátt, og
   kveður dómari þá upp nýjan dóm í málinu eftir almennum reglum nema því
   verði vísað frá dómi með úrskurði. Fellur þá fyrri úrlausn sjálfkrafa úr
   gildi.
        2. Gegn mótmælum stefnanda verður því aðeins tekið tillit til krafna,
   málsástæðna og sönnunargagna sem stefndi færir fram við endurupptöku að
   einhverju eftirfarandi skilyrða sé fullnægt:

   a.
           að útivist stefnda í öndverðu verði talin afsakanleg,
   b.
           að það ylli stefnda réttarspjöllum að ekki yrði tekið tillit til
           nýrrar kröfu eða málsástæðu hans eða nýrra sönnunargagna,
   c.
           að krafa eða málsástæða lúti að atriði sem dómari átti að gæta af
           sjálfsdáðum í upphaflegri úrlausn máls.

        3. Í dómi eða úrskurði ákveður dómari málskostnað í einu lagi vegna
   málsins í heild. Að öðru jöfnu skal stefndi dæmdur til að greiða stefnanda
   allan málskostnað án tillits til þeirrar niðurstöðu sem fæst við
   endurupptöku.

                                    142. gr.
        1. Mál verður ekki endurupptekið öðru sinni eftir ákvæðum þessa
   kafla.
        2. Stefnandi getur áfrýjað máli til æðra dóms eftir endurupptöku
   samkvæmt almennum reglum.
        3. Að fengnu áfrýjunarleyfi skv. 154. gr. getur stefndi áfrýjað máli
   til æðra dóms eftir að dómur hefur gengið við endurupptöku, enda hafi það
   þá ekki verið útivistardómur á hendur honum.

                                  XXIV. kafli.
                                     Kæra.
                                    143. gr.
        1. Úrskurðir héraðsdómara um eftirfarandi sæta kæru til Hæstaréttar:

   a.
           hvort hann víki sæti í máli,
   b.
           atriði varðandi skýrslugjöf aðila og vitna fyrir dómi,
   c.
           atriði varðandi matsgerðir,
   d.
           skyldu aðila eða vörslumanns til að láta skjal eða annað sýnilegt
           sönnunargagn af hendi eða veita aðgang að því,
   e.
           synjun um heimild til að afla sönnunargagna fyrir öðrum dómi,
   f.
           synjun um heimild til að afla sönnunargagna án þess að mál hafi
           verið höfðað,
   g.
           ómaksþóknun, málskostnað eða gjafsóknarlaun, enda sé ekki kveðið á
           um annað í úrskurði,
   h.
           að frestur skuli veittur,
   i.
           synjun um endurupptöku máls vegna lögmætra forfalla frá þinghaldi,
   j.
           að máli sé vísað frá dómi,
   k.
           hvort mál verði fellt niður,
   l.
           hvort synjað verði um heimild til að gera dómsátt,
   m.
           synjun um útgáfu stefnu í ógildingar- eða eignardómsmáli,
   n.
           synjun um útgáfu stefnu til flýtimeðferðar á máli,
   o.
           málskostnaðartryggingu,
   p.
           réttarfarssekt,
   q.
           hvort dæmt mál verði endurupptekið,
   r.
           hvort réttaráhrif dóms eða áritunar á stefnu falli niður vegna
           endurupptöku máls.

        2. Eftir að aðalmeðferð máls er hafin verður úrskurði héraðsdómara
   ekki skotið til æðra dóms nema úrskurður sé um:

   a.
           skyldu vitnis til að koma fyrir dóm eða svara spurningu og vitnið
           kæri,
   b.
           skyldu þriðja manns til að láta af hendi skjal eða veita aðgang að
           sýnilegu sönnunargagni og þriðji maður kæri,
   c.
           að máli sé vísað frá dómi,
   d.
           að mál sé fellt niður,
   e.
           synjun um heimild til að gera dómsátt,
   f.
           réttarfarssekt.

        3. Hverjum þeim, sem telur héraðsdómara hafa gert á sinn hluta í
   dómarastarfi, er rétt að kæra hann fyrir Hæstarétt og getur Hæstiréttur
   veitt dómara áminningu eða dæmt honum að greiða sekt í ríkissjóð.

                                    144. gr.
        1. Nú vill maður kæra dómsathöfn, og afhendir hann þá héraðsdómara
   skriflega kæru áður en tvær vikur eru liðnar frá uppkvaðningu úrskurðar
   eða dómsathöfn ef hann eða umboðsmaður hans var þá staddur á dómþingi, en
   ella áður en tvær vikur eru liðnar frá því hann eða umboðsmaður hans fékk
   vitneskju um úrskurð eða dómsathöfn.
        2. Vitni eða matsmaður, sem er staddur á dómþingi við uppkvaðningu
   úrskurðar eða dómsathöfn, má þó lýsa yfir kæru munnlega og verður þá bókað
   um hana í þingbók.
        3. Kæra frestar frekari framkvæmdum á grundvelli úrskurðar þar til
   leyst er úr máli fyrir æðra dómi.

                                    145. gr.
        1. Í kæru skal greina:

   a.
           þá dómsathöfn sem er kærð,
   b.
           kröfu um breytingu á henni,
   c.
           ástæður sem kæra er reist á.

        2. Kæru má styðja við ný sönnunargögn. Vilji kærandi bera ný gögn
   fyrir sig skal hann greina frá þeim í kæru, svo og því hvað hann hyggst
   sanna með þeim. Slík gögn skulu fylgja kæru í frumriti eða staðfestu
   eftirriti.
        3. Kærandi greiðir héraðsdómara lögmælt dómgjöld fyrir Hæstarétti.

                                    146. gr.
        1. Nú kemur kæra of seint fram, og beinir þá héraðsdómari því til
   kæranda að taka hana aftur.
        2. Ef kæra fullnægir ekki ákvæðum 1. mgr. 145. gr. brýnir
   héraðsdómari fyrir kæranda að bæta úr göllum á henni.
        3. Nú virðist héraðsdómara kæra á engum rökum reist, og getur hann þá
   ákveðið eftir kröfu að kæranda beri að setja tryggingu fyrir tjóni sem
   kæra kann að baka gagnaðila ef hún veldur frestun málsins. Tryggingu skal
   setja innan tveggja sólarhringa frá því kæru er lýst. Ella verður ekki
   frekar af kærumáli.

                                    147. gr.
        1. Héraðsdómari sendir svo fljótt sem verða má Hæstarétti kæruna
   ásamt endurritum úr þingbók og öðrum gögnum málsins í fjórriti nema hann
   kjósi sjálfur að fella kærðan úrskurð úr gildi.
        2. Héraðsdómara er jafnan heimilt að láta skriflegar athugasemdir
   sínar um kæruefni fylgja málsgögnum til Hæstaréttar.

                                    148. gr.
        1. Þá er kæra er komin fram gefur héraðsdómari gagnaðila kæranda kost
   á að afhenda sér skriflega greinargerð sem geymi kröfur hans og
   málsástæður sem er byggt á. Honum er heimilt að byggja á nýjum
   sönnunargögnum og skal þá farið svo að sem segir í 2. mgr. 145. gr.
        2. Hafi greinargerð skv. 1. mgr. ekki verið afhent héraðsdómara áður
   en hann sendir Hæstarétti málsgögnin skal henni beint til Hæstaréttar.

                                    149. gr.
        1. Aðilar geta sent Hæstarétti greinargerðir sínar og ný skjöl innan
   viku frá því málsgögnin berast honum. Að þeim tíma liðnum getur
   Hæstiréttur lagt dóm á kæruefnið, en jafnan skal þó athuga skjöl sem
   berast síðar frá aðilum svo framarlega sem málinu er þá ekki lokið.
        2. Nú er kæra ekki gerð þannig úr garði sem segir í 1. mgr. 145. gr.
   eða málatilbúnaður er annars ófullkominn, og getur þá Hæstiréttur lagt
   fyrir kæranda að bæta úr því sem er ábótavant innan tiltekins frests.
   Verði kærandi ekki við því getur Hæstiréttur vísað kærumálinu frá sér.
        3. Hæstiréttur getur með þeim fyrirvara, sem hann telur hæfilegan,
   gefið aðilum kost á að flytja kærumálið munnlega.

                                    150. gr.
        1. Hæstiréttur kveður upp dóm í kærumálinu eftir skjölum þess og
   munnlegum flutningi ef því er að skipta. Dómur skal kveðinn upp svo fljótt
   sem kostur er.
        2. Hæstiréttur kveður á um kærumálskostnað.
        3. Að gengnum dómi sendir Hæstiréttur héraðsdómara endurrit dóms.
   Héraðsdómari tilkynnir aðilum um niðurstöðu kærumáls.
        4. Að öðru leyti verður reglum um áfrýjunarmál beitt um kærumál eftir
   því sem átt getur við.

                                  XXV. kafli.
                                    Áfrýjun.
                                    151. gr.
        1. [Með þeim takmörkunum sem leiðir af öðrum ákvæðum þessara laga er
   aðila heimilt að áfrýja héraðsdómi til Hæstaréttar. Við áfrýjun má leita
   endurskoðunar á úrskurðum og ákvörðunum sem hafa gengið undir rekstri máls
   í héraði.
        2. Hafi sakarefni verið skipt í máli skv. 31. gr. verður að áfrýja
   hverjum dómi fyrir sig áður en lengra er haldið við rekstur þess.
        3. Áfrýja má dómi í því skyni að honum verði breytt að efni til eða
   hann staðfestur, hann verði ómerktur og máli vísað heim í hérað til
   löglegrar meðferðar eða máli verði vísað frá héraðsdómi.
        4. Heimilt er báðum eða öllum aðilum að áfrýja dómi. Skal málið þá
   flutt í einu lagi fyrir Hæstarétti.
        5. Afsal á rétti til málskots, hvort heldur er berum orðum eða
   þegjandi, verður ekki gefið fyrr en dómur er genginn í máli í héraði.]^1)

   ^1)[8]L. 38/1994, 5. gr.

                                    152. gr.
        1. [Nú varðar mál fjárkröfu og er það þá skilyrði áfrýjunar að
   fjárhæð hennar nemi 300.000 krónum. Þessari fjárhæð skal breyta um hver
   áramót miðað við breytingu á lánskjaravísitölu frá 1. júlí 1992, en
   dómsmálaráðherra auglýsir í Lögbirtingablaði nýja fjárhæð ekki síðar en
   10. desember ár hvert.
        2. Áfrýjunarfjárhæð skal ákveða eftir höfuðstól kröfu í
   áfrýjunarstefnu. Ef fleiri kröfur en ein eru sóttar saman í máli skal
   leggja þær saman við ákvörðun áfrýjunarfjárhæðar. Hafi gagnkrafa verið
   höfð uppi til skuldajafnaðar skal ekki litið til hennar við ákvörðun
   áfrýjunarfjárhæðar.
        3. Ef mál varðar annars konar kröfu en fjárkröfu ákveður Hæstiréttur
   hvort hagsmunirnir svari til áfrýjunarfjárhæðar. Áður en ákvörðun er tekin
   getur Hæstiréttur leitað umsagnar málsaðila.
        4. Nú nær krafa ekki áfrýjunarfjárhæð eða Hæstiréttur telur hagsmuni
   ekki nægja til áfrýjunar skv. 3. mgr. og getur hann þá orðið við umsókn um
   leyfi til að áfrýja máli ef einhverju eftirtalinna skilyrða er fullnægt:

   a.
           úrslit málsins hafa verulegt almennt gildi,
   b.
           úrslit málsins varða mikilvæga hagsmuni þess sem leitar
           áfrýjunarleyfis,
   c.
           ekki er útilokað samkvæmt fyrirliggjandi gögnum að dómi kunni að
           verða breytt svo að einhverju nemi.]^1)

   ^1)[9]L. 38/1994, 6. gr.

                                    153. gr.
        1. [Dómi verður áfrýjað til Hæstaréttar innan þriggja mánaða frá
   uppkvaðningu hans.
        2. Hæstiréttur getur orðið við umsókn um leyfi til að áfrýja dómi sem
   berst næstu þrjá mánuði eftir lok frests skv. 1. mgr. ef skilyrðum 4. mgr.
   152. gr. er fullnægt, enda sé dráttur á áfrýjun nægilega réttlættur.
        3. Nú áfrýjar aðili dómi og er gagnaðila þá heimilt að gagnáfrýja án
   tillits til áfrýjunarfrests, en stefnu til gagnáfrýjunar verður að gefa út
   meðan hann nýtur enn frests til að leggja fram greinargerð fyrir
   Hæstarétti, sbr. 1. mgr. 158. gr.
        4. Ef mál, sem hefur verið áfrýjað til Hæstaréttar innan frests skv.
   1.3. mgr., verður ekki þingfest, það fellur þar niður eða því er vísað
   þaðan frá dómi er aðila heimilt að skjóta því þangað aftur þótt
   áfrýjunarfrestur sé þá liðinn. Ber þá að fá áfrýjunarstefnu gefna út á ný
   innan fjögurra vikna frá því málið átti að þingfesta eða uppkvaðningu dóms
   um niðurfellingu þess eða frávísun. Þessari heimild verður ekki beitt
   oftar en einu sinni í máli.]^1)

   ^1)[10]L. 38/1994, 7. gr.

                                    154. gr.
        1. [Sá sem leitar áfrýjunarleyfis skv. 152. eða 153. gr. skal senda
   Hæstarétti skriflega umsókn um það ásamt áfrýjunarstefnu sem hann vill fá
   gefna út og endurriti héraðsdóms. Í umsókninni skal rökstutt ítarlega
   hvernig umsækjandi telur skilyrðum fyrir áfrýjunarleyfi fullnægt.
        2. Hæstiréttur getur gefið öðrum málsaðilum kost á að tjá sig um
   umsókn áður en ákvörðun er tekin.
        3. Synji Hæstiréttur um áfrýjunarleyfi getur sami aðili ekki sótt um
   það öðru sinni.
        4. Nú er áfrýjunarleyfi veitt og skal þá gefa út áfrýjunarstefnuna
   sem fylgdi umsókn og árita hana um leyfisveitinguna. Hæstiréttur verður
   ekki krafinn um rökstuðning fyrir þeirri ákvörðun.
        5. Ef synjað er um áfrýjunarleyfi skal þeim sem sótti um það tilkynnt
   bréflega um þá niðurstöðu. Í tilkynningunni skal greint frá ástæðum fyrir
   synjuninni.]^1)

   ^1)[11]L. 38/1994, 8. gr.

                                    155. gr.
        1. [Nú vill aðili áfrýja dómi og leggur hann þá fyrir
   hæstaréttarritara áfrýjunarstefnu ásamt endurriti af dóminum. Í
   áfrýjunarstefnu skal greina:

   a.
           heiti og númer sem málið bar fyrir héraðsdómi, fyrir hverjum
           héraðsdómstóli var leyst úr málinu og hvenær dómur var kveðinn upp
           í því,
   b.
           nöfn aðila, kennitölu og heimili eða dvalarstað, svo og nöfn
           fyrirsvarsmanna þeirra, ef því er að skipta, stöðu þeirra og
           heimili eða dvalarstað,
   c.
           hver eða hverjir flytji málið fyrir áfrýjanda,
   d.
           í hverju skyni áfrýjað er og hverjar dómkröfur áfrýjandi gerir,
   e.
           hvenær stefndi verði í síðasta lagi að tilkynna Hæstarétti að hann
           hafi í hyggju að halda uppi vörnum í málinu, en hæstaréttarritari
           ákveður dagsetningu í þessu skyni við útgáfu stefnu,
   f.
           hverju það varði að stefndi komi ekki fram tilkynningu skv. e-lið.

        2. Afhenda skal hæstaréttarritara tvö eintök af áfrýjunarstefnu sem
   Hæstiréttur fær haldið eftir.
        3. Hæstaréttarritari synjar um útgáfu áfrýjunarstefnu ef hann telur
   hana ekki vera í réttu horfi. Sé áfrýjunarfrestur að renna út getur hann
   ákveðið skamman frest handa áfrýjanda til að bæta úr áfrýjunarstefnu og má
   þá gefa hana út án áfrýjunarleyfis ef henni er framvísað til útgáfu á ný í
   réttu horfi innan þess tíma þótt áfrýjunarfrestur sé þá liðinn. Frestur í
   þessu skyni skal ekki vera lengri en ein vika og verður aðeins veittur í
   eitt skipti. Áfrýjandi getur krafist ákvörðunar Hæstaréttar um synjun
   hæstaréttarritara um útgáfu áfrýjunarstefnu.
        4. Hæstaréttarritari gefur út áfrýjunarstefnu í nafni dómsins.
        5. Áfrýjunarstefnu verður að birta ekki síðar en viku áður en frestur
   handa stefnda skv. e-lið 1. mgr. er á enda. Að öðru leyti gilda ákvæði
   XIII. kafla um birtingu áfrýjunarstefnu.]^1)

   ^1)[12]L. 38/1994, 9. gr.

                                    156. gr.
        1. [Eftir birtingu áfrýjunarstefnu en áður en fresti stefnda skv.
   e-lið 1. mgr. 155. gr. lýkur skal áfrýjandi afhenda Hæstarétti stefnuna
   ásamt sönnun fyrir birtingu hennar, svo og greinargerð af sinni hálfu.
   Einnig skal hann þá skila málsgögnum í þeim fjölda eintaka sem Hæstiréttur
   ákveður, en til þeirra teljast þau málsskjöl og endurrit sem áfrýjandi
   hyggst byggja mál sitt á fyrir Hæstarétti og liggja þegar fyrir. Mál er þá
   þingfest fyrir Hæstarétti.
        2. Í greinargerð áfrýjanda skal koma fram:

   a.
           Í hverju skyni sé áfrýjað og hvers áfrýjandi krefjist nákvæmlega
           fyrir Hæstarétti, svo og hvort einnig sé áfrýjað til að fá hnekkt
           tilteknum úrskurði eða ákvörðun héraðsdómara.
   b.
           Málsástæður sem áfrýjandi ber fyrir sig fyrir Hæstarétti. Lýsing
           þeirra skal vera gagnorð og svo skýr að ekki fari milli mála á
           hverju áfrýjun sé byggð, en eftir atvikum getur áfrýjandi vísað um
           þær til tiltekinna skjala málsins. Felli áfrýjandi sig ekki við
           lýsingu annarra atvika í héraðsdómi skal hann á sama hátt greina
           frá hvernig hann telji þeim réttilega lýst.
   c.
           Tilvísun til helstu réttarreglna sem áfrýjandi byggir málatilbúnað
           sinn á fyrir Hæstarétti.
   d.
           Gögn sem áfrýjandi leggur þegar fram fyrir Hæstarétti, svo og gögn
           sem hann telur sig þurfa að afla eftir þann tíma.

        3. Þegar mál hefur verið þingfest beinir hæstaréttarritari því til
   héraðsdómstólsins, þar sem var leyst úr máli, að afhenda Hæstarétti
   dómsgerðir.
        4. Hæstiréttur setur nánari reglur um frágang málsgagna og
   dómsgerða.]^1)

   ^1)[13]L. 38/1994, 10. gr. Rg. 461/1994 og 463/1994.

                                   [157. gr.
        1. Nú lætur áfrýjandi undir höfuð leggjast að afhenda Hæstarétti
   áfrýjunarstefnu, greinargerð eða málsgögn samkvæmt fyrirmælum 156. gr. og
   verður þá ekki frekar af máli.
        2. Ef ekki er sótt þing af hálfu áfrýjanda á síðara stigi verður
   málið fellt niður með dómi. Hafi stefndi skilað greinargerð í málinu má
   dæma honum málskostnað úr hendi áfrýjanda.]^1)

   ^1)[14]L. 38/1994, 11. gr.

                                   [158. gr.
        1. Nú hyggst stefndi skila greinargerð í máli, og skal þá bréfleg
   tilkynning hans um það berast Hæstarétti innan frests sem honum var settur
   í þessu skyni í áfrýjunarstefnu. Þegar mál er þingfest ákveður
   hæstaréttarritari stefnda frest í fjórar til sex vikur til að skila
   greinargerð og sendir honum eintak af málsgögnum áfrýjanda. Áfrýjanda skal
   tilkynnt um þann frest sem stefnda er veittur.
        2. Gagnáfrýjun veitir ekki stefnda rétt til sjálfstæðs frests.
        3. Berist Hæstarétti ekki tilkynning skv. 1. mgr. eða skili stefndi
   ekki greinargerð innan þess frests sem honum hefur verið settur skal litið
   svo á að hann krefjist staðfestingar héraðsdóms. Skal málið þá dómtekið,
   en fyrst má þó veita áfrýjanda skamman frest til að ljúka gagnaöflun sem
   hann hefur boðað í greinargerð. Hæstiréttur kveður upp dóm í málinu á
   grundvelli fyrirliggjandi gagna án munnlegs flutnings.
        4. Hafi stefndi skilað greinargerð en þingsókn fellur niður af hans
   hálfu á síðara stigi máls má gefa áfrýjanda kost á að svara vörnum hans í
   skriflegri sókn og ljúka gagnaöflun. Skal málið síðan dómtekið og dómur
   lagður á það eftir framkomnum kröfum, gögnum og sókn áfrýjanda með tilliti
   til þess sem hefur komið fram af hálfu stefnda.
        5. Nú hefur stefndi ekki skilað greinargerð og getur þá Hæstiréttur
   allt að einu heimilað honum að taka til varna í máli með eða án samþykkis
   áfrýjanda, enda séu miklir hagsmunir í húfi fyrir hann og vanræksla hans
   þyki afsakanleg. Eins má fara að ef þingsókn stefnda fellur niður á síðara
   stigi máls.]^1)

   ^1)[15]L. 38/1994, 12. gr.

                                   [159. gr.
        1. Í greinargerð stefnda skal koma fram:

   a.
           hver eða hverjir flytji málið fyrir stefnda,
   b.
           kröfugerð stefnda, en í þeim efnum skal skýrlega tekið fram hvort
           og þá hvers vegna hann breyti kröfum frá þeim sem hann gerði í
           héraði, svo og hvort hann samþykki kröfur áfrýjanda í einhverjum
           atriðum og þá nákvæmlega hverjum,
   c.
           málsástæður sem stefndi ber fyrir sig fyrir Hæstarétti, en lýsing
           þeirra skal vera gagnorð og svo skýr að ekki fari milli mála á
           hverju hann byggi. Felli stefndi sig ekki við lýsingu annarra
           atvika máls í héraðsdómi eða eftir atvikum áfrýjunarstefnu skal
           hann geta á sama hátt hvernig hann telji atvikum réttilega lýst,
   d.
           tilvísun til helstu réttarreglna sem stefndi byggir málatilbúnað
           sinn á fyrir Hæstarétti,
   e.
           athugasemdir við málatilbúnað áfrýjanda ef þeirra er þörf,
   f.
           gögn sem stefndi telur sig þurfa að afla síðar.

        2. Með greinargerð skal stefndi afhenda málsgögn í þeim fjölda
   eintaka sem Hæstiréttur ákveður, en til þeirra teljast þau málsskjöl og
   endurrit sem hann hyggst byggja mál sitt á fyrir Hæstarétti og liggja
   þegar fyrir, enda hafi áfrýjandi ekki þegar afhent þau.
        3. Ákvæði 4. mgr. 156. gr. gilda um málsgögn stefnda.]^1)

   ^1)[16]L. 38/1994, 13. gr.

                                   [160. gr.
        1. Áfrýjanda skal tilkynnt þegar Hæstarétti hafa borist greinargerð
   og málsgögn stefnda og sent eintak af þeim. Hafi aðilar ekki þegar lýst
   gagnaöflun lokið skal þeim um leið veittur sameiginlegur frestur til
   frekari gagnaöflunar. Sá frestur skal að jafnaði ekki vera lengri en einn
   mánuður. Hvor aðili um sig skal afhenda í einu lagi ný gögn sín í frumriti
   og ljósrit eða eftirrit þeirra í sama búningi og segir í 156. og 159. gr.
   Hæstiréttur tilkynnir aðilum um gögn sem berast innan þessa frests, en að
   honum liðnum telst gagnaöflun sjálfkrafa lokið nema áður hafi verið
   fallist á skriflega ósk aðila um lengri frest eða dómurinn beinir því
   síðar til aðila að hann megi afla tiltekinna gagna. Hæstiréttur getur þó
   heimilað aðila að leggja fram ný gögn eftir lok gagnaöflunar ef ekki var
   unnt að afla þeirra fyrr eða atvik hafa breyst svo að máli skiptir eftir
   þann tíma.
        2. Strax og gagnaöflun er lokið skal hvor aðili um sig tilkynna
   Hæstarétti hve langan tíma hann áætli að hann þurfi til að flytja munnlega
   málflutningsræðu í málinu.
        3. Ef þörf krefur tekur Hæstiréttur mál fyrir á dómþingi til að ráða
   til lykta atriðum varðandi rekstur þess. Skulu aðilar kvaddir fyrir dóm
   með hæfilegum fyrirvara í þessu skyni.]^1)

   ^1)[17]L. 38/1994, 14. gr.

                                   [161. gr.
        1. Þegar gagnaöflun er lokið í máli þar sem stefndi skilar
   greinargerð ákveður Hæstiréttur hvenær það verði flutt og tilkynnir aðilum
   um það með hæfilegum fyrirvara.
        2. Að jafnaði skal flytja mál um formsatriði þess áður en það verður
   tekið til frekari meðferðar að efni til. Hæstiréttur getur þó ákveðið að
   mál verði flutt í einu lagi um formsatriði og efni eða að taka formsatriði
   máls til úrlausnar án sérstaks málflutnings, enda hafi aðilar þá áður átt
   kost á að tjá sig um það.
        3. Ef stefndi hefur skilað greinargerð í máli verður það flutt
   munnlega. Hæstiréttur getur þó ákveðið að mál verði skriflega flutt ef
   sérstakar ástæður mæla með því. Hæstiréttur getur einnig tekið til greina
   samhljóða óskir aðila um að málið verði dómtekið án sérstaks málflutnings.
        4. Um leið og boðað er til málflutnings getur Hæstiréttur beint til
   aðila að þeir afhendi hvor um sig með tilteknum fyrirvara stutt yfirlit um
   atvik máls í tímaröð, málsástæður sínar og tilvísanir til réttarreglna,
   svo og um tilvitnanir í fræðirit og dóma sem þeir hyggjast styðjast við í
   málflutningi.
        5. Hæstiréttur getur takmarkað ræðutíma aðila við munnlegan flutning
   máls. Þegar boðað er til málflutnings má taka fram hve langan tíma aðilar
   fá hvor um sig til umráða.]^1)

   ^1)[18]L. 38/1994, 15. gr.

                                   [162. gr.
        1. Áður en munnlegur málflutningur hefst á dómþingi skal gerð grein
   fyrir dómsorði héraðsdóms og áfrýjunarstefnu að því leyti sem forseti
   telur þess þörf til skýringar á málflutningi. Að því loknu verða
   málflutningsræður fluttar.
        2. Frumræða verður fyrst flutt af hálfu áfrýjanda og síðan af hálfu
   stefnda nema forseti hafi ákveðið aðra röð og aðilum verið það tilkynnt
   við boðun til málflutnings. Eftir frumræður skal gefinn kostur á að fram
   komi stutt andsvör af hálfu hvors aðila í sömu röð. Flytji
   málflutningsumboðsmaður málið af hálfu aðila getur forseti heimilað
   aðilanum sjálfum að koma að stuttum athugasemdum að loknum andsvörum
   umboðsmanns hans.
        3. Í málflutningi skal gera grein fyrir kröfum, í hverju
   ágreiningsefni aðilanna felast, málsástæðum og öðrum röksemdum fyrir
   kröfum. Skal forðast málalengingar og málflutningi beint að þeim atriðum
   sem ágreiningur er um eða nauðsynlegt er að fjalla um til að varpa ljósi á
   ágreiningsefni.
        4. Forseti stýrir þinghaldi. Hann getur krafist að málflytjandi haldi
   sig við efnið og láti vera að fjalla um þá þætti máls sem ágreiningur er
   ekki um eða ástæðulaust er af öðrum sökum að gera frekari grein fyrir.
   Forseti getur stöðvað málflutning ef ræður verða langar úr hófi fram eða
   sett honum tímatakmörk og við þau bundið enda á málflutning.
        5. Að loknum málflutningi tekur Hæstiréttur málið til dóms.]^1)

   ^1)[19]L. 38/1994, 16. gr.

                                   [163. gr.
        1. Dómar Hæstaréttar skulu byggðir á því sem hefur komið fram í máli
   og er sannað eða viðurkennt. Ákvæði 111. gr. gilda um dóma Hæstaréttar.
        2. Nú hefur aðili borið fram kröfur eða málsástæður sem hann hafði
   ekki uppi í héraði og getur þá Hæstiréttur byggt á þeim við úrlausn máls
   ef þær hafa komið fram í greinargerð aðilans, grundvelli máls er ekki
   raskað á þann hátt, afsakanlegt er að þær voru ekki hafðar uppi í héraði
   og það yrði aðilanum til réttarspjalla að ekki yrði tekið tillit til
   þeirra.]^1)

   ^1)[20]L. 38/1994, 17. gr.

                                   [164. gr.
        1. Að því leyti sem þarf að taka afstöðu til atriða varðandi rekstur
   máls fyrir Hæstirétti ræður hann þeim til lykta með ákvörðun, hvort sem
   ágreiningur er um þau milli aðila eða ekki, enda leiði ákvörðunin ekki til
   loka máls fyrir dóminum. Ákvörðun verður ekki rökstudd sérstaklega, en um
   efni hennar skal getið í þingbók eftir þörfum.
        2. Úr öðrum atriðum máls leysir Hæstiréttur með dómi. Ef mál er fellt
   niður eða því er vísað frá Hæstarétti skal aðeins getið um ástæður þess í
   dómi, svo og um málskostnað ef því er að skipta. Sama gildir ef
   héraðsdómur er ómerktur og máli vísað heim eða því er vísað frá
   héraðsdómi.
        3. Sé kveðið á í dómi um önnur málalok en getur í 2. mgr. skal greina
   þar frá kröfum aðila eftir því sem þörf er á svo að niðurstaða verði skýr.
   Að því leyti sem greinargerð um málsatvik er ábótavant í héraðsdómi skal
   bætt úr því í dómi Hæstaréttar. Ef og að því leyti sem niðurstöðu
   héraðsdóms er breytt skal það rökstutt í dómi Hæstaréttar. Fallist
   Hæstiréttur á niðurstöðu héraðsdóms en ekki á röksemdir fyrir henni getur
   hann greint frá rökum sínum eftir því sem þykir þörf.
        4. Um dóma Hæstaréttar gilda að öðru leyti ákvæði 114. gr. eftir því
   sem getur átt við.]^1)

   ^1)[21]L. 38/1994, 18. gr.

                                   [165. gr.
        1. Dóm skal kveða upp svo fljótt sem er unnt eftir að mál er dómtekið
   og aldrei síðar en þegar fjórar vikur eru liðnar frá því. Verði því ekki
   komið við og hafi mál verið munnlega flutt skal endurtaka málflutning að
   því leyti sem Hæstarétti þykir nauðsynlegt.
        2. Strax eftir dómtöku máls skulu dómarar ræða með sér fyrir luktum
   dyrum röksemdir og niðurstöðu dóms. Fyrir málflutning felur forseti einum
   dómara að vera frummælandi á þeim fundi, en forseti stýrir þar ráðagerðum,
   ber fram spurningar, stuðlar að því að álit hvers dómara komi þar sem
   skýrast fram og telur atkvæði þeirra. Afl atkvæða ræður úrslitum. Að
   lokinni umræðu felur forseti frummælandanum að semja atkvæði að dómi.
   Greinist dómarar í meiri og minni hluta semur frummælandinn atkvæði fyrir
   þann hluta sem hann heyrir til, en hinir dómararnir ákveða hver þeirra
   semji atkvæði þeirra. Dómari, sem greiðir atkvæði með ómerkingu héraðsdóms
   eða frávísun máls og verður í minni hluta, verður einnig að greiða atkvæði
   um efni máls. Dómarar ganga í sameiningu frá dómi, með eða án sératkvæða.
        3. Við uppkvaðningu dóms skal lesa upp dómsorð í heyranda hljóði á
   dómþingi eftir því sem þörf þykir. Ef sératkvæði er í dómi skal þess
   einnig getið.
        4. Í dómasafni Hæstaréttar skal birta alla dóma hans ásamt
   rökstuðningi fyrir héraðsdómum í sömu málum og öðru því úr héraðsdómum sem
   er þörf á svo að dómar Hæstaréttar verði nægilega ljósir. Einnig skal
   birta sératkvæði í dómum Hæstaréttar ef þar er komist að annarri
   niðurstöðu en í atkvæði meiri hluta, en annars nægir að geta að
   ágreiningur hafi orðið um rökstuðning fyrir niðurstöðu. Birta má útdrátt
   úr dómi ef það telst nægilegt til upplýsinga um málavexti og málsástæður.
   Hæstiréttur setur nánari reglur um dómasafn.]^1)

   ^1)[22]L. 38/1994, 19. gr.

                                   [166. gr.
        Um meðferð áfrýjunarmála fer að öðru leyti eftir reglum þessara laga
   um meðferð mála í héraði eftir því sem á við.]^1)

   ^1)[23]L. 38/1994, 20. gr.

                                  XXVI. kafli.
                          Endurupptaka óáfrýjaðs máls.
                                 [167. gr.]^1)
        1. Nú hefur héraðsdómur gengið í máli, sem hefur ekki verið áfrýjað,
   og áfrýjunarfrestur er liðinn, og getur þá Hæstiréttur orðið við beiðni um
   að málið verði endurupptekið í héraði ef eftirfarandi skilyrðum er
   fullnægt:

   a.
           sterkar líkur eru leiddar að því að málsatvik hafi ekki verið
           leidd réttilega í ljós þegar málið var til meðferðar í héraði og
           aðilanum verður ekki kennt um það,
   b.
           sterkar líkur eru leiddar að því að ný gögn muni verða til
           breyttrar niðurstöðu í mikilvægum atriðum,
   c.
           önnur atvik mæla með því að leyfið verði veitt, þar á meðal að
           stórfelldir hagsmunir aðilans séu í húfi.

        2. Aðili getur ekki afsalað sér rétti til að beiðast endurupptöku.

   ^1)[24]L. 38/1994, 21. gr.

                                 [168. gr.]^1)
        1. Skriflegri beiðni um endurupptöku skal beint til Hæstaréttar. Í
   henni skal rökstyðja ítarlega þær ástæður sem þykja standa til
   endurupptöku og skulu gögn fylgja henni eftir þörfum.
        2. Ef beiðni er bersýnilega ekki á rökum reist synjar Hæstiréttur
   þegar í stað um endurupptöku. Að öðrum kosti verða beiðnin og fylgigögn
   send gagnaðila og hann krafinn um skriflega greinargerð um viðhorf sín
   innan tiltekins frests.
        3. Hæstiréttur ákveður hvort af endurupptöku verði. Fallist
   Hæstiréttur á beiðni skal hann um leið taka afstöðu til þess hvort áhrif
   fyrri dóms falli niður meðan málið er rekið. Endurupptaka hindrar ekki
   aðför eftir dómi nema áhrif hans séu felld niður með þessum hætti.
        4. Nú hefur endurupptaka verið ákveðin en útivist verður við nýja
   meðferð málsins í héraði af hendi þess sem beiddist hennar, og fellur þá
   frekari meðferð málsins niður þannig að fyrri dómur stendur óhaggaður.
   Dómur skal hins vegar felldur á málið þótt gagnaðili sæki ekki þing.
        5. Að öðru leyti fer meðferð málsins fram á ný í héraði eftir reglum
   þessara laga.

   ^1)[25]L. 38/1994, 21. gr.

                                 [XXVII. kafli.
            Endurupptaka máls sem hefur verið dæmt í Hæstarétti.]^1)

   ^1)[26]L. 38/1994, 22. gr.

                                   [169. gr.
        1. Hæstiréttur getur leyft samkvæmt umsókn aðila að mál, sem þar
   hefur verið dæmt, verði tekið þar til meðferðar og dómsuppsögu á ný ef
   eftirfarandi skilyrðum er fullnægt:

   a.
           sterkar líkur eru leiddar að því að málsatvik hafi ekki verið
           leidd réttilega í ljós í Hæstarétti þegar málið var þar til
           meðferðar fyrra skiptið og aðilanum verður ekki kennt um það,
   b.
           sterkar líkur eru leiddar að því að ný gögn muni verða til
           breyttrar niðurstöðu í mikilvægum atriðum,
   c.
           önnur atvik mæla með því að leyfið verði veitt, þar á meðal að
           stórfelldir hagsmunir aðilans séu í húfi.

        2. Aðili getur ekki sótt um endurupptöku máls skv. 1. mgr. nema einu
   sinni. Að öðru leyti getur aðili ekki afsalað sér rétti til að beiðast
   endurupptöku.
        3. Ákvæði 1.3. mgr. 168. gr. gilda um umsókn um endurupptöku,
   meðferð umsóknar, ákvörðun um hana og áhrif endurupptöku.
        4. Nú hefur endurupptaka verið ákveðin en útivist verður við nýja
   meðferð málsins fyrir Hæstarétti af hendi þess sem beiddist hennar og
   fellur þá frekari meðferð málsins niður þannig að fyrri dómur stendur
   óhaggaður. Dómur skal hins vegar felldur á málið þótt gagnaðili sæki ekki
   þing.
        5. Að öðru leyti fer meðferð málsins fram á ný fyrir Hæstarétti
   samkvæmt reglum XXIV. eða XXV. kafla þessara laga eftir því sem á við.]^1)

   ^1)[27]L. 38/1994, 22. gr.

                                   7. þáttur.
                                  Ýmis ákvæði.
                              [XXVIII. kafli.]^1)
                        Gildistaka, brottfall laga o.fl.

   ^1)[28]L. 38/1994, 23. gr.

                                 [170. gr.]^1)
        Lög þessi öðlast gildi 1. júlí 1992.

   ^1)[29]L. 38/1994, 23. gr.

                                 [171. gr.]^1)
        ...

   ^1)[30]L. 38/1994, 23. gr.

                                 [172. gr.]^1)
        ...

   ^1)[31]L. 38/1994, 23. gr.

                                 [173. gr.]^1)
        ...

   ^1)[32]L. 38/1994, 23. gr.

                               [XXIX. kafli.]^1)
                            Ákvæði til bráðabirgða.

   ^1)[33]L. 38/1994, 23. gr.

                                 [174. gr.]^1)
        Ef þingfesta á mál sem ákvæði þessara laga taka til eftir gildistöku
   þeirra skal stefna vera þannig úr garði gerð sem segir í 80. gr. þótt hún
   sé birt fyrir 1. júlí 1992.

   ^1)[34]L. 38/1994, 23. gr.

                                 [175. gr.]^1)
        1. Mál, sem hafa verið þingfest á bæjarþingi eða aukadómþingi fyrir
   1. júlí 1992 en hefur ekki verið lokið þá, skulu rekin upp frá því fyrir
   þeim héraðsdómi sem tekur við lögsögu í hlutaðeigandi umdæmi þann dag.
   Ekki haggast af þeim sökum gildi þeirrar meðferðar sem mál hefur þegar
   sætt.
        2. Ef máli hefur verið frestað á bæjarþingi eða aukadómþingi til
   tiltekins tíma eftir gildistöku þessara laga telst sú ákvörðun gilda
   sjálfkrafa um hvenær þing verði fyrst háð í málinu fyrir þeim héraðsdómi
   sem tekur við því.

   ^1)[35]L. 38/1994, 23. gr.

                                 [176. gr.]^1)
        Mál, sem eiga undir ákvæði þessara laga og hafa verið þingfest en er
   ólokið í héraði 1. júlí 1992, skulu sæta meðferð upp frá því eftir reglum
   þessara laga að öðru leyti en hér segir:

   a.
           hafi þriðja manni verið tilkynnt um málarekstur að hætti 52. gr.
           eldri laga og hann hefur sótt þing í máli gilda ákvæði 21. gr.
           þessara laga um stöðu hans þótt honum hafi ekki verið stefnt,
   b.
           fram til 1. október 1992 má hafa uppi gagnkröfu til skuldajafnaðar
           eða höfða gagnsök í máli þótt frestir til þess séu liðnir skv. 28.
           gr.,
   c.
           sakarefni verður ekki skipt skv. 31. gr. nema að ósk beggja aðila,
   d.
           farið skal eftir ákvæðum eldri laga þegar metið er hvort mál hafi
           verið höfðað í réttri þinghá án tillits til ákvæða V. kafla og
           120. gr. þessara laga,
   e.
           boðun til vitnis og vitnastefna skv. 111. og 130. gr. eldri laga,
           sem hefur verið birt fyrir 1. júlí 1992, jafngildir kvaðningu til
           vitnis eftir 54. gr. þessara laga,
   f.
           dómkvaðning matsmanns að hætti eldri laga haggast ekki af
           gildistöku þessara laga þótt matsgerð sé þá ólokið,
   g.
           metið skal eftir ákvæðum 1. mgr. 88. gr. eldri laga hvort stefna
           sé fullnægjandi án tillits til 80. gr. þessara laga,
   h.
           tekið verður tillit til þess sem kemur fram í greinargerð
           stefnanda skv. 1. mgr. 105. gr. eldri laga, en hafi honum verið
           veittur frestur til að leggja hana fram stendur sú ákvörðun
           óhögguð,
   i.
           lögmæti stefnubirtingar skal metið eftir ákvæðum VIII. kafla eldri
           laga án tillits til reglna XIII. kafla þessara laga,
   j.
           ákvæðum 103. gr. eldri laga verður beitt um það hvenær mál telst
           hafa verið höfðað,
   k.
           hafi mál verið tekið til dóms eða úrskurðar um hvort því verði
           vísað frá dómi fyrir gildistöku þessara laga og úrlausn ekki
           gengið fer um form hennar eftir reglum eldri laga, en dómur um
           frávísun máls sætir þá kæru til æðra dóms,
   l.
           útivistarmáli verður ekki lokið með áritun á stefnu skv. 113. gr.
           nema það hafi verið þingfest fyrir 1. júlí 1992 sem áskorunarmál
           að hætti eldri laga,
   m.
           reglum 5. mgr. 114. gr. verður því aðeins beitt að mál sé dómtekið
           eftir gildistöku þessara laga nema þargreindar heimildir til
           ákvæða í dómi hefðu átt stoð í 4. mgr. 193. gr. eldri laga,
   n.
           heimildar 5. mgr. 123. gr. verður ekki neytt ef aðalsök í máli
           hefur verið þingfest fyrir gildistöku þessara laga nema
           aðalstefnandi sé því samþykkur,
   o.
           ákvæði XI. kafla eldri laga gilda um gjafsóknar- og
           gjafvarnarleyfi sem eru veitt fyrir gildistöku þessara laga,
   p.
           ákvæði 4. mgr. 129. gr., 4. mgr. 130. gr. og b-liðar 1. mgr. 133.
           gr. gilda aðeins um mál sem eru þingfest eftir gildistöku þessara
           laga.

   ^1)[36]L. 38/1994, 23. gr.

                                 [177. gr.]^1)
        1. Ákvæði 4. mgr. 96. gr. breyta því ekki að áfrýja má útivistarmáli
   til æðra dóms ef dómur er kveðinn upp í því fyrir 1. júlí 1992. Gangi
   dómur í útivistarmáli eftir gildistöku þessara laga verður máli ekki
   áfrýjað þótt það hafi verið þingfest fyrir þann tíma, en beita má ákvæðum
   XXIII. kafla til endurupptöku slíks máls í héraði.
        2. Hafi áskorunarstefna verið árituð um aðfararhæfi að hætti eldri
   laga fyrir gildistöku þessara laga má krefjast endurupptöku máls í héraði
   eftir ákvæðum XXIII. kafla. Áskorunarmáli verður ekki áfrýjað til æðra
   dóms eftir gildistöku þessara laga.
        3. Hafi mál verið þingfest sem áskorunarmál fyrir 1. júlí 1992 og því
   lýkur með áritun skv. 113. gr. gilda ákvæði 4. mgr. 96. gr. um það.
        4. Ákvæði XXVI. kafla gilda án tillits til þess hvenær dómur hefur
   gengið í máli.

   ^1)[37]L. 38/1994, 23. gr.

                                 [178. gr.]^1)
        1. Hafi dómsathöfn verið kærð til æðra dóms fyrir gildistöku þessara
   laga skal máli lokið þar eftir reglum eldri laga.
        2. Ákvæðum þessara laga um skilyrði áfrýjunar verður beitt án tillits
   til þess hvenær mál hefur verið höfðað eða dómur gengið í því í héraði.

   ^1)[38]L. 38/1994, 23. gr.

                                 [179. gr.]^1)
        Áskorunarstefna, sem hefur verið árituð um aðfararhæfi fyrir
   gildistöku þessara laga, hefur sömu áhrif og áritun á stefnu skv. 113. gr.

   ^1)[39]L. 38/1994, 23. gr.

                                 [180. gr.]^1)
        Nú hefur skuldabréf, sem er gefið út fyrir 1. júlí 1992, að geyma
   ákvæði um að mál vegna þess megi reka eftir [40]XVII. kafla laga nr.
   85/1936, og jafngildir það þá samningi um að slíkt mál verði rekið eftir
   reglum XVII. kafla þessara laga.

   ^1)[41]L. 38/1994, 23. gr.

                                   [181. gr.
        1. Nú hefur dómi verið áfrýjað fyrir gildistöku þessara laga og
   hagsmunir í málinu hefðu ekki nægt til að áfrýjað yrði skv. 152. gr., og
   getur þá Hæstiréttur ákveðið að málið verði skriflega flutt þar fyrir
   dómi.
        2. Hafi dómi verið áfrýjað fyrir gildistöku þessara laga en málið
   ekki verið þingfest fyrir Hæstarétti skal þingfesting fara fram eftir
   fyrirmælum eldri laga á áður ákveðnum tíma, en upp frá því skal málið
   rekið eftir reglum þessara laga, sbr. einnig 3. mgr.
        3. Hafi mál verið þingfest fyrir Hæstarétti fyrir gildistöku þessara
   laga en greinargerð áfrýjanda ekki verið lögð fram þar fyrir dómi eða
   ágrip dómsgerða verið afhent skal Hæstiréttur setja áfrýjanda frest til að
   afhenda greinargerð og málsgögn eftir ákvæðum 156. gr. Upp frá því skal
   málið rekið eftir reglum þessara laga, en fyrri ákvörðun um fyrirtöku máls
   fyrir Hæstarétti fellur þá niður.
        4. Hafi áfrýjandi lagt fram greinargerð fyrir Hæstarétti og afhent
   ágrip dómsgerða fyrir gildistöku þessara laga en stefndi ekki lagt fram
   greinargerð fyrir sitt leyti skal Hæstiréttur setja honum frest til að
   afhenda greinargerð og málsgögn fyrir sitt leyti skv. 159. gr. Upp frá því
   skal málið rekið eftir reglum þessara laga, en fyrri ákvörðun um fyrirtöku
   máls fyrir Hæstarétti fellur þá niður.
        5. Hafi greinargerðir aðila verið lagðar fram í máli fyrir Hæstarétti
   fyrir gildistöku þessara laga og því hefur verið frestað til frekari
   gagnaöflunar skal Hæstiréttur setja aðilunum frest til að ljúka henni skv.
   160. gr. Upp frá því skal málið rekið eftir reglum þessara laga, en fyrri
   ákvörðun um fyrirtöku máls fyrir Hæstarétti fellur þá niður.
        6. Nú er mál tilbúið til munnlegs málflutnings eða málflutningur
   hefur þegar farið fram en máli er þó ekki lokið fyrir Hæstarétti við
   gildistöku þessara laga og gilda þá reglur þessara laga um frekari meðferð
   þess eftir því sem getur átt við.]^1)

   ^1)[42]L. 38/1994, 24. gr.

References

   Visible links
   1. http://www.althingi.is/dba-bin/lawformpr.pl?lnr=1991091
   2. file:///altext/stjt/1994.038.html
   3. file:///altext/stjt/1994.038.html
   4. file:///altext/stjt/1993.133.html
   5. file:///altext/stjt/1994.038.html
   6. file:///altext/stjt/1994.038.html
   7. file:///altext/stjt/1994.038.html
   8. file:///altext/stjt/1994.038.html
   9. file:///altext/stjt/1994.038.html
  10. file:///altext/stjt/1994.038.html
  11. file:///altext/stjt/1994.038.html
  12. file:///altext/stjt/1994.038.html
  13. file:///altext/stjt/1994.038.html
  14. file:///altext/stjt/1994.038.html
  15. file:///altext/stjt/1994.038.html
  16. file:///altext/stjt/1994.038.html
  17. file:///altext/stjt/1994.038.html
  18. file:///altext/stjt/1994.038.html
  19. file:///altext/stjt/1994.038.html
  20. file:///altext/stjt/1994.038.html
  21. file:///altext/stjt/1994.038.html
  22. file:///altext/stjt/1994.038.html
  23. file:///altext/stjt/1994.038.html
  24. file:///altext/stjt/1994.038.html
  25. file:///altext/stjt/1994.038.html
  26. file:///altext/stjt/1994.038.html
  27. file:///altext/stjt/1994.038.html
  28. file:///altext/stjt/1994.038.html
  29. file:///altext/stjt/1994.038.html
  30. file:///altext/stjt/1994.038.html
  31. file:///altext/stjt/1994.038.html
  32. file:///altext/stjt/1994.038.html
  33. file:///altext/stjt/1994.038.html
  34. file:///altext/stjt/1994.038.html
  35. file:///altext/stjt/1994.038.html
  36. file:///altext/stjt/1994.038.html
  37. file:///altext/stjt/1994.038.html
  38. file:///altext/stjt/1994.038.html
  39. file:///altext/stjt/1994.038.html
  40. file:///altext/stjtnr.html#1936085?k17
  41. file:///altext/stjt/1994.038.html
  42. file:///altext/stjt/1994.038.html
