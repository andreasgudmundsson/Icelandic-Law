                                    dálkum.

   --------------------------------------------------------------------------

                             Lög um brunavarnir^1)

                              2000 nr. 75 23. maí

   --------------------------------------------------------------------------

                ^1)Lögin öðlast gildi 1. janúar 2001, sbr. 40. gr.

                I. kafli. Markmið, gildissvið og skilgreiningar.
                                1. gr. Markmið.
Markmið laga þessara er að vernda líf, heilsu fólks, umhverfi og eignir með því
     að tryggja fullnægjandi eldvarnaeftirlit og viðbúnað við eldsvoðum og
                            mengunaróhöppum á landi.
                               2. gr. Gildissvið.
    Lögin gilda um eldvarnir og slökkvistörf vegna eldsvoða og viðbúnað við
   mengunaróhöppum á landi. Lögin taka ekki til eldvarna í skipum, loftförum,
         almennum vinnuvélum, bifreiðum eða öðrum vélknúnum ökutækjum.
                             3. gr. Skilgreiningar.
                 Merking orða í lögum þessum er sem hér segir:
      Atvinnuhúsnæði: Húsnæði þar sem almenningur kemur saman, dvelur, sækir
           þjónustu og þar sem hvers konar atvinnustarfsemi fer fram.
   Bráð hætta: Þegar ætla má að fólk geti ekki forðað sér til öruggs staðar við
                          eldsvoða eða mengunaróhapp.
        Brunahönnun: Sérstök hönnun sem tekur til brunavarna í mannvirkjum.
   Brunavarnir: Eldvarnir, starfsemi slökkviliðs og aðrar aðgerðir einstaklinga
               og fyrirtækja sem mælt er fyrir um í þessum lögum.
     Eldsvoði: Þegar eldur er laus og nauðsyn er sérstakra slökkviráðstafana.
   Eldvarnir: Allar fyrirbyggjandi aðgerðir sem miða að því að koma í veg fyrir
                                   eldsvoða.
             Mannvirki: Hvers konar byggingar, ofan jarðar eða neðan.
   Mengunaróhapp: Þegar eiturefni eða önnur efni berast, eða kunna að berast, í
  umhverfið og tafarlaus upphreinsun eða önnur tafarlaus úrræði eru nauðsynleg
            vegna hættu á tjóni á heilsu fólks, umhverfi og eignum.
    Vara: Hvers kyns lausafjármunir, svo sem allar framleiðsluvörur og hráefni.

                     II. kafli. Stjórn og skipan brunamála.
                          4. gr. Yfirstjórn brunamála.
        Umhverfisráðherra fer með yfirstjórn mála samkvæmt lögum þessum.
 Brunamálastofnun er ráðherra til aðstoðar um málefni er falla undir lög þessi.
                            5. gr. Brunamálastofnun.
   Ríkið starfrækir Brunamálastofnun. Helstu verkefni stofnunarinnar eru að:
     a. hafa eftirlit með framkvæmd laga þessara og reglugerða sem settar eru
                                 samkvæmt þeim,
     b. hafa yfirumsjón með eldvarnaeftirliti og slökkvistarfi sveitarfélaga í
þeim tilgangi að tryggja samræmt eftirlit og virkt slökkvistarf á landinu öllu,
   c. sjá um kynningar- og fræðslustarf fyrir almenning og slökkvilið og þá sem
                       vinna við brunahönnun mannvirkja,
       d. vera byggingaryfirvöldum til ráðgjafar um eldvarnir mannvirkja og
                               brunaöryggi vöru,
     e. samþykkja þjónustu- og eftirlitsaðila brunavarna og brunavarnaáætlanir
                                 sveitarfélaga,
    f. yfirfara brunahönnun nýbygginga, viðbóta og breytinga á mannvirkjum sem
       slökkviliðsstjóri eða byggingarfulltrúi vísar til stofnunarinnar,
      g. fylgjast með og eftir atvikum stunda sjálfstæðar rannsóknir á sviði
     brunavarna og semja árlega skýrslu um orsakir og afleiðingar eldsvoða,
   h. eiga samstarf við hliðstæðar stofnanir í nágrannalöndunum og fylgjast með
                   framförum og nýjungum á sviði brunavarna,
   i. gera tillögur til ráðuneytis um breytingar á reglum um brunamál eftir því
                             sem tilefni gefst til.
      Ráðherra getur með reglugerð kveðið nánar á um verkefni og starfsemi
                              Brunamálastofnunar.
                          6. gr. Samræming brunavarna.
    Brunamálastofnun vinnur að samræmingu brunavarna í landinu og stuðlar að
   samvinnu þeirra sem starfa að brunavörnum. Stofnunin skal með sjálfstæðum
  athugunum og úttektum leiðbeina sveitarstjórnum um kröfur sem gerðar eru til
        eldvarnaeftirlits og slökkviliða. Við úttektir og athuganir skal
      Brunamálastofnun leita umsagnar slökkviliðsstjóra áður en niðurstaða
                stofnunarinnar er send viðkomandi sveitarfélagi.
                              7. gr. Brunamálaráð.
        Ráðherra skipar brunamálaráð til fjögurra ára í senn að afloknum
    alþingiskosningum. Í brunamálaráði skulu sitja sjö fulltrúar og tilnefna
 Brunatæknifélag Íslands, Félag slökkviliðsstjóra, Landssamband slökkviliðs- og
   sjúkraflutningamanna, Samband íslenskra tryggingafélaga, Samband íslenskra
  sveitarfélaga og Samtök atvinnulífsins einn fulltrúa hvert í ráðið. Ráðherra
skipar formann brunamálaráðs án tilnefningar. Varamenn eru skipaðir á sama hátt.
 Brunamálaráð er Brunamálastofnun til faglegrar ráðgjafar um þá þætti sem falla
      undir lögin. Ráðherra skal leita álits ráðsins um lagabreytingar og
               stefnumarkandi reglugerðir samkvæmt lögum þessum.
          Ráðherra setur ráðinu starfsreglur að fengnum tillögum þess.
                            8. gr. Brunamálastjóri.
 Ráðherra skipar brunamálastjóra til fimm ára í senn. Brunamálastjóri skal hafa
 háskólamenntun og þekkingu á verksviði stofnunarinnar og reynslu af stjórnun.
   Brunamálastjóri fer með daglega stjórn og rekstur stofnunarinnar og ræður
             starfsfólk hennar. Hann ber ábyrgð gagnvart ráðherra.
                             9. gr. Brunamálaskóli.
  Brunamálastofnun starfrækir Brunamálaskóla sem ætlaður er slökkviliðsmönnum,
þ.m.t. slökkviliðsstjórum og eldvarnaeftirlitsmönnum. Skólinn skal vera sérstök
  deild innan stofnunarinnar og annast umsjón með menntun, fræðslu og þjálfun
   slökkviliðsmanna sem fram fer á vegum Brunamálastofnunar og hafa sérstakt
    viðfangsefni í fjárlögum. Við ráðningu skólastjóra Brunamálaskólans skal
                 brunamálastjóri leita eftir tillögu skólaráðs.
  Ráðherra skipar þriggja manna skólaráð til fjögurra ára í senn, og jafnmarga
 menn til vara, sem er Brunamálastofnun til ráðgjafar um fagleg og rekstrarleg
málefni skólans og ber ábyrgð gagnvart brunamálastjóra á framkvæmd og starfsemi
 Brunamálaskólans. Skólaráð skal í upphafi árs leggja fyrir brunamálastjóra til
   samþykktar starfsáætlun fyrir skólann. Samband íslenskra sveitarfélaga og
Landssamband slökkviliðs- og sjúkraflutningamanna tilnefna hvort sinn fulltrúa í
                    skólaráð og skal ráðherra skipa formann.
 Ráðherra setur reglugerð um starfsemi Brunamálaskólans og hlutverk skólaráðs.
                         10. gr. Ábyrgð sveitarstjórna.
Sveitarstjórn hver í sínu umdæmi ber ábyrgð á starfsemi slökkviliðs og framkvæmd
       eldvarnaeftirlits. Sveitarfélag ber kostnað af þessari starfsemi.

                 III. kafli. Eftirlit og skyldur sveitarfélaga.
                         11. gr. Starfsemi slökkviliðs.
   Sveitarfélagi er skylt að sjá um að starfsemi slökkviliðs fullnægi kröfum
        samkvæmt lögum þessum og reglugerðum settum á grundvelli þeirra.
Sveitarfélögum ber að sjá um að nægilegt vatn og vatnsþrýstingur sé fyrir hendi
til slökkvistarfs og fyrir sérstakan slökkvibúnað þar sem hans er krafist, t.d.
 úðakerfi í meiri háttar byggingum. Í sveitarfélagi þar sem vatnsöflun er erfið
       skal leita annarra lausna til að tryggja nauðsynlegar brunavarnir.
   Í reglugerð skal kveða á um lágmarkskröfur varðandi tækjakost, húsnæði og
  mannafla slökkviliða, svo og vatnsöflun til slökkvistarfa. Jafnframt skal í
 reglugerð kveða á um búnað og þjálfun slökkviliðsmanna vegna mengunaróhappa á
    landi að fengnum tillögum Brunamálastofnunar í samráði við Hollustuvernd
                                   ríkisins.
                    12. gr. Eldvarnaeftirlit sveitarfélaga.
 Eldvarnaeftirlit sveitarfélaga er sú starfsemi slökkviliðs sem hefur eftirlit
    með því að framfylgt sé ákvæðum laga og reglna um brunavarnir. Hlutverk
                     eldvarnaeftirlits sveitarfélaga er að:
     a. hafa í samvinnu við byggingarfulltrúa eftirlit með því að nýbyggingar
  fullnægi kröfum samkvæmt lögum og reglugerðum um brunavarnir áður en notkun
                              þeirra er heimiluð,
   b. gera úttekt á mannvirkjum í notkun og gera kröfur um nauðsynlegar úrbætur
       á brunavörnum til að vernda líf, heilsu fólks, umhverfi og eignir,
     c. leiðbeina fyrirtækjum og stofnunum eftir atvikum um hvaðeina er varðar
              brunavarnir og eldsvoða vegna viðkomandi starfsemi,
     d. hafa eftirlit með því að eigendur og forráðamenn atvinnuhúsnæðis sinni
    skyldum sínum um brunavarnir samkvæmt lögum og reglugerðum í samræmi við
                  leiðbeiningar sem Brunamálastofnun gefur út,
   e. halda skrá yfir öll mannvirki og aðra staði þar sem eldsvoði getur valdið
     sérstakri hættu á manntjóni eða umtalsverðu tjóni á umhverfi eða öðrum
                                   verðmætum.
 Heimilt er að fela skoðunarstofum eftirlit skv. 1. mgr., eftir því sem við á.
                           13. gr. Brunavarnaáætlun.
 Á hverju starfssvæði slökkviliðs skal liggja fyrir brunavarnaáætlun sem fengið
 hefur umsögn Brunamálastofnunar og samþykki sveitarstjórnar. Brunavarnaáætlun
skal endurskoða eigi síðar en að fimm árum liðnum frá því að hún hlaut samþykki.
    Markmið brunavarnaáætlunar er að tryggja að slökkvilið sé þannig mannað,
 skipulagt, útbúið tækjum, menntað og þjálfað að það ráði við þau verkefni sem
      því eru falin með lögum þessum og reglugerðum settum samkvæmt þeim.
  Brunamálastofnun gefur út leiðbeiningar um efni og gerð brunavarnaáætlunar.
                        14. gr. Samstarf sveitarfélaga.
          Sveitarfélög geta haft samvinnu sín á milli um brunavarnir.
Tvö sveitarfélög eða fleiri geta samið um sameiginlegt slökkvilið. Sveitarfélagi
er einnig heimilt að semja við annað sveitarfélag um að hafa með höndum verkefni
 og stjórn slökkviliðs að hluta. Um slíkt skal gera skriflegan samning sem skal
                        tilkynna til Brunamálastofnunar.

                     IV. kafli. Slökkvilið og slökkvistarf.
                           15. gr. Slökkviliðsstjóri.
        Sveitarstjórn ræður slökkviliðsstjóra og varaslökkviliðsstjóra.
         Slökkviliðsstjóri er yfirmaður slökkviliðs en í forföllum hans
                             varaslökkviliðsstjóri.
 Slökkviliðsstjóri skal hafa hlotið löggildingu sem slökkviliðsmaður, sbr. 17.
       gr., og starfað að lágmarki í eitt ár í slökkviliði sem löggiltur
slökkviliðsmaður eða hafa háskólamenntun með sérmenntun í brunamálum. Fáist ekki
    slökkviliðsstjóri til starfa sem uppfyllir framangreind hæfisskilyrði er
      sveitarstjórn heimilt að höfðu samráði við Brunamálastofnun að ráða
  slökkviliðsstjóra tímabundið til starfa, þó ekki lengur en til tveggja ára í
                                     senn.
 Semji sveitarfélög um sameiginlegt slökkvilið, sbr. 14. gr., skulu viðkomandi
  sveitarfélög ráða slökkviliðsstjóra sem er yfirmaður slökkviliðs á svæðinu.
                       16. gr. Skyldur slökkviliðsstjóra.
 Slökkviliðsstjóri hefur eftirlit með því í sínu umdæmi að farið sé eftir lögum
þessum og reglugerðum sem settar eru samkvæmt þeim. Hann hefur umsjón með öllum
  tækjum slökkviliðs og eftirlit með virkni brunahana í umdæminu í samráði við
                      rekstraraðila viðkomandi vatnsveitu.
    Slökkviliðsstjóri stjórnar slökkvistarfi við eldsvoða og hefur stjórn á
vettvangi við mengunaróhöpp á landi. Við þessi störf er löggæslulið og opinberir
  eftirlitsaðilar undir yfirstjórn slökkviliðsstjóra. Lögregla sér slökkviliði
 fyrir greiðum aðgangi að vettvangsstað, stöðvar umferð um nærliggjandi götur,
    girðir af svæði sem slökkvilið þarf til að gegna störfum sínum, verndar
  brunarústir sem rannsaka þarf eða bjarga verðmætum úr og varðveitir muni sem
          bjargað er frá bruna þar til þeir eru afhentir réttum aðila.
Slökkviliðsstjóri skal tilkynna án tafar mengunaróhöpp til heilbrigðiseftirlits.
  Slökkviliðsstjóra ber að sjá um fræðslu slökkviliðsmanna og þjálfun þeirra í
  brunavörnum og viðbrögðum við mengunaróhöppum og að haldnar séu reglubundnar
                              æfingar slökkviliðs.
 Slökkviliðsstjóri vinnur brunavarnaáætlun, sbr. 13. gr., á starfssvæði sínu og
                        leggur hana fyrir sveitarstjórn.
                  17. gr. Hæfi og löggilding slökkviliðsmanna.
Slökkviliðsmenn sem sækja um löggildingu til að starfa sem slökkviliðsmenn skulu
     hafa lokið námi fyrir slökkviliðsmenn við Brunamálaskólann eða hlotið
 sambærilega menntun. Jafnframt skulu þeir hafa gegnt slökkvistarfi eða starfað
   við brunavarnir að aðalstarfi að lágmarki í eitt ár samfellt eða starfað í
    hlutastarfi í slökkviliði að lágmarki í fjögur ár. Ráðherra veitir slíka
                                  löggildingu.
Ráðherra skal að fenginni tillögu Brunamálastofnunar setja reglugerð um menntun
   og önnur skilyrði til að öðlast löggildingu, svo og um réttindi og skyldur
                     slökkviliðsstjóra og slökkviliðsmanna.
                    18. gr. Slysatrygging slökkviliðsmanna.
       Slökkviliðsmenn og aðrir sem vinna að brunavörnum eftir kvaðningu
slökkviliðsstjóra eða lögreglustjóra skulu tryggðir við æfingar og önnur störf í
þágu brunavarna eða vegna mengunaróhappa á landi í samræmi við áhættu starfsins.
  Lágmarkstrygging þeirra skal vera í samræmi við skilmála um slysatryggingar
 starfsmanna sveitarfélaga samkvæmt kjarasamningum. Þeir sem verða fyrir tjóni
 við störf samkvæmt lögum þessum eiga rétt á að fá tjónið bætt úr sveitarsjóði,
enda verði tjónið ekki bætt af vátryggingafélagi. Náist ekki samkomulag um bætur
                    skal tjónið metið af dómkvöddum mönnum.
                     19. gr. Þjónustuskylda í slökkviliði.
  Allir verkfærir menn 1860 ára að aldri sem hafa búsetu í sveitarfélagi eru
 skyldir til þjónustu í slökkviliði. Þeim er skylt að koma til æfinga í störfum
 slökkviliðs allt að 20 klukkustundir á ári og auk þess skulu þeir koma hvenær
          sem eldsvoða ber að höndum samkvæmt nánari reglum um útköll.
   Sveitarstjórn skipar menn í slökkvilið, sbr. 1. mgr., að fengnum tillögum
   slökkviliðsstjóra. Um þóknun fyrir störf í slökkviliði fer eftir ákvörðun
         sveitarstjórnar að höfðu samráði við samtök slökkviliðsmanna.
    Í sveitarfélögum þar sem slökkvilið er skipað fastráðnum starfsmönnum má
            takmarka skyldur skv. 1. og 2. mgr. eða fella þær niður.
                      20. gr. Sérstök heimild slökkviliðs.
       Slökkviliðsstjóra og eftirlitsmönnum hans skal heimill aðgangur að
  atvinnuhúsnæði og öðrum vinnustöðum þar sem eftirlits er þörf samkvæmt lögum
                                    þessum.
   Heimilt er slökkviliði, lögreglu eða þeim sem þessir aðilar kveðja til að
 fjarlæga hvern þann sem truflar slökkvistarf eða gera nauðsynlegar ráðstafanir
                       til að tryggja starf slökkviliðs.
    Slökkviliði er heimilt að veita aðstoð við slökkvistarf eða viðbrögð við
   mengunaróhappi utan eigin umdæmis. Slökkviliðsstjóri ákveður hverju sinni
hvernig aðstoð er veitt án þess að brunavörnum í umdæmi slökkviliðs sé stofnað í
  hættu að hans mati. Það sveitarfélag sem aðstoðar nýtur greiðir kostnað við
hana. Verði ágreiningur um kostnað skal hann ákveðinn af dómkvöddum matsmönnum.

                          V. kafli. Almennar skyldur.
 21. gr. Skylda til að koma í veg fyrir eða takmarka tjón af völdum eldsvoða og
                                mengunaróhappa.
Sé eldur laus eða hafi mengunaróhapp orðið á landi eða bráð hætta er á að slíkt
 atvik verði skal sá er þess verður vís leitast við að bjarga fólki frá bráðri
   lífshættu og vara þá við sem nærstaddir eru. Geti hann það ekki skal hann
            tafarlaust kveðja til slökkvilið eða aðra tiltæka hjálp.
Þegar eldsvoða ber að höndum er hverjum manni skylt að leyfa aðgang að húsi sínu
 og lóð og una því að brotið verði niður og rutt burt því sem til fyrirstöðu er
við slökkvistarf. Heimilt er að rífa niður byggingar ef slökkviliðsstjóri álítur
það nauðsynlegt til að stöðva útbreiðslu elds. Slökkvilið hefur rétt til að nota
  öll tæki og áhöld sem til næst og að gagni mega koma við slökkvistarf þegar
                            eldsvoða ber að höndum.
 Fjártjón sem hlýst af ráðstöfunum skv. 2. mgr. telst brunatjón og skal bætt af
viðkomandi vátryggingafélagi sé eign brunatryggð. Sveitarstjórn greiðir kostnað
 sem kann að koma til vegna nauðsynlegra aðgerða við framkvæmd slökkvistarfs og
                     ekki er greiddur af vátryggingafélagi.
                     22. gr. Meðferð elds og eldfimra efna.
Fara skal þannig með eld, eldfim efni og önnur hættuleg efni að sem allra minnst
  hætta sé á því að eldsvoði eða tjón af völdum mengunar geti af því hlotist.

             VI. kafli. Skyldur eigenda og forráðamanna mannvirkja.
                        23. gr. Brunavarnir mannvirkja.
 Eigandi mannvirkis ber ábyrgð á að það fullnægi kröfum um brunavarnir sem fram
    eru settar í lögum og reglugerðum og taki mið af þeirri starfsemi sem í
                      mannvirkinu fer fram á hverjum tíma.
Eigandi og eftir atvikum forráðamaður mannvirkis ber ábyrgð á eigin brunavörnum,
að þær séu virkar og að haft sé reglubundið eftirlit með þeim. Jafnframt er þeim
skylt að hlíta fyrirmælum eftirlitsmanna sveitarfélaga og opinberra stofnana um
 úrbætur sem eiga sér stoð í lögum og reglugerðum um brunavarnir, byggingarmál,
   öryggismál, hollustuhætti og mengunarvarnir og eiturefni og hættuleg efni.
 Séu breytingar gerðar á mannvirki, eða starfsemi þess breytt þannig að gerðar
 eru nýjar eða auknar kröfur um brunavarnir í því, er eiganda eða forráðamanni
 skylt að fá til þess samþykki byggingarnefndar og jafnframt að gera viðeigandi
ráðstafanir til að kröfum um brunavarnir sé fullnægt fyrir hið breytta mannvirki
eða hina breyttu starfsemi. Áður en byggingarnefnd veitir samþykki sitt skal hún
                         leita álits slökkviliðsstjóra.
                     24. gr. Sérstök eldhætta í mannvirki.
Skylt er að láta fara fram sérstaka brunahönnun á mannvirki þegar um er að ræða
nýbyggingu þar sem af fyrirhugaðri starfsemi stafar sérstök eldhætta eða þar sem
     margir starfa, koma saman, fara um eða dveljast eða þar sem hætta er á
stórfelldu eignatjóni í eldsvoða. Brunahönnun skal lögð fyrir byggingarnefnd til
  samþykktar. Byggingarnefnd skal leita álits slökkviliðsstjóra um brunahönnun
                     áður en hún er samþykkt af nefndinni.
    Sé um að ræða mannvirki sem þegar er byggt og er í rekstri og þar sem af
 fyrirhugaðri starfsemi stafar sérstök eldhætta eða þar sem margir starfa, koma
   saman, fara um eða dveljast eða þar sem hætta er á stórfelldu eignatjóni í
 eldsvoða skal slökkviliðsstjóri gera úttekt á brunavörnum þess, gera kröfu um
   úrbætur ef ástæða er til og leggja hana fyrir eiganda eða forráðamann. Sé
       brunavörnum slíks mannvirkis í veigamiklum atriðum ábótavant getur
 slökkviliðsstjóri eða byggingarfulltrúi gert kröfu um að gerð sé brunahönnun á
                                  mannvirkinu.
 Slökkviliðsstjóri getur að höfðu samráði við sveitarstjórn lagt svo fyrir að í
mannvirkjum, sbr. 2. mgr., séu gerðar sérstakar ráðstafanir til brunavarna, t.d.
 með uppsetningu á sérhæfðum búnaði til viðvörunar- og slökkvistarfs og þjálfun
tiltekinna starfsmanna í brunavörnum og slökkvistarfi. Slíkar ráðstafanir skulu
   koma fram í brunavarnaáætlun. Eigandi mannvirkis greiðir kostnað af slíkum
                                  ráðstöfunum.
    Ráðherra skal að fengnum tillögum Brunamálastofnunar setja reglugerð um
                            brunahönnun mannvirkja.
                     25. gr. Kröfur til brunaöryggis vöru.
Hver sá sem framleiðir, flytur inn eða selur vöru sem haft getur áhrif á öryggi
mannvirkja og fólks gagnvart eldi skal ábyrgjast að varan fullnægi öryggiskröfum
   á Evrópska efnahagssvæðinu í samræmi við fyrirsjáanlega og eðlilega notkun
                                   vörunnar.
Hafi slík vara ekki fullgilda viðurkenningu á Evrópska efnahagssvæðinu, sbr. 1.
 mgr., skal sá sem framleiðir, flytur inn eða selur vöruna leita viðurkenningar
hjá Brunamálastofnun áður en varan er sett á markað hér á landi. Kostnaður vegna
     beiðni um viðurkenningu skal borinn af þeim sem óskar viðurkenningar.
        Brunamálastofnun sker úr um ágreining vegna notkunarsviðs vöru.
Telji Brunamálastofnun að vara fullnægi ekki kröfum skv. 1. mgr. er stofnuninni
       heimilt að banna sölu hennar. Um málsmeðferð Brunamálastofnunar og
 réttarfarsúrræði vegna sölubanns fer eftir ákvæðum [2]IV. og [3]V. kafla laga
  nr. 134/1995, um öryggi vöru og opinbera markaðsgæslu, eftir því sem við á.

              VII. kafli. Tilkynningar um eldsvoða og rannsóknir.
                          26. gr. Tilkynningarskylda.
  Þeim sem verður fyrir brunatjóni er skylt að tilkynna það til hlutaðeigandi
                     lögreglustjóra svo fljótt sem unnt er.
                           27. gr. Lögreglurannsókn.
   Lögregla rannsakar eldsvoða þegar eftir brunatjón samkvæmt ákvæðum laga um
meðferð opinberra mála og kveður til sérfróða menn eftir því sem hún telur þörf
á. Hún tilkynnir Brunamálastofnun og Löggildingarstofu um eldsvoðann og rannsókn
                                     sína.
       Að lokinni rannsókn sendir lögreglan afrit af rannsóknargögnum til
 Brunamálastofnunar, hlutaðeigandi slökkviliðsstjóra og vátryggingafélags nema
                       öðruvísi sé mælt fyrir um í lögum.
                      28. gr. Rannsókn Brunamálastofnunar.
   Verði manntjón eða mikið eignatjón í eldsvoða skal Brunamálastofnun, óháð
 lögreglurannsókn, rannsaka eldsvoðann, kröfur eldvarnaeftirlits og hvernig að
                        slökkvistarfi hafi verið staðið.
Vátryggingafélög skulu senda Brunamálastofnun upplýsingar ár hvert um bætt tjón
                   af völdum bruna og mengunaróhappa á landi.

                   VIII. kafli. Þvingunarúrræði og viðurlög.
                  29. gr. Aðgerðir til að knýja fram úrbætur.
 Ef ákvæði laga þessara eða reglugerða sem settar eru samkvæmt þeim eru brotin
   skal slökkviliðsstjóri þegar í stað gera ráðstafanir til að úr verði bætt.
   Byggingarfulltrúi aðstoðar slökkviliðsstjóra til að knýja eiganda og eftir
   atvikum forráðamann mannvirkis til úrbóta, sbr. 23.24. gr., á grundvelli
                             byggingarreglugerðar.
 Slökkviliðsstjóri getur beitt eftirfarandi aðgerðum til að knýja fram úrbætur
                           vegna mannvirkis í notkun:
          1. veitt skriflega áminningu og tilhlýðilegan frest til úrbóta,
      2. fyrirskipað öryggisvakt á kostnað eiganda eða forráðamanns og veitt
             skriflega áminningu og tilhlýðilegan frest til úrbóta,
   3. bannað notkun mannvirkis að hluta eða að öllu leyti þar til úr hefur verið
                            bætt og krafist lokunar.
     Að fengnu samþykki sveitarstjórnar getur slökkviliðsstjóri ákveðið að
   framkvæmdar verði nauðsynlegar úrbætur á kostnað eiganda eða forráðamanns
                 mannvirkis. Kostnað má innheimta með fjárnámi.
                              30. gr. Öryggisvakt.
  Ef unnt er að tryggja lágmarksöryggi fólks með aðgerðum til bráðabirgða skal
slökkviliðsstjóri fyrirskipa að staðin verði öryggisvakt, sbr. 2. tölul. 2. mgr.
 29. gr., á kostnað eiganda eða forráðamanns meðan unnið er að úrbótum. Notkun
                mannvirkis er heimil meðan unnið er að úrbótum.
                           31. gr. Lokun mannvirkis.
 Slökkviliðsstjóri skal krefjast lokunar mannvirkis, sbr. 3. tölul. 2. mgr. 29.
 gr., ef um alvarleg tilvik eða ítrekað brot er að ræða, enda verði öryggisvakt
ekki við komið. Ef aðili sinnir ekki úrbótum innan tilskilins frests, sbr. 1. og
  2. tölul. 2. mgr. 29. gr., getur slökkviliðsstjóri jafnframt krafist lokunar
                                  mannvirkis.
Slökkviliðsstjóri skal tafarlaust tilkynna hlutaðeigandi sveitarstjórn, eiganda
      og/eða forráðamanni mannvirkis fyrirhugaða lokun. Að því loknu skal
 lögreglustjóri loka mannvirki þar til gerðar hafa verið viðeigandi úrbætur að
                   mati slökkviliðsstjóra og lögreglustjóra.
                               32. gr. Dagsektir.
  Í áminningu skv. 1. og 2. tölul. 29. gr. skal koma fram að sinni aðili ekki
úrbótum innan tilskilins frests sé heimilt að krefjast dagsekta eftir að frestur
   er liðinn þar til úr hefur verið bætt, að fengnu samþykki sveitarstjórnar.
 Dagsektir renna til viðkomandi sveitarsjóðs og skal hámark þeirra vera 500.000
                kr. á dag. Dagsektir má innheimta með fjárnámi.
                33. gr. Íhlutun Brunamálastofnunar og ráðherra.
 Telji Brunamálastofnun að brotin séu ákvæði laga þessara eða reglugerða settra
samkvæmt þeim og slökkviliðsstjóri geri ekki fullnægjandi ráðstafanir til úrbóta
     skal Brunamálastofnun benda slökkviliðsstjóra á það sem bæta þarf úr.
       Brunamálastofnun hefur rétt til að beita sömu þvingunarúrræðum og
                     slökkviliðsstjóri ef ekki er úr bætt.
 Telji Brunamálastofnun að sveitarstjórn sinni ekki skyldu sinni samkvæmt lögum
  þessum eða reglugerðum settum samkvæmt þeim ber stofnuninni að undangenginni
    viðvörun til sveitarstjórnar að tilkynna það umhverfisráðuneytinu. Telji
 ráðherra að sveitarstjórn sinni ekki skyldu sinni getur ráðuneytið gripið til
            nauðsynlegra aðgerða á kostnað viðkomandi sveitarfélags.
                               34. gr. Refsingar.
  Brot gegn lögum þessum og reglugerðum settum samkvæmt þeim varða sektum. Séu
sakir miklar varða brot fangelsi allt að tveimur árum nema þyngri refsing liggi
                           við samkvæmt öðrum lögum.
Nú er brot framið í starfsemi lögaðila og má þá gera lögaðilanum fésekt skv. II.
   kafla A almennra hegningarlaga. Lögaðili ber ábyrgð á greiðslu sektar sem
 starfsmaður hans er dæmdur til að greiða vegna brota á lögum þessum, enda séu
                brot hans framin í starfi hans hjá lögaðilanum.
                              35. gr. Málsmeðferð.
Við meðferð mála samkvæmt þessum kafla skal fylgja ákvæðum stjórnsýslulaga eftir
                                 því sem við á.

                     IX. kafli. Málsmeðferð og ýmis ákvæði.
                   36. gr. Ágreiningur um framkvæmd laganna.
Rísi ágreiningur um ákvörðun annars aðila en umhverfisráðherra um framkvæmd laga
þessara eða reglugerða settra samkvæmt þeim er heimilt að kæra umrædda ákvörðun
til ráðherra sem kveður upp endanlegan úrskurð á stjórnsýslustigi. Þetta gildir
 þó ekki um lögreglurannsókn skv. 27. gr. Um kærurétt og málsmeðferð fer eftir
                            ákvæðum stjórnsýslulaga.
 Ef upp kemur ágreiningur á milli slökkviliðsstjóra annars vegar og eiganda eða
  forráðamanns hins vegar um úrræði þau sem mælt er fyrir um í 29.32. gr. er
            heimilt að vísa þeim ágreiningi til Brunamálastofnunar.
 Heimilt er að kæra ákvörðun sem tekin er á grundvelli VIII. kafla til ráðherra
          og skal það gert innan mánaðar frá því að hún var tilkynnt.
                            37. gr. Brunavarnagjald.
  Vátryggingafélög og aðrir sem annast vátryggingar skulu árlega innheimta með
  iðgjöldum sínum sérstakt brunavarnagjald. Brunavarnagjaldið skal nema 0,045
 prómillum af vátryggingarfjárhæð brunatrygginga fasteigna og lausafjár, svo og
 samsettra vátrygginga sem fela í sér brunatryggingu. Viðlagatrygging telst þó
    ekki gjaldskyld trygging í þessu efni né heldur brunatryggingar skipa og
       flugvéla. Brunavarnagjaldið skal notað til að fjármagna starfsemi
                              Brunamálastofnunar.
    Þeir sem innheimta brunavarnagjaldið skulu hafa staðið ríkissjóði skil á
 gjaldinu innan þriggja mánaða frá innheimtu þess. Endanlegt uppgjör gjaldsins
  fyrir hvert ár fer fram þegar ársreikningar þeirra sem annast innheimtu þess
                                 liggja fyrir.
    Ráðherra setur nánari reglur um innheimtu brunavarnagjalds í reglugerð.
                              38. gr. Námsstyrkir.
 Heimilt er Brunamálastofnun að veita þeim sem starfa að brunamálum styrki til
           náms á sviði brunamála í samræmi við fjárlög hverju sinni.
   Brunamálastofnun annast úthlutun styrkja að fenginni umsögn brunamálaráðs.
        Ráðherra setur ákvæði um styrki og úthlutun þeirra í reglugerð.
                          39. gr. Reglugerðarheimild.
Ráðherra setur með reglugerð nánari ákvæði um framkvæmd laga þessara að fenginni
                          tillögu Brunamálastofnunar.
    Reglugerð um brunavarnir í samgöngumannvirkjum setur ráðherra að fengnum
      tillögum Brunamálastofnunar og að fenginni umsögn samgönguráðherra.
   Við setningu reglugerða samkvæmt lögum þessum skal hafa samráð við Samband
       íslenskra sveitarfélaga um atriði sem varða skyldur sveitarfélaga.
                              40. gr. Gildistaka.
                     Lög þessi öðlast gildi 1. janúar 2001
  Reglugerðir og önnur stjórnvaldsfyrirmæli sem sett eru samkvæmt eldri lögum
   skulu halda gildi sínu að svo miklu leyti sem þau fara ekki í bága við lög
                                   þessi.^1)
    ^1)Rg. 138/1993, sbr. 471/1995 og 190/1996; rg. 195/1994, rg. 196/1994, rg.
             198/1994, rg. 200/1994, rg. 245/1994 og rg. 441/1998.

                            Ákvæði til bráðabirgða.
   I. Á árunum 2001 til og með 2005 er Brunamálastofnun heimilt að veita þeim
        sveitarfélögum tímabundinn fjárstuðning sem sameinast um rekstur
 eldvarnaeftirlits og/eða slökkviliðs, sbr. 14. gr., eftir reglum sem ráðherra
 setur að fenginni umsögn brunamálaráðs. Heildarfjárstuðningur skal ákveðinn í
fjárlögum hvers árs og skal hann ekki vera lægri ár hvert en sem nemur mismun á
        innheimtu brunavarnagjaldi annars vegar og kostnaði við rekstur
                         Brunamálastofnunar hins vegar.
  II. Í sveitarfélögum skal liggja fyrir brunavarnaáætlun, sbr. 13. gr., innan
tveggja ára frá gildistöku laga þessara. Brunamálastofnun gefur út leiðbeiningar
  um efni og gerð slíkra áætlana innan sex mánaða frá gildistöku laga þessara.
    III. Ákvæði 15. gr. um hæfisskilyrði slökkviliðsstjóra gilda ekki um þá
    slökkviliðsstjóra sem ráðnir hafa verið til starfa fyrir gildistöku laga
                                    þessara.
     IV. Endurskoða skal ákvæði laga þessara og annarra laga sem fjalla um
 byggingarefni og öryggi bygginga, sem og ákvæði reglugerða á þeim byggðum, með
 það fyrir augum að sameina réttarheimildir um byggingar og önnur mannvirki og
 einfalda framkvæmd þeirra, þar með að heimila notkun skoðunarstofa í eftirliti
              með gerð og viðhaldi bygginga og annarra mannvirkja.

References

   Visible links
   1. http://www.althingi.is/dba-bin/lawformpr.pl?lnr=2000075
   2. file:///altext/stjt/1995.134.html
   3. file://1995134.html
