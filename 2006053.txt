
   --------------------------------------------------------------------------

       Lög um öflun sönnunargagna vegna ætlaðra brota á hugverkaréttindum

                              2006 nr. 53 13. júní

   --------------------------------------------------------------------------

                 Ferill málsins á Alþingi.   Frumvarp til laga.

Tóku gildi 1. júlí 2006. Breytt með l. 162/2010 (tóku gildi 1. jan. 2011) og l.
                     126/2011 (tóku gildi 30. sept. 2011).

                            I. kafli. Almenn ákvæði.
  1. gr. Samkvæmt því sem mælt er fyrir um í lögum þessum verður sönnunargagna
         aflað vegna ætlaðra brota gegn eftirfarandi hugverkaréttindum:
    a. Höfundarétti og skyldum réttindum skv. 3. gr., 4. gr., 3. mgr. 11. gr.,
                  45. gr., 46. gr. og 48.52. gr. höfundalaga.
                                 b. Hönnunarrétti.
                                c. Vörumerkjarétti.
                               d. Félagamerkjarétti.
                                e. Einkaleyfarétti.
      f. Rétti samkvæmt lögum um vernd svæðislýsinga smárása í hálfleiðurum.
                                  g. Yrkisrétti.
    2. gr. Sýslumenn og löglærðir fulltrúar þeirra veita atbeina til öflunar
sönnunargagna á grundvelli laganna að undangengnum dómsúrskurði, sbr. 1. mgr. 9.
                                      gr.
  Um hæfi sýslumanna og fulltrúa þeirra til aðgerða samkvæmt lögunum fer eftir
reglum laga um hæfi dómara til að fara með einkamál í héraði, eftir því sem við
                                   getur átt.
Ef sýslumaður er vanhæfur til aðgerða samkvæmt lögunum setur [ráðherra]^1) annan
  löghæfan mann til að vinna verkið í hans stað. Þóknun hans greiðist samkvæmt
                     ákvörðun [ráðherra]^2) úr ríkissjóði.
                 ^1)L. 126/2011, 422. gr. ^2)L. 162/2010, 185. gr.
3. gr. Nú gerir sá sem telur sig rétthafa hugverkaréttinda er getur í 1. gr. eða
  sá sem lögum samkvæmt hefur heimild til að hagnýta þau réttindi sennilegt að
   einhver hafi brotið gegn þeim réttindum og er þá heimilt að kröfu hans sem
    gerðarbeiðanda að afla sönnunargagna samkvæmt lögunum hjá viðkomandi sem
                                  gerðarþola.
             Sönnunargagna verður ekki aflað á grundvelli laganna:
   a. vegna brota sem talin verða minni háttar ef beiðni beinist að einstaklingi
                og þau hafa ekki verið liður í atvinnustarfsemi,
     b. ef stórfelldur munur er á hagsmunum gerðarþola af því að sönnunargagna
   verði ekki aflað og hagsmunum gerðarbeiðanda af því að afla slíkra gagna.
4. gr. Sönnunar verður aflað á stað sem gerðarþoli hefur umráð yfir með athugun
  á öllum þeim gögnum og tækjum sem haft geta þýðingu við mat á því hvort og í
hvaða mæli brotið hafi verið gegn þeim hugverkaréttindum sem getur í 1. gr. Nær
  könnunin meðal annars til söluvöru, véla og framleiðslutækja, bókhaldsgagna,
            pöntunarseðla, kynningarefnis, tölvugagna og hugbúnaðar.
       Athugun á gögnum og tækjum miðar ekki að því að leiða í ljós hvort
          framleiðslutæki eða vélar gerðarþola brjóta gegn einkaleyfi.
Sönnunar verður ekki aflað með gögnum sem hafa að geyma upplýsingar sem óheimilt
              væri að gefa vitnaskýrslu um í einkamáli fyrir dómi.

                      II. kafli. Meðferð máls fyrir dómi.
 5. gr. Beiðni gerðarbeiðanda um öflun sönnunargagna skal send héraðsdómi í því
                umdæmi þar sem gerðarþoli á heimilisvarnarþing.
     Beiðni skal vera skrifleg. Í henni skal greina svo skýrt sem verða má:
              a. Fullt nafn gerðarbeiðanda, kennitölu og lögheimili.
         b. Fullt nafn gerðarþola, kennitölu, lögheimili og upplýsingar um
                 atvinnurekstur viðkomandi ef því er að skipta.
     c. Hvaða hugverkaréttindum ætlað brot beinist gegn og í hverju það felst.
           d. Kröfu gerðarbeiðanda um hvaða sönnunargagna eigi að afla.
    e. Hvar leita eigi sönnunargagna og á hvaða grunni gerðarbeiðandi telur að
                              þau sé þar að finna.
         f. Aðrar upplýsingar sem nauðsynlegar eru fyrir meðferð málsins.
  Með beiðni skulu fylgja þau gögn sem gerðarbeiðandi styður málatilbúnað sinn
                                      við.
           Beiðni ásamt fylgiskjölum skal senda héraðsdómi í tvíriti.
6. gr. Eftir að beiðni hefur borist ákveður héraðsdómari stað og stund þinghalds
    og tilkynnir það aðilum með hæfilegum fyrirvara og sannanlegum hætti. Í
tilkynningu til gerðarþola skal tekið fram hverju það varði ef ekki verður sótt
   þing af hans hálfu auk þess sem tilkynningunni skulu fylgja gögn málsins.
Nú leikur hætta á að sönnunargögnum verði komið undan, þeim eytt eða breytt eða
að dráttur vegna tilkynningar geti valdið réttarspjöllum og er þá heimilt eftir
    rökstuddri beiðni gerðarbeiðanda að víkja frá skyldu skv. 1. mgr. til að
                       tilkynna gerðarþola um þinghaldið.
 7. gr. Ef gerðarbeiðandi sækir ekki þing þegar beiðni hans er tekin fyrir eða
ekki verður af þingsókn hans síðar skal beiðnin talin fallin niður. Héraðsdómari
  getur úrskurðað gerðarþola ómaksþóknun úr hendi gerðarbeiðanda ef sótt hefur
              verið þing af hans hálfu og þóknunar verið krafist.
      Nú sækir gerðarþoli ekki þing eða hann hefur ekki verið boðaður til
 þinghaldsins, sbr. 2. mgr. 6. gr., og skal málið þá tekið til úrskurðar. Áður
  skal þó héraðsdómari leita svara við sérhverju því sem hann telur óljóst eða
  ónógar upplýsingar komnar fram um og getur haft þýðingu við mat á því hvort
orðið verður við beiðninni. Í því skyni og til að leggja fram frekari gögn getur
                héraðsdómari veitt gerðarbeiðanda skamman frest.
8. gr. Nú er sótt þing af hálfu gerðarþola og er honum þá heimilt að leggja fram
   greinargerð í þinghaldi sem héraðsdómari hefur ákveðið skv. 1. mgr. 6. gr.
 Ef beiðni gerðarbeiðanda er andmælt skal málið sótt og varið munnlega eins og
    málið liggur fyrir eftir að aðilar hafa lagt fram gögn við þingfestingu.
     Skýrslutökur fara ekki fram og verður málinu ekki frestað til frekari
   gagnaöflunar en þó má veita skamman frest til undirbúnings fyrir munnlegan
                                  málflutning.
 9. gr. Svo fljótt sem verða má eftir að beiðni hefur verið tekin til úrskurðar
  skal héraðsdómari kveða upp úrskurð um hvort aflað skuli sönnunargagna vegna
ætlaðs brots gegn hugverkaréttindum. Í úrskurði héraðsdómara skal afmarkað hvaða
         gagna verði aflað og hvar þeirra skuli leitað hjá gerðarþola.
 Héraðsdómari skal gæta þess af sjálfsdáðum hvort lagaskilyrði séu fyrir hendi
  til að sönnunargagna verði aflað á grundvelli laganna þótt beiðni hafi ekki
                                 verið mótmælt.

                    III. kafli. Meðferð máls hjá sýslumanni.
  10. gr. Gerðarbeiðandi skal senda úrskurð héraðsdóms um heimild til að afla
sönnunargagna vegna ætlaðs brots á hugverkaréttindum til sýslumanns í því umdæmi
                      þar sem sönnunargagna verður aflað.
    Nú verður sönnunargagna aflað í fleiri umdæmum og er þá heimilt að beina
                úrskurðinum samtímis að viðkomandi sýslumönnum.
   11. gr. Áður en sönnunargagna verður aflað er sýslumanni rétt að setja það
 skilyrði að gerðarbeiðandi setji tiltekna tryggingu fyrir kostnaði við meðferð
  málsins og fyrir greiðslu skaðabóta sem gerðarþoli kynni að öðlast rétt til
                     vegna beiðninnar og meðferðar hennar.
  Fjárhæð tryggingar skal sundurgreind eftir því hvort um er að ræða tryggingu
fyrir kostnaði sýslumanns við meðferð málsins eða hugsanlegu tjóni sem beiðni og
                    meðferð hennar kann að valda gerðarþola.
 Meðan mál er til meðferðar hjá sýslumanni getur hann breytt ákvörðun sinni um
         tryggingu eftir því sem rétt þykir í ljósi framvindu málsins.
     Nú leggur gerðarbeiðandi ekki fram tryggingu innan hæfilegs frests sem
                sýslumaður ákveður og er þá málið fallið niður.
Ef gerðarbeiðandi vill ekki una ákvörðun sýslumanns getur hann krafist úrlausnar
 héraðsdómara um trygginguna. Um meðferð ágreiningsmálsins fer eftir 14. kafla
                  laga um aðför, eftir því sem við getur átt.
12. gr. Sýslumaður aflar sönnunargagna með leit hjá gerðarþola. Að því marki sem
nauðsynlegt er til að tryggja sönnun á ætluðu broti er sýslumanni rétt að leggja
hald á hluti eða skjöl og taka myndir eða afrita gögn, þar með talið á tölvutæku
formi. Nú er hlutur tekinn úr vörslum gerðarþola við aðgerð samkvæmt lögunum og
       skal þá sýslumaður að kröfu gerðarþola varðveita hlutinn á kostnað
                                gerðarbeiðanda.
   Við leit skal þess gætt að ekki verði gengið lengra en nauðsynlegt er með
             hliðsjón af þeim ætluðu brotum sem afla á sönnunar um.
  Sýslumaður getur kvatt til menn sem hafa viðeigandi sérfræðiþekkingu til að
annast leit eða nánar afmarkaða þætti hennar. Eftir þörfum felur sýslumaður þeim
sem hann hefur kvatt til að taka saman skýrslu um athugunina. Sýslumaður ákveður
            þóknun þeirra sem hann hefur kvatt til sér til aðstoðar.
    Sýslumanni er rétt að beita valdi að því marki sem nauðsynlegt er til að
  framkvæma leit hjá gerðarþola. Eftir þörfum ber lögreglu að veita sýslumanni
                             liðsinni í því skyni.
      13. gr. Gerðarbeiðanda er eingöngu heimilt að vera viðstaddur þegar
sönnunargagna er aflað að því marki sem nauðsynlegt er til að veita upplýsingar.
 Sýslumaður tekur ákvörðun um viðveru gerðarbeiðanda og er heimilt að ákveða að
                    athugun fari fram að honum fjarstöddum.
 14. gr. Sýslumaður skal með hæfilegum fyrirvara og sannanlegum hætti tilkynna
 gerðarþola hvar og hvenær hafist verður handa við að afla sönnunargagna, nema
úrskurður hafi gengið án þess að gerðarþola væri tilkynnt um málið, sbr. 2. mgr.
                                     6. gr.
  Nú hittist gerðarþoli ekki fyrir, umboðsmaður hans eða fyrirsvarsmaður og er
sýslumanni þá rétt að fela maka eða öðrum heimilismanni 18 ára og eldri að gæta
  hagsmuna viðkomandi ef einstaklingur á í hlut. Ef beiðni beinist að öðrum en
  einstaklingi felur sýslumaður stjórnanda eða starfsmanni gerðarþola að gæta
hagsmuna hans. Ekki stendur í vegi þess að sönnunargagna verði aflað þótt enginn
hittist fyrir en heimilt er að fresta leit ef þannig stendur á og það þykir geta
  greitt fyrir meðferð málsins. Ef enginn er viðstaddur fyrir gerðarþola skal
             sýslumaður kveðja til vott til að vera við aðgerðina.
 15. gr. Nú hefur úrskurður gengið um heimild til öflunar sönnunargagna án þess
    að gerðarþola hafi verið tilkynnt um málið, sbr. 2. mgr. 6. gr., og snýr
                sýslumaður sér þá fyrirvaralaust að gerðarþola.
   Ef gerðarþoli eða fyrirsvarsmaður hittast ekki fyrir er sýslumanni rétt að
    fresta því að fram fari leit ef það er unnt án þess að spilla hagsmunum
gerðarbeiðanda. Verði því ekki komið við getur sýslumaður falið þeim sem getur í
2. mgr. 14. gr. að gæta hagsmuna viðkomandi eða framkvæmt leit án þess að nokkur
 sé viðstaddur. Ef enginn er viðstaddur fyrir gerðarþola skal sýslumaður kveðja
                      til vott til að vera við aðgerðina.
 Eftir ósk gerðarþola eða þess sem falið hefur verið að gæta hagsmuna hans skal
  sýslumaður gera stutt hlé á meðferð málsins til að unnt verði að kveðja til
  lögmann. Hlé verður þó ekki gert ef hætt er við að hagsmunir gerðarbeiðanda
                               kunni að spillast.
16. gr. Gerðarbeiðandi greiðir sýslumanni allan kostnað sem fellur til við öflun
 sönnunargagna samkvæmt lögunum. Ef sett hefur verið trygging fyrir kostnaði má
    ganga að henni nema gerðarbeiðandi kjósi að gera upp með öðrum hætti sem
   sýslumaður samþykkir. Að loknu uppgjöri skal tryggingu fyrir kostnaði eða
                 eftirstöðvum hennar skilað til gerðarbeiðanda.
 Sönnunargögn verða ekki afhent gerðarbeiðanda nema kostnaður við öflun þeirra
                              hafi verið greiddur.
 17. gr. Tryggingu vegna hugsanlegrar skaðabótakröfu gerðarþola skal skilað að
                   fullnægðu einhverju eftirtalinna skilyrða:
                a. Gerðarþoli höfðar ekki mál í samræmi við 22. gr.
      b. Gerðarbeiðandi er sýknaður í dómsmáli af skaðabótakröfu gerðarþola.
              c. Aðilar ná samkomulagi um að tryggingu verði skilað.
 18. gr. Sýslumaður færir gerðabók um öflun sönnunargagna vegna ætlaðra brota á
  hugverkaréttindum. Fer um form hennar eftir reglum sem [ráðherra]^1) setur.
  Í gerðabók skal greint hvar og hvenær sönnunargagna var leitað, hverjir hafi
verið viðstaddir, hvaða gögn hafi legið frammi og hvað hafi að öðru leyti farið
         fram. Þá skal rakið hvaða sönnunargagna var aflað og hvernig.
  Við lok fyrirtöku málsins les sýslumaður upp bókun sína fyrir viðstadda eða
kynnir þeim meginatriði hennar ef þeir telja það nægja. Þeim skal gefinn kostur
                   á að undirrita bókunina ásamt sýslumanni.
 Nú hefur sönnunargagna verið aflað án þess að nokkur væri viðstaddur af hálfu
 gerðarþola og sendir þá sýslumaður viðkomandi svo fljótt sem verða má endurrit
                       úr gerðabók um fyrirtöku málsins.
                             ^1)L. 162/2010, 185. gr.

                        IV. kafli. Kæra og endurupptaka.
  19. gr. Úrskurður héraðsdómara um heimild til öflunar sönnunargagna samkvæmt
  lögunum sætir kæru til Hæstaréttar. Um kærufresti, kæruna sjálfa og meðferð
   hennar í héraði og fyrir Hæstarétti gilda sömu reglur og um kæru í almennu
                                   einkamáli.
  Kæra úrskurðar héraðsdómara frestar ekki aðgerðum samkvæmt lögunum. Þó skal
 sýslumaður ekki afhenda gerðarbeiðanda sönnunargögn sem aflað hefur verið fyrr
  en að liðnum kærufresti hafi málskot ekki átt sér stað en ella ekki fyrr en
leyst hefur verið úr málinu fyrir æðra dómi. Nú er úrskurði héraðsdómara hnekkt
    að einhverju leyti eða öllu fyrir Hæstarétti og skal sýslumaður þá skila
             gerðarþola sönnunargögnum í samræmi við þá niðurstöðu.
 20. gr. Nú hefur úrskurður gengið um heimild til öflunar sönnunargagna án þess
   að gerðarþola væri tilkynnt um málið, sbr. 2. mgr. 6. gr., og er honum þá
 heimilt að krefjast endurupptöku málsins fyrir héraðsdómi innan tveggja vikna
        frá því hann eða umboðsmaður hans fékk vitneskju um úrskurðinn.
  Um málsmeðferðina eftir endurupptöku fer eftir II. kafla, þó þannig að falli
   þingsókn gerðarþola niður eftir endurupptöku stendur upphaflegur úrskurður
                                   óhaggaður.
 Sýslumaður skal ekki afhenda gerðarbeiðanda sönnunargögn sem aflað hefur verið
 fyrr en að liðnum fresti skv. 1. mgr. ef ekki er krafist endurupptöku en ella
                   ekki áður en úrskurður hefur gengið á ný.
      Ef heimilt er að krefjast endurupptöku skv. 1. mgr. verður úrskurður
   héraðsdómara ekki kærður til Hæstaréttar. Úrskurður héraðsdómara í kjölfar
            endurupptöku verður kærður eftir því sem segir í 19. gr.

                V. kafli. Málshöfðunarfrestur, skaðabætur o.fl.
  21. gr. Gerðarbeiðandi skal innan fjögurra vikna frá því sönnunargögn standa
honum til reiðu höfða dómsmál á grundvelli þeirra á hendur gerðarþola. Nú hefur
mál ekki verið höfðað að liðnum þeim fresti og skal gerðarbeiðandi þá skila þeim
                         sönnunargögnum sem aflað var.
Ef mál er höfðað að liðnum fresti skv. 1. mgr. verður dómur ekki reistur á þeim
 sönnunargögnum sem aflað var. Þetta á þó ekki við ef gerðarþoli leggur gögnin
                                     fram.
    22. gr. Nú hefur ekki verið leitt í ljós að brotið hafi verið gegn þeim
 hugverkaréttindum sem um getur í 1. gr. og á þá gerðarþoli kröfu um skaðabætur
                fyrir fjártjón og miska úr hendi gerðarbeiðanda.
  Höfða skal dómsmál skv. 1. mgr. innan sex mánaða frá því frestur leið fyrir
 gerðarbeiðanda til að höfða mál skv. 1. mgr. 21. gr. eða máli lauk án þess að
                        kröfur hans næðu fram að ganga.
                  23. gr. Lög þessi öðlast gildi 1. júlí 2006.
