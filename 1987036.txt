
   --------------------------------------------------------------------------

                                                     Lög um listmunauppboð o.fl.

                             1987, nr. 36, 27. mars

   --------------------------------------------------------------------------

                                     1. gr.
           Viðskiptaráðherra skal heimilt að veita þeim sem verslunarleyfi
   hafa og til þess teljast hæfir að hans dómi leyfi til að selja sjálfir á
   frjálsu uppboði, hvar sem er á landinu, málverk, myndir, listmuni, bækur,
   frímerki og aðra muni sem söfnunargildi hafa.
           Uppboðsleyfi er einnig heimilt að veita félögum eða öðrum
   lögaðilum sem verslunarleyfi hafa og til þess teljast hæfir.
           Leyfin eru ekki tímabundin en þau má afturkalla ef leyfishafar
   þykja ekki lengur uppfylla hæfisskilyrði. Eldri leyfi skulu halda gildi
   sínu og teljast ótímabundin eftir gildistöku laga þessara.
           Leyfisgjald, er renni í ríkissjóð, skal vera helmingur af gjaldi
   fyrir smásöluleyfi.

                                     2. gr.
           Þegar sérstaklega stendur á má veita aðilum leyfi til að halda
   lokað uppboð í því skyni að styrkja viðurkennda líknarstarfsemi og
   kirkjulega starfsemi, menntir, vísindi og menningu. Uppboðsstjóri skal þó
   hafa verslunarleyfi jafnaðarlega og teljast hæfur til uppboðshaldsins.
   Ekki skal innheimta leyfisgjald.

                                     3. gr.
           Sölugjald skal ekki leggja á málverk, myndir og listmuni heldur
   10% gjald er renni til listamannanna eða erfingja þeirra samkvæmt
   höfundalögum. Sé höfundaréttur fallinn niður eða fénu verður ekki
   ráðstafað rennur það til starfslauna handa myndlistarmönnum.
   Menntamálaráðherra getur sett nánari reglur^1) um ráðstöfun gjaldsins að
   höfðu samráði við Samband íslenskra myndlistarmanna.

   ^1)[2]Rg. 244/1993.

                                     4. gr.
           Leyfishafar eða uppboðsstjórar mega hvorki gera sjálfir boð á
   uppboði né láta aðra gera það fyrir sína hönd.

                                     5. gr.
           Leyfishafar skulu kynna uppboðsskilmála skriflega og skulu þeir
   lesnir í upphafi uppboðs.
           Í uppboðsskilmálum skal gera grein fyrir gjöldum er leggist ofan á
   söluverð, greiðsluskilmálum, ef ekki er um staðgreiðslu að ræða, og því
   hvenær ábyrgð á seldum mun flyst úr hendi seljanda til kaupanda.
           Kaupandi uppboðsmunar getur ekki borið fyrir sig galla á seldum
   mun nema hann svari ekki til þess heitis er hann var auðkenndur með við
   söluna, seljandi hafi haft svik í frammi eða almennt sé talið óheiðarlegt
   að skjóta sér undan ábyrgð.
           Þegar uppboð er opið skulu munir vera til sýnis og skoðunar í
   hæfilegan tíma sé þess kostur.

                                     6. gr.
           Brot á lögum þessum varða sektum nema þyngri viðurlög liggi við
   samkvæmt öðrum lögum.
           Með brot skal farið að hætti opinberra mála.

                                     7. gr.
           Í reglugerð^1) má setja nánari ákvæði um framkvæmd laga þessara.

   ^1)[3]Rg. 244/1993.

                                     8. gr.
           Lög þessi öðlast þegar gildi ...

References

   Visible links
   1. http://www.althingi.is/dba-bin/lawformpr.pl?lnr=1987036
   2. file://ekkitil/ekkitil.html?REGL/1993244
   3. file://ekkitil/ekkitil.html?REGL/1993244
