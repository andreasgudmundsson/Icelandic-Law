
   --------------------------------------------------------------------------

                             Lög um erfðafjárskatt

                              1984 nr. 83 25. maí

   --------------------------------------------------------------------------

  1. gr. Af öllum fjárverðmætum og fjármunaréttindum, er við skipti á dánarbúi
 manns hverfa til erfingja hans, skal greiða skatt [í ríkissjóð]^1) eftir lögum
þessum, enda fari búskiptin fram hér á landi, þó með þeim undantekningum er lög
                                 þessi greina.
   [Af öllum fasteignum hér á landi, sem eigendaskipti verða að á grundvelli
 lögerfða, bréferfða eða fyrirframgreiðslu arfs, skal greiða skatt eftir lögum
   þessum án tillits til þess hvar aðilar að ráðstöfuninni eru búsettir.]^2)
  Á sama hátt skal greiða skatt eftir lögum þessum af gjafaarfi, dánargjöfum,
  fyrir fram greiddum arfi og gjöfum þar sem gefandi hefur áskilið sér not eða
tekjur af hinu gefna til dauðadags eða um tiltekinn tíma sem ekki er á enda við
                                 fráfall hans.
                ^1)[2]L. 174/2000, 4. gr. ^2)[3]L. 114/1989, 1. gr.
        2. gr. Eftirtalin hugtök eru í lögum þessum notuð sem hér segir:
    A. Sambýlismaður: Sá sem stofnað hefur til óvígðrar sambúðar við persónu af
  gagnstæðu kyni og tekur arf eftir hana samkvæmt arfleiðsluskrá þar sem stöðu
            hans sem sambýlismanns arfleiðandans er ótvírætt getið.
      B. Stjúpbarn: Barn maka, enda hafi það alist upp á heimili arfleiðanda.
                                  C. Fósturbarn:
    1. Barn annars manns er alist hefur upp á heimili arfleiðanda frá barnæsku
                             til sjálfræðisaldurs,
                        2. barn sambýlismanns arfleiðanda,
        3. barn maka arfleiðanda, ef það telst ekki stjúpbarn arfleiðanda.
3. gr. Fjárhæð erfðafjárskatts ræðst af sifjatengslum erfingja við arfleiðanda,
    hvort heldur sem arfur fellur til erfingja samkvæmt beinum lagaákvæðum,
                       erfðaskrá eða dánargjafargerningi.
     Nú afsalar maður sér arfi eftir annan mann og skal þá erfingi, sem við
  arfsafsalið fær stærri arfshluta en hann ella hefði fengið, greiða af hinum
 aukna arfi sama erfðafjárskatt og hinum hefði borið að greiða er afsalaði sér
 arfi. Sé sá undanþeginn erfðafjárskatti, sem afsalar sér arfi, skal sá er þann
arf hlýtur greiða af honum sama erfðafjárskatt og honum hefði borið að greiða ef
                        hann hefði tekið þann arf beint.
     4. gr. Af arfi, sem fellur til þess hjóna sem lifir hitt, svo og arfi
sambýlismanns, sbr. 2. gr., skal engan erfðafjárskatt greiða, sbr. þó ákvæði 2.
mgr. 3. gr. [Þá getur [ráðherra]^1) ákveðið að sömu reglur gildi um annars konar
  sambúðarform ef sérstakar aðstæður eru fyrir hendi, svo sem varanleg örorka,
      alvarleg veikindi eða aðrar sambærilegar aðstæður. Með annars konar
   sambúðarformi er átt við að sameiginlegt heimilishald hafi átt sér stað um
                                langan tíma.]^2)
 Af arfi, sem fellur til kirkna, opinberra sjóða, líknar- og menningarstofnana
eða félaga, skal engan erfðafjárskatt greiða, sbr. þó ákvæði 2. mgr. 3. gr. Sama
 gildir um handrit, bókasöfn, listaverk og minjagripi sé hlutum þessum ánafnað
      eða þeir gefnir opinberum söfnum landsins eða alþjóðlegum stofnunum.
 Fjárhæð erfðafjárskatts af arfi annarra erfingja en að framan greinir ákveðst
                            þannig, sbr. þó 5. gr.:
      A. Af arfi, sem fellur til niðja hins látna, kjörbarna, stjúpbarna eða
fósturbarna eða niðja þeirra, svo og af arfshluta sem ráðstafað hefur verið með
  erfðaskrá samkvæmt ákvæðum 35. gr. erfðalaga nr. 8 1962, skal greiða af arfi
   hvers erfingja um sig: Af fyrstu 140.000,00 krónum 5 af hundraði, af næstu
140.000,00 krónum 6 af hundraði, og svo áfram þannig að skatturinn eykst um einn
 af hundraði af hverjum 140.000,00 krónum er arfur hækkar um, allt til þess að
                  skatturinn nær því að verða 10 af hundraði.
   B. Af arfi, sem fellur til foreldra hins látna eða niðja þeirra er ekki falla
undir A-lið þessarar málsgreinar, skal greiða af arfi hvers erfingja: Af fyrstu
140.000,00 krónum 15 af hundraði, af næstu 140.000,00 krónum 17 af hundraði, og
 svo áfram þannig að skatturinn eykst um tvo af hundraði af hverjum 140.000,00
 krónum er arfur hækkar um, allt til þess er skatturinn nær því að verða 25 af
                                   hundraði.
      C. Af arfi, sem fellur til afa eða ömmu hins látna eða barna þeirra eða
fjarskyldari eða óskyldra aðilja, skal greiða af arfi hvers erfingja: Af fyrstu
 140.000,00 krónum 30 af hundraði, af næstu 140.000,00 krónum 33 af hundraði og
svo áfram þannig að skatturinn eykst um þrjá af hundraði við hverjar 140.000,00
 krónur er arfur hækkar um, allt til þess er skatturinn nær því að verða 45 af
                                   hundraði.
Nú byrja búskipti eftir lát beggja hjóna og skal þá leggja erfðafjárskatt á arf
 erfingjanna eins og um eitt bú sé að ræða án tillits til þess hvort erfingjar
                    beggja hjónanna séu hinir sömu eða ekki.
                 ^1)[4]L. 18/2000, 1. gr. ^2)[5]L. 53/1997, 1. gr.
 5. gr. Af þeim réttindum, sem lög þessi taka til samkvæmt 1. gr. og afhent eru
 sem greiðsla til erfingja fyrir fram upp í arf, skal greiða erfðafjárskatt sem
                                   hér segir:
   Erfingjar, sem falla undir A-lið 3. mgr. 4. gr., skulu greiða 10 af hundraði.
   Erfingjar, sem falla undir B-lið 3. mgr. 4. gr., skulu greiða 25 af hundraði.
   Erfingjar, sem falla undir C-lið 3. mgr. 4. gr., skulu greiða 45 af hundraði.
      Erfingjar, sem falla undir 1. eða 2. mgr. 4. gr., þurfa ekki að greiða
                  erfðafjárskatt af fyrir fram greiddum arfi.
    6. gr. Nú nemur fjárhæð, sem samtals fellur í arf, lægri fjárhæð en kr.
           10.000,00 og eru erfingjar þá undanþegnir erfðafjárskatti.
     Erfðafjárskattur skal talinn í heilum krónum, en lægri fjárhæð sleppt.
  7. gr. Erfðafjárskatt skal greiða við lok skipta viðkomandi dánarbús og skal
hann reiknaður út miðað við verðmæti arfs hvers erfingja á gjalddaga skattsins.
   Sé búi skipt einkaskiptum ^1) skal búskiptum lokið og erfðafjárskatturinn
greiddur eigi síðar en innan 12 mánaða frá andláti arfleiðanda. [Sýslumaður]^1)
    getur þó lengt þennan frest um allt að sex mánuði í senn séu fyrir hendi
   sérstakar ástæður er geri slíka framlengingu nauðsynlega fyrir erfingjana.
 Sé búi skipt opinberum skiptum skal erfðafjárskattur greiddur við lok skipta.
   Nú eru búskipti mjög umfangsmikil og getur [sýslumaður]^1) þá með úrskurði
heimilað að skiptum verði lokið í tilteknum áföngum og erfðafjárskattur greiddur
 af hverjum áfanga fyrir sig. Slíka heimild má þó ekki veita nema um sé að ræða
        fullnaðaruppgjör á arfi tiltekinna erfingja með hverjum áfanga.
  Ekki er heimilt að gefa erfingjum út yfirlýsingu um eignarheimild þeirra að
tiltekinni eign dánarbús fyrr en erfðafjárskattur af viðkomandi eign hefur verið
                                   greiddur.
       Réttaráhrif fyrirframgreiðslu upp í arf miðast við það tímamark er
 erfðafjárskattur er greiddur eða, ef ekki þarf að greiða erfðafjárskatt vegna
       afhendingar viðkomandi eignar, þegar [sýslumaður]^1) hefur áritað
                 erfðafjárskýrslu varðandi fyrirframgreiðsluna.
                            ^1)[6]L. 20/1991, 136. gr.
8. gr. Nú deyr maður sem tæmst hefur arfur áður en skiptum á því búi er lokið og
  skal þá dánarbú hans taka þann arf er hinn látni ella hefði hlotið og greiða
              þann erfðafjárskatt er honum hefði borið að greiða.
    9. gr. Við ákvörðun gjaldstofns skal um eftirfarandi eignaliði miða við
      eftirfarandi, enda séu eignirnar ekki seldar [við nauðungarsölu]:^1)
       A. Fasteignir skulu taldar á fasteignamatsverði sem í gildi er þegar
    erfðafjárskattur er greiddur. Af leigulóðarréttindum skal einnig greiða
  erfðafjárskatt með sama hætti. Nú er eignarréttur að fasteign háður kvöð um
       innlausnarrétt tiltekins aðilja og skal þá leggja erfðafjárskatt á
             innlausnarverðið sé það lægra en fasteignamatsverðið.
                 B. Bifreiðir skulu taldar á áætluðu markaðsverði.
    C. Innbú, málverk og bækur, safngripir, aðrir listmunir og þess háttar skal
                               talið á matsverði.
               D. Vélar, verkfæri og áhöld skulu talin á matsverði.
    E. Búpeningur skal talinn á því verði sem lagt hefur verið til grundvallar
    landbúnaðarskýrslu til skattyfirvalda á því ári sem erfðafjárskattur er
                                   greiddur.
    F. Inneignir hjá bönkum, sparisjóðum eða öðrum innlánsdeildum, sem og aðrar
 inneignir og útistandandi skuldir, skulu taldar að meðtöldum tilföllnum vöxtum
                               og/eða verðbótum.
        G. Skuldabréf til tveggja ára eða lengri tíma með bundnum vöxtum og
                óverðtryggð skulu talin á áætluðu markaðsverði.
    H. Verðtryggð spariskírteini ríkissjóðs og happdrættisskuldabréf ríkissjóðs
 skulu talin á nafnverði að viðbættum áföllnum vöxtum og verðbótum á höfuðstól.
     I. Hlutabréf skulu talin á nafnverði að meðtöldum jöfnunarhlutabréfum sem
                  réttur hefur stofnast til fyrir lok skipta.
    J. Hugverkaréttindi hvers konar skulu talin á matsverði ákveðnu af aðiljum
                    sem [sýslumaður]^2) telur til þess hæfa.
  [Ráðherra]^3) getur með reglugerð sett nánari ákvæði um ákvörðun gjaldstofna
                             samkvæmt lögum þessum.
 Nú kemur við skipti á búi fram eign og ekki er til að dreifa í lögum þessum né
reglugerð ákvæði er við getur átt um hana og ákveður þá [sýslumaður]^2) hvernig
         fundið verði á hana matsverð sem erfðafjárskattur greiðist af.
   ^1)[7]L. 90/1991, 91. gr. ^2)[8]L. 20/1991, 136. gr. ^3)[9]L. 18/2000, 2. gr.
 10. gr. Skuldir arfleiðanda, þar með talin væntanleg opinber gjöld, skulu koma
 til frádráttar áður en erfðafjárskattur er reiknaður, svo og útfararkostnaður
  arfleiðanda og kostnaður sem nauðsynlegur reynist til að ákvarða gjaldstofna
 samkvæmt 9. gr. Þessir liðir skulu sundurliðaðir á erfðafjárskýrslu og studdir
                                    gögnum.
11. gr. Nú skipta erfingjar dánarbúi einkaskiptum og skulu þeir þá, innan þeirra
  tímamarka er í einkaskiptaleyfi greinir, skila til [sýslumanns]^1) útfylltri
 erfðafjárskýrslu í þremur eintökum á eyðublöðum sem [stjórnarráðið]^2) leggur
til í þessu skyni. Skal skýrslan vera skilmerkilega útfyllt og gögn fylgja henni
    til skýringar þeim fjárhæðum sem þar eru greindar. Skulu allir erfingjar
                         undirrita erfðafjárskýrsluna.
 [Sýslumaður]^1) skal yfirfara erfðafjárskýrslu og gæta þess sérstaklega að hún
 sé í samræmi við skiptagerð viðkomandi dánarbús. Telji [sýslumaður]^1) skýrslu
áfátt að einhverju leyti getur hann veitt viðkomandi aðiljum tiltekinn frest til
           að bæta úr eða leiðrétt sjálfur séu ágallar smávægilegir.
               ^1)[10]L. 20/1991, 136. gr. ^2)[11]L. 18/2000, 3. gr.
 12. gr. [Sýslumaður]^1) skal yfirfara hvort eignir séu réttilega fram taldar á
 erfðafjárskýrslu, svo og annað það sem áhrif hefur á fjárhæð erfðafjárskatts.
      Þegar [sýslumaður]^1) hefur yfirfarið erfðafjárskýrslu og telur hana
 fullnægjandi skal hann reikna út erfðafjárskatt hvers erfingja og rita fjárhæð
     hans í þar til ætlaðan reit á skýrslunni. Síðan áritar hann öll eintök
                  skýrslunnar um að hann hafi yfirfarið hana.
                            ^1)[12]L. 20/1991, 136. gr.
  13. gr. [Nú greinir erfingja á við sýslumann um gjaldstofn vegna tiltekinnar
eignar eða annað sem hefur áhrif á fjárhæð erfðafjárskattsins og skal sýslumaður
þá veita þeim allt að tveggja vikna frest til að leggja fram gögn til stuðnings
   kröfum sínum. Sýslumaður má lengja þennan frest um allt að tvær vikur. Að
    frestinum liðnum skal sýslumaður ákvarða erfðafjárskattinn á grundvelli
framkominna gagna og tilkynna erfingjum þá ákvörðun með sannanlegum hætti. Vilji
erfingjar ekki fella sig við ákvörðun hans geta þeir innan þriggja vikna frá því
 þeim berst tilkynning sýslumanns krafist úrlausnar héraðsdómara um skattskyldu
  eða skattfjárhæð eftir ákvæðum 119. gr. laga um skipti á dánarbúum o.fl.]^1)
                                      ^1)
Þegar endanleg niðurstaða um ágreiningsefnið liggur fyrir áritar [sýslumaður]^1)
                   skýrsluna samkvæmt ákvæði 2. mgr. 12. gr.
                            ^1)[13]L. 20/1991, 136. gr.
  14. gr. [Þegar dánarbúi er skipt opinberum skiptum skal skiptastjóri útfylla
  erfðafjárskýrslu í samræmi við frumvarp til úthlutunar úr búinu og undirrita
   hana einn en leggja hana síðan fyrir sýslumann til bráðabirgðaákvörðunar á
 erfðafjárskatti áður en skiptafundur verður haldinn um frumvarpið. Innan viku
frá því skiptum er lokið skal skiptastjóri leggja skýrsluna á ný fyrir sýslumann
          í þríriti til endanlegrar ákvörðunar skattsins og áritunar.
 Vilji erfingjar ekki fella sig við ákvörðun erfðafjárskatts skv. 1. mgr. skal
  farið með ágreining um hana eftir 1. mgr. 13. gr. en ef erfingjar samþykkja
   getur skiptastjóri lokið skiptunum með því að greiða þá skattfjárhæð, sem
sýslumaður hefur ákvarðað, með fyrirvara um endurheimtu. Komi til endurgreiðslu
skatts að leystum ágreiningi tekur skiptastjóri upp skiptin á ný til að úthluta
                          því sem er endurgreitt.]^1)
                            ^1)[14]L. 20/1991, 136. gr.
     15. gr. [Gjalddagi erfðafjárskatts er sá dagur, sem sýslumaður áritar
erfðafjárskýrslu skv. 2. mgr. 12. gr., ef um einkaskipti er að ræða, en skv. 1.
                 mgr. 14. gr. sé um opinber skipti að ræða.]^1)
Ef erfðafjárskattur hefur eigi verið greiddur innan tveggja vikna frá gjalddaga
     skulu innheimtir til viðbótar dráttarvextir [samkvæmt vaxtalögum].^1)
                            ^1)[15]L. 20/1991, 136. gr.
16. gr. [Sýslumenn]^1) skulu fyrir 15. janúar ár hvert senda skattstjóra í sínu
  skattumdæmi eitt eintak af öllum erfðafjárskýrslum sem þeir hafa afgreitt á
                                 næstliðnu ári.
                            ^1)[16]L. 20/1991, 136. gr.
 17. gr. [Sýslumenn]^1) skulu fyrir 15. janúar ár hvert senda ríkisendurskoðun
 eitt eintak af öllum erfðafjárskýrslum sem þeir hafa afgreitt á næstliðnu ári.
                            ^1)[17]L. 20/1991, 136. gr.
  18. gr. Nú kemur í ljós við endurskoðun skattyfirvalda að eign er ekki talin
fram á erfðafjárskýrslu sem gögn skattyfirvalda benda til að þar ætti að vera og
skal skattstjóri þá gera viðkomandi [sýslumanni]^1) viðvart um það skriflega, og
                 fer um slík mál að hætti 20. gr. laga þessara.
 Nú kemur í ljós við endurskoðun ríkisendurskoðunar að fjárhæð erfðafjárskatts
þykir ekki hafa verið réttilega út reiknuð og skal ríkisendurskoðun þá skriflega
    krefja [sýslumann]^1) um skýringar. Úrskurðar ríkisendurskoðun síðan, að
 fenginni umsögn [sýslumanns]^1) til hvaða ráðstafana skuli grípa í viðkomandi
                                     máli.
                            ^1)[18]L. 20/1991, 136. gr.
    19. gr. Allir embættismenn og aðrir, sem opinberum störfum gegna, svo og
 stjórnendur banka, sparisjóða, vátryggingarfélaga, hlutafélaga, kaupfélaga eða
 annarra félaga eða stofnana, þ.m.t. skattstjórar, eru skyldugir til að gefa án
 endurgjalds hvers konar upplýsingar er [sýslumaður]^1) leitar eftir í sambandi
   við framkvæmd laga þessara, t.d. skýrslur um bankaviðskipti og inneignir,
                         skuldabréf, hlutabréf o.s.frv.
 Nú skorast einhver undan að gefa þær skýrslur sem hann er krafinn um samkvæmt
 þessari grein og getur [sýslumaður þá neytt þess úrræðis sem skiptastjórum er
          veitt í 2. mgr. 52. gr. laga um skipti á dánarbúum o.fl.]^1)
                            ^1)[19]L. 20/1991, 136. gr.
20. gr. Nú hafa eignir vísvitandi verið vantaldar á erfðafjárskýrslu eða rangar
  upplýsingar verið gefnar er áhrif hafa haft á álagningu erfðafjárskatts til
     lækkunar og skal erfingi þá greiða allt að fimmfaldri þeirri fjárhæð í
  viðbótarerfðafjárskatt er skatturinn að réttu lagi hefði orðið hærri en hann
                                     varð.
  [Sýslumaður],^1) sem fær upplýsingar um atriði sem fyrri málsgrein þessarar
  greinar kann að taka til, skal tafarlaust boða erfingja á sinn fund og leita
     skýringa hans eða þeirra um sakarefnið. Telji hann skýringar erfingja
          afsakanlegar skal hann veita þeim stuttan frest til að skila
  viðbótarerfðafjárskýrslu. Telji [sýslumaður]^1) skýringar viðkomandi aðilja
      ófullnægjandi skal hann með rökstuddum úrskurði leggja á erfingjana
viðbótarerfðafjárskatt samkvæmt ákvæðum 1. mgr. þessarar greinar. Jafnframt skal
        [sýslumaður]^1) tilkynna ríkissaksóknara um málið, sbr. 24. gr.
                            ^1)[20]L. 20/1991, 136. gr.
 21. gr. [Sýslumaður]^1) er innheimtumaður ríkissjóðs að því er erfðafjárskatt
              varðar og getur hann látið taka skattinn lögtaki ^1)
 Erfingjar eru ábyrgir fyrir greiðslu erfðafjárskatts einn fyrir alla og allir
fyrir einn, með þeirri takmörkun þó að ekki verður innheimt hjá neinum meira en
      sem svarar heildararfi hans samkvæmt skiptagerð viðkomandi dánarbús.
                            ^1)[21]L. 20/1991, 136. gr.
 22. gr. Fjárhæðir þær, sem um er rætt í 4. og 6. gr. laga þessara, skulu vera
    grunnfjárhæðir er breytast skulu hinn 1. desember ár hvert í samræmi við
  breytingar á vísitölu byggingarkostnaðar frá 1. október á næstliðnu ári til
 jafnlengdar á næsta ári, í fyrsta sinn 1. desember 1984. Heimilt skal að færa
  fjárhæðir þessar, standi þær ekki á heilu hundraði króna, upp í næsta heilt
 hundrað, standi þær á 50 krónum eða meira, en ella skal færa þær niður í næsta
                           heilt hundrað fyrir neðan.
   [Stjórnarráðið]^1) skal með hæfilegum fyrirvara fyrir 1. desember ár hvert
 auglýsa^2) opinberlega þær breytingar sem verða á viðmiðunarfjárhæðum samkvæmt
                           1. mgr. þessarar greinar.
                   ^1)[22]L. 18/2000, 4. gr. ^2)Augl. 812/2000.
23. gr. [Ráðherra]^1) getur með reglugerð kveðið nánar á um framkvæmd einstakra
                              ákvæða laga þessara.
                             ^1)[23]L. 18/2000, 5. gr.
24. gr. Brot gegn lögum þessum eða reglugerðum settum samkvæmt þeim varða sektum
   ^1) eða fangelsi allt að tveimur árum, enda liggi ekki við brotinu þyngri
                      viðurlög samkvæmt öðrum lagaákvæðum.
                            ^1)[24]L. 82/1998, 174. gr.
[25. gr. Ríkisstjórninni er heimilt að gera samninga við stjórnir annarra ríkja
 um gagnkvæmar ívilnanir á erfðafjárskatti erlendra og íslenskra skattaðila sem
   eftir gildandi löggjöf ríkjanna eiga að greiða skatt af sömu eignum bæði á
                              Íslandi og erlendis.
       Enn fremur er ríkisstjórninni heimilt að gera samninga um gagnkvæm
        upplýsingaskipti og um innheimtu erfðafjárskatts við önnur ríki.
  Nú er eigi fyrir hendi samningur við annað ríki um að komast hjá tvísköttun
 verðmæta sem lög þessi taka til og skattaðili, sem skattskyldur er hér á landi
  skv. 1. gr. laganna, greiðir til opinberra aðila í öðru ríki skatta af sömu
   verðmætum sem skattskyld eru hér á landi og er [sýslumanni]^1) þá heimilt
samkvæmt umsókn skattaðila að lækka erfðafjárskatt hans hér á landi með hliðsjón
                       af þessum skattgreiðslum hans.]^2)
              ^1)[25]L. 20/1991, 136. gr. ^2)[26]L. 114/1989, 2. gr.
 [26. gr.]^1) Lög þessi öðlast gildi þegar í stað og taka til allra þeirra búa
                     sem skipt er eftir gildistöku þeirra.
                            ^1)[27]L. 114/1989, 2. gr.

References

   Visible links
   1. http://www.althingi.is/dba-bin/lawformpr.pl?lnr=1984083
   2. file:///altext/stjt/2000.174.html
   3. file:///altext/stjt/1989.114.html
   4. file:///altext/stjt/2000.018.html
   5. file:///altext/stjt/1997.053.html
   6. file://1991020.html#g136
   7. file://1991090.html#g91
   8. file://1991020.html#g136
   9. file:///altext/stjt/2000.018.html
  10. file://1991020.html#g136
  11. file:///altext/stjt/2000.018.html
  12. file://1991020.html#g136
  13. file://1991020.html#g136
  14. file://1991020.html#g136
  15. file://1991020.html#g136
  16. file://1991020.html#g136
  17. file://1991020.html#g136
  18. file://1991020.html#g136
  19. file://1991020.html#g136
  20. file://1991020.html#g136
  21. file://1991020.html#g136
  22. file:///altext/stjt/2000.018.html
  23. file:///altext/stjt/2000.018.html
  24. file:///altext/stjt/1998.082.html
  25. file://1991020.html#g136
  26. file:///altext/stjt/1989.114.html
  27. file:///altext/stjt/1989.114.html
