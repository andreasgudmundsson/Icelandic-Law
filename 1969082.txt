
   --------------------------------------------------------------------------

                                                                      Áfengislög

                             1969, nr. 82, 2. júlí

   --------------------------------------------------------------------------

                                   I. kafli.

                                 Almenn ákvæði.

                                     1. gr.
           Tilgangur laga þessara er sá að vinna gegn misnotkun áfengis í
   landinu og útrýma því böli, sem henni er samfara.

                                     2. gr.
           Áfengi telst samkvæmt lögum þessum hver sá vökvi, sem meira er í
   en 2^1/[4] % af vínanda að rúmmáli. Duft, kökur og annað, er þau efni eru
   í, sem sundur má leysa í vökva og hafa nefndan áfengisstyrkleika, skal
   fara með sem áfengan drykk.
           [Sterkir drykkir teljast samkvæmt lögum þessum áfengi sem meira er
   í en 21% af vínanda að rúmmáli. Létt vín telst áfengi, annað en öl, sem í
   er minna af vínanda.]^1)

   ^1)[2]L. 25/1989, 1. gr.

                                   II. kafli.

                             Innflutningur áfengis.

                                     3. gr.
           [Innflutningur á áfengi, hverju nafni sem nefnist, er einungis
   heimill til einkanota, til framleiðslu áfengra drykkja, sbr. 2. gr. laga
   um verslun ríkisins með áfengi og tóbak, til sölu samkvæmt heimild í 11.
   gr. eða til sölu til þess sem hefur heimild skv. 11. gr. til að selja
   áfengi innan lands. Þó er öllum heimilt að flytja til landsins varning sem
   inniheldur vínanda hafi hann verið gerður óhæfur til drykkjar og öruggt að
   ekki sé kleift að gera hann drykkjarhæfan.
           Áfengis- og tóbaksverslun ríkisins skal þó einni heimilt að flytja
   inn vínanda sem fellur undir tollskrárnúmer 2207.1000.]^1)

   ^1)[3]L. 94/1995, 1. gr.

                                     4. gr.
           Nú kemur skip frá útlöndum, og er skipstjóra þá skylt að tilkynna
   löggæslumanni þegar í stað, eða um leið og hann sýnir skipsskjölin, hvort
   nokkurt áfengi sé í skipinu og hve mikið.
           [Um meðferð áfengis í skipi, er kemur frá útlöndum, vörslu þess
   eða innsiglun, fer samkvæmt ákvæðum laga um tollheimtu og
   tolleftirlit.]^1)
           Fyrirmæli þessarar greinar taka til [loftfara],^2) eftir því sem
   við á, en ná ekki til herskipa eða skemmtiferðaskipa.

   ^1)[4]L. 7/1985, 1. gr.^2)[5]L. 25/1989, 2. gr.

                                     5. gr.
           Strandi skip hér við land og hafi meðferðis áfengi, eða berist
   þvílíkt vogrek á land, [skal lögreglumaður eða hreppstjóri]^1) í forföllum
   lögreglustjóra þá þegar taka áfengisílátin til varðveislu og innsigla þau.
   Hann segir lögreglustjóra tafarlaust til áfengisins, og kemur
   lögreglustjóri því til geymslu á óhultum stað.
           Sé eigandi kunnur, skal tilkynna honum með fyrstu ferð um björgun
   áfengisins, ella skal auglýsa það eftir reglum um vogrek. Kjósi eigandi
   innan 12 mánaða frá tilkynningu, að áfengið sé sent úr landi á hans
   kostnað eða selt Áfengis- og tóbaksverslun ríkisins fyrir það verð, er hún
   kann að bjóða, skal það gert, ella sé það eign ríkissjóðs. Sama er og ef
   eigandi gefur sig fram samkvæmt auglýsingu innan 6 mánaða frá birtingu
   hennar, og skal þá telja 12 mánaða frestinn frá því, að hann segir til
   sín.
           Gefi enginn eigandi sig fram áður en hinn lögskipaði
   auglýsingarfrestur er útrunninn, skal áfengið eign ríkissjóðs.

   ^1)[6]L. 25/1989, 3. gr.

                                     6. gr.
           Enginn má taka við neins konar ólöglega aðfluttu áfengi úr skipi
   eða öðrum farkosti hér við land eða í íslenskri landhelgi né heldur taka
   við áfengi á floti, hvort sem hann gerir það endurgjaldslaust eða gegn
   endurgjaldi.
           ...^1)

   ^1)[7]L. 7/1985, 2. gr.

                                  III. kafli.

                              Tilbúningur áfengis.

                                     7. gr.
           [Um tilbúning og framleiðslu áfengra drykkja fer samkvæmt lögum
   ...^1) um verslun ríkisins með áfengi og tóbak ...^1)
           Önnur framleiðsla, tilbúningur og bruggun áfengra drykkja eða
   áfengisvökva er bönnuð á Íslandi, svo og að gera drykkjarhæft það áfengi
   sem er eða gert hefur verið óhæft til drykkjar.]^2)

   ^1)[8]L. 94/1995, 2. gr.^2)[9]L. 38/1988, 2. gr.

                                     8. gr.
           [Upptæk skal gera öll áhöld sem með ólögmætum hætti á að nota eða
   hafa verið notuð við bruggun eða tilbúning áfengra drykkja eða til þess að
   gera drykkjarhæft það áfengi sem ódrykkjarhæft var. Áfengi það, sem búið
   hefur verið til eða aftur gert drykkjarhæft með ólögmætum hætti, skal og
   gert upptækt ásamt ílátum.]^1)
           [Bannað er að eiga, flytja inn, útbúa eða smíða sérhæfð áhöld til
   að eima áfengi eða til að gera drykkjarhæft áfengi sem ódrykkjarhæft var,
   nema hafa til þess sérstakt leyfi. Dómsmálaráðherra setur nánari reglur um
   fyrirkomulag leyfisveitinganna í reglugerð. Slík tæki sem finnast hjá
   öðrum en þeim sem hafa leyfi samkvæmt ákvæði þessu skulu gerð upptæk, án
   tillits til þess hvort tækin hafi verið notuð til áfengisgerðar eða
   ekki.]^2)

   ^1)[10]L. 38/1988, 3. gr.^2)[11]L. 94/1995, 3. gr.

                                   IV. kafli.

                           Sala og veitingar áfengis.

                                     9. gr.
           [Áfengis- og tóbaksverslun ríkisins annast sölu áfengis, sbr. lög
   um verslun ríkisins með áfengi og tóbak.]^1)

   ^1)[12]L. 94/1995, 4. gr.

                                    10. gr.
           [Ríkisstjórninni er heimilt að setja á stofn útsölustaði áfengis,
   en þó aðeins í sveitarfélögum þar sem meiri hluti íbúanna býr í þéttbýli
   og íbúafjöldi hefur náð a.m.k. 1000 í þrjú ár samfellt.
           Áður en útsala er sett á stofn skal fara fram atkvæðagreiðsla
   kosningarbærra manna í því sveitarfélagi sem í hlut á og þarf meiri hluta
   greiddra atkvæða til þess að útsala sé leyfð.
           Áfengisútsala skal lögð niður ef það er samþykkt með meiri hluta
   greiddra atkvæða í sveitarfélaginu.
           Atkvæðagreiðsla, sem um getur í 2. og 3. mgr., skal fara fram er
   þriðjungur kjósenda eða meiri hluti hlutaðeigandi sveitarstjórnar krefst
   þess. Nú hefur verið fellt með atkvæðagreiðslu að stofna útsölu eða loka
   útsölu eða samþykkt að leggja niður útsölu og getur atkvæðagreiðsla þá
   ekki farið fram á ný fyrr en að tveimur árum liðnum.]^1)

   ^1)[13]L. 25/1989, 4. gr.

                                    11. gr.
           Heimild til að selja [áfengi innan lands]^1) hafa þeir einir, er
   hér greinir:

           [1. Áfengis- og tóbaksverslun ríkisins, sbr. lög um verslun
           ríkisins með áfengi og tóbak.
           2. Innflytjendur áfengis og heildsalar sem leyfi hafa samkvæmt
           lögum um verslun ríkisins með áfengi og tóbak; þó einungis til
           þeirra sem um ræðir í 1., 3.--5. og 7. tölul., svo og til sölu úr
           landi, til þeirra sem njóta úrlendisréttar og í tollfrjálsar
           forðageymslur. Þá hefur innflytjandi heimild til að selja áfengi
           þeim sem hafa leyfi til að selja áfengi í heildsölu.
           3. Framleiðendur áfengra drykkja, sbr. lög um verslun ríkisins með
           áfengi og tóbak; þó einungis til þeirra sem um ræðir í 1., 4. og
           5. tölul., til heildsala skv. 2. tölul., svo og til sölu úr landi,
           til þeirra sem njóta úrlendisréttar og í tollfrjálsar
           forðageymslur.
           4. Tollfrjálsar verslanir, sbr. VIII. kafla tollalaga.
           5. Veitingastaðir sem hafa almennt leyfi til áfengisveitinga, sbr.
           12. gr.
           6. Þeir sem hafa leyfi til að veita áfengi, sbr. 2. mgr. 20.
           gr.]^1)

           [7.]^1) [Lyfsalar og læknar sem rétt hafa til lyfjasölu, þó
           eingöngu það áfengi sem talið er í lyfjaskrá og aðeins til
           lyfja.]^2)

           Dómsmálaráðherra setur reglugerð^3) um áfengislyfjasölu lyfsala og
           lækna, sem rétt hafa til lyfjasölu, og skal meðal annars ákveða,
           hve mikið áfengi megi á hverju ári eða um ákveðið tímabil láta af
           hendi til hverrar lyfjabúðar (lyfsala eða læknis). Í reglugerðinni
           skal greina á milli áfengislyfja, sem hæf eru til nautnar, og
           áfengislyfja, sem óhæf eru til nautnar. Enginn lyfsali má láta úti
           áfengislyf, sem hæft er til nautnar, nema eftir löglegum lyfseðli
           læknis. Enginn læknir má ávísa úr lyfjabúð áfengislyfi, sem hæft
           er til nautnar, nema hann hafi fengið til þess sérstakt leyfi
           ráðherra, er ákveður, að fengnum tillögum landlæknis, hversu mikið
           áfengi viðkomandi læknir megi ávísa á ári, eða um ákveðið tímabil,
           og á hvern hátt. Landlæknir lætur lækni, sem sérstakt leyfi hefur
           fengið til áfengislyfjaávísana, í té hæfilega mörg eyðublöð undir
           slíkar ávísanir.

           [8.]^1) Dómsmálaráðherra setur reglugerð^4) um sölu vínanda til
           eldsneytis, er gerður hefur verið óhæfur til drykkjar, svo og um
           vínanda til iðnþarfa, efnarannsókna, náttúrugripasafna og annarra
           verklegra nota.

   ^1)[14]L. 94/1995, 5. gr.^2)[15]L. 25/1989, 5. gr.^3)[16]Rg. 116/1952 (um
   sölu áfengis til lækninga).^4)[17]Rg. 39/1935 (um sölu áfengis til iðnaðar
   o.fl.).

                                    12. gr.
           [Heimilt er lögreglustjóra að veita veitingastað, sem telst fyrsta
   flokks að því er snertir húsakynni, veitingar og þjónustu, almennt leyfi
   til áfengisveitinga. Áður en slíkt leyfi er veitt skal leita umsagnar
   hlutaðeigandi sveitarstjórnar og er óheimilt að veita leyfi ef
   sveitarstjórn er leyfisveitingu mótfallin. Áður en sveitarstjórn lætur
   uppi umsögn skal hún leita álits áfengisvarnanefndar, sbr. 1. mgr. 30. gr.
           Þriggja manna nefnd, sem dómsmálaráðherra skipar, skal dæma um það
   hvort veitingastaður telst fyrsta flokks. Ráðherra skipar formann
   nefndarinnar án tilnefningar en áfengisvarnaráð og Samband veitinga- og
   gistihúsa tilnefna hvort einn mann. Skipunartími nefndarinnar er fjögur
   ár.
           Leyfi til áfengisveitinga skal ekki veitt til lengri tíma en
   fjögurra ára í senn. Nú er sótt um endurnýjun leyfis og skal þá framlengja
   fyrra leyfi til bráðabirgða meðan sú umsókn er til meðferðar. Leyfi skal
   bundið við nafn veitingamanns og veitir leyfishafa aðeins rétt til
   veitinga í því húsnæði er hann hefur þegar leyfi er veitt. Taki nýr
   veitingamaður við rekstri skal hann sækja um nýtt leyfi. Meðan sú umsókn
   er til meðferðar skal gefa út leyfi til bráðabirgða með sömu skilmálum og
   fyrra leyfi. Öll leyfi skulu gefin út með fyrirvara um að stytta megi
   leyfistímann án skaðabótaskyldu fyrir ríkissjóð ef sérstakar ástæður mæla
   með því að mati dómsmálaráðherra.
           Leyfi til áfengisveitinga skal bundið því skilyrði að
   veitingastaður hafi á boðstólum mat og fjölbreytta óáfenga drykki við
   hóflegu verði. Leyfi má binda frekari skilyrðum sem lögreglustjóri eða
   sveitarstjórn telja nauðsynleg. Dómsmálaráðherra getur sett almennar
   reglur um skilyrði fyrir leyfisveitingu. Ef veitingamaður brýtur gegn
   settum skilyrðum eða uppfyllir þau ekki lengur skal lögreglustjóri þegar
   fella leyfi úr gildi.
           Skylt er lögreglumönnum að gefa sérstakar gætur að starfsemi
   þeirra veitingastaða sem hafa leyfi til áfengisveitinga. Ráðherra getur
   ákveðið nánar hvernig eftirliti með veitingastöðum þessum skuli háttað.
   Skulu leyfishafar endurgreiða ríkissjóði kostnað af eftirliti eftir reglum
   sem ráðherra setur.
           Nánari fyrirmæli um áfengisveitingar, þar á meðal um veitingatíma,
   álagningu og eftirlit með veitingastöðum, skulu sett í reglugerð.^1) Áður
   en slík reglugerð er sett skal leita umsagnar áfengisvarnaráðs og Sambands
   veitinga- og gistihúsa.]^2)

   ^1)[18]Rg. 425/1989, sbr. [19]165/1993 og [20]604/1995 (um sölu og
   veitingar áfengis). [21]Erbr. 212/1991.^2)[22]L. 25/1989, 6. gr.

                                    13. gr.
           Áfengis- og tóbaksverslun ríkisins, útsölur hennar og
   veitingastaðir, sem leyfi hafa til veitingar áfengra drykkja, mega aðeins
   afhenda áfengi gegn staðgreiðslu.
           Ákvæði greinar þessarar gilda eigi um sölu vínanda til lyfsala og
   lækna, sem rétt hafa til lyfjasölu, sbr. 11. gr.

                                    14. gr.
           Áfengissölubúðir skulu vera lokaðar á helgidögum þjóðkirkjunnar og
   frá hádegi á laugardögum og aðfangadögum stórhátíða; einnig þá daga, er
   almennar kosningar til Alþingis og sveitarstjórna fara fram, svo og
   sumardaginn fyrsta, 1. maí, 17. júní og fyrsta mánudag í ágúst.
           Lögreglustjórum er heimilt að loka áfengisútsölu eða banna
   vínveitingar á veitingastöðum, sem leyfi hafa til áfengisveitinga,
   fyrirvaralaust um lengri eða skemmri tíma, þegar sérstaklega stendur á.
   Áfengis- og tóbaksverslun ríkisins eða veitingamaður, sem í hlut á, getur
   skotið ákvörðun lögreglustjóra til dómsmálaráðherra. ...^1)
           Á sama hátt er lögreglustjórum heimilt, ef sérstaklega stendur á,
   að banna um stundarsakir afhendingu áfengissendinga, þar á meðal úr pósti.

   ^1)[23]L. 37/1993, 36. gr.

                                    15. gr.
           [Dómsmálaráðherra setur reglugerð^1) um sölu áfengis samkvæmt
   þessum kafla.]^2)
           [Auk eftirlits með veitingastöðum, sem leyfi hafa til
   áfengisveitinga, sbr. 5. og 6. mgr. 12. gr., skulu lögreglumenn gefa
   sérstakar gætur að starfsemi þeirra sem heimild hafa til framleiðslu eða
   sölu áfengis, sbr. 2. og 3. tölul. 11. gr., og þeirra sem hafa leyfi til
   að veita áfengi skv. 2. mgr. 20. gr. Í reglugerð skal kveða nánar á um
   eftirlit þetta.
           Skattstjórar skulu láta lögreglustjórum í té skrá yfir þá aðila
   sem eru gjaldskyldir skv. 1. mgr. 2. gr. laga um gjald af áfengi.]^3)

   ^1)[24]Rg. 425/1989, sbr. [25]165/1993 og [26]604/1995 (um sölu og
   veitingar áfengis).^2)[27]L. 38/1988, 5. gr.^3)[28]L. 94/1995, 6. gr.

                                   V. kafli.

                           Meðferð áfengis í landinu.

                                    16. gr.
           Áfengi má ekki afhenda né veita neinum, sem er bersýnilega
   ölvaður.
           Óheimilt er að selja þeim manni áfengi, er sekur hefur gerst um
   óleyfilega sölu eða bruggun áfengis. Skylt er að tilkynna útsölustöðum
   Áfengis- og tóbaksverslunar ríkisins jafnóðum, hverjir gerst hafa sekir um
   óleyfilega sölu eða bruggun áfengis.
           Yngri mönnum en 20 ára má ekki selja, veita eða afhenda áfengi með
   nokkrum hætti. Ávallt þegar ástæða er til að ætla, að kaupandi eða
   viðtakandi áfengis hafi ekki náð þessum aldri, skal sá, sem selur, veitir
   eða afhendir það, láta hlutaðeiganda sanna aldur sinn á þann hátt að sýna
   nafnskírteini með mynd eða á annan fullnægjandi hátt.
           ...^1)

   ^1)[29]L. 94/1995, 7. gr.

                                  [16. gr. a.

           Hvers konar auglýsingar á áfengi og einstökum áfengistegundum eru
   bannaðar. Enn fremur er bannað að sýna neyslu eða hvers konar aðra meðferð
   áfengis í auglýsingum eða upplýsingum um annars konar vöru eða þjónustu.
           Með auglýsingu er átt við hvers konar tilkynningar til almennings
   vegna markaðssetningar þar sem sýndar eru í máli eða myndum
   áfengistegundir eða atriði tengd áfengisneyslu, svo sem áfengisvöruheiti
   eða auðkenni, eftirlíkingar af áfengisvarningi, spjöld eða annar svipaður
   búnaður, útstillingar, dreifingu prentaðs máls og vörusýnishorna og þess
   háttar.
           Bannið tekur með sama hætti til auglýsinga sem eingöngu fela í sér
   firmanafn og/eða firmamerki áfengisframleiðanda. Þó er framleiðanda, sem
   auk áfengis framleiðir aðrar drykkjarvörur, heimilt að nota firmanafn eða
   merki í tengslum við auglýsingu þeirra drykkja enda megi augljóst vera að
   um óáfenga drykki sé að ræða í skilningi laganna og ekki vísað til hinnar
   áfengu framleiðslu.
           Undanþegið banni við áfengisauglýsingum er:

           1. Auglýsingar á erlendum tungumálum í erlendum prentritum sem
           flutt eru til landsins, nema megintilgangur ritsins eða
           innflutningsins sé að auglýsa áfengi.
           2. Auðkenni með firmanafni og/eða firmamerki á venjulegum búnaði
           til áfengisveitinga á veitingastað þar sem áfengisveitingar eru
           heimilaðar.
           3. Auðkenni með firmanafni og/eða firmamerki á flutningatækjum
           áfengisframleiðanda, vöruumbúðum, bréfsefni eða öðru sem beinlínis
           tengist starfsemi hans.]^1)

   ^1)[30]L. 94/1995, 8. gr.

                                    17. gr.
           ...^1)
           Áfengissendingar skulu greinilega merktar þannig, að séð verði á
   umbúðum, að innihald sendingarinnar sé áfengi ætlað til neyslu. Nú leikur
   vafi á, hvort áfengi sé í sendingu, og skal þá hlutaðeigandi
   afgreiðslumaður, þar á meðal póstafgreiðslumaður neita að taka við
   sendingu.

   ^1)[31]L. 94/1995, 9. gr.

                                    18. gr.
           Með þeirri undantekningu, sem í 10., 11., 12. og 20. gr. segir,
   skal öllum óheimilt að veita, selja eða láta af hendi áfengi til annarra
   manna gegn því, að gjald eða annað verðmæti komi fyrir.

                                    19. gr.
           Láti nokkur viðgangast ólöglegan tilbúning áfengis, ólöglega sölu
   eða geymslu þess í húsum sínum eða á landi sínu, [skal refsa honum
   samkvæmt lögum þessum].^1) Sama refsing liggur við, ef skip, bátar eða
   önnur flutningatæki eru með vitund og vilja eigandans notuð til geymslu,
   flutnings eða sölu ólöglegs áfengis.
           [Með sama hætti skal refsa þeim er hefur áfengi í vörslu sinni sem
   látið hefur verið af hendi andstætt ákvæðum 18. gr.]^2)
           ...^3)
           [Heimilt er]^2) að rannsaka, hvort bifreiðar hafi áfengi
   meðferðis, þó að það sé löglega keypt, enda liggi fyrir rökstuddur grunur
   um, að áfengið sé ætlað til ólöglegrar sölu.
           Nú finnst áfengi í bifreið, þegar svo stendur á sem í næstu
   málsgrein hér á undan segir, og skal þá refsa eiganda þess, sem hann væri
   sekur um ólöglega áfengissölu, nema leiddar séu að því sterkar líkur, að
   áfengið sé ekki ætlað til sölu.
           Ökumönnum leigubifreiða og annarra almenningsbifreiða er bannað að
   taka ölvuð ungmenni yngri en 20 ára til flutnings í bifreiðum sínum eða
   leyfa þeim áfengisneyslu þar. Þó skal heimilt að flytja slík ungmenni án
   tafar til heimila þeirra, til lögregluyfirvalda og á sjúkrahús. Þá er
   ölvaður maður óskar flutnings með leigubifreið eða annarri
   almenningsbifreið, eða farþegi í slíku farartæki neytir áfengis í því,
   skal bifreiðarstjóri krefjast þess, að hlutaðeigandi sanni aldur sinn með
   nafnskírteini með mynd eða á annan fullnægjandi hátt, ef hann hefur ástæðu
   til að ætla, að hlutaðeigandi hafi ekki náð 20 ára aldri.

   ^1)[32]L. 52/1978, 2. gr.^2)[33]L. 94/1995, 10. gr.^3)[34]L. 19/1991, 194.
   gr.

                                    20. gr.
           Bannað er að neyta áfengis í veitingastofum, veitingatjöldum eða
   öðrum þeim stöðum, þar sem veitingar fara fram, sbr. þó 12. gr. og 2. mgr.
   þessarar greinar. Sama gildir og um félagsherbergi.
           Lögreglustjóri má þó veita félögum manna leyfi til áfengisveitinga
   í félagsherbergjum eða almennum veitingastöðum, öðrum en þeim, er um getur
   í 12. gr. Slíkt leyfi má þó einungis veita stjórnum félaganna, þegar um er
   að ræða árshátíðir félaganna eða samkvæmi innanfélagsmanna og gesta
   þeirra, sem haldin eru af sérstöku tilefni. Eigi má þó veita leyfi, nema
   sýnt sé, að félagsskapurinn í heild eða einstakir félagsmenn hafi ekki
   hagnað af. Slík [leyfi]^1) má ekki veita skemmtifélögum. Ekki má heldur
   veita leyfi samkvæmum félaga, sem ætla má að til sé stofnað í tekjuskyni
   fyrir veitinga- eða skemmtistaði. Sannist það, að félög misnoti
   áfengisveitingaleyfi eða afli þess undir fölsku yfirskini, missa þau rétt
   til að fá slík leyfi í tvö ár.
           Bannað er að bera með sér áfengi inn á veitingastaði, annað en
   það, sem þangað er flutt til heimilla veitinga. Á sama hátt er bannað að
   bera með sér áfengi út af veitingastað.
           Ungmennum yngri en 18 ára er óheimil dvöl eftir kl. 8 að kvöldi á
   veitingastað, þar sem [veitingar áfengis]^1) eru leyfðar, nema í fylgd með
   foreldrum sínum eða maka. Dyraverðir, eftirlitsmenn og framreiðslumenn
   skulu láta ungmenni, er koma á slíka staði eða dveljast þar eftir kl. 8 að
   kvöldi án samfylgdar foreldra sinna eða maka, sanna aldur sinn á þann hátt
   að sýna nafnskírteini með mynd eða á annan fullnægjandi hátt, enda sé
   ástæða til að ætla, að hlutaðeigandi hafi ekki náð 18 ára aldri.

   ^1)[35]L. 25/1989, 8. gr.

                                   VI. kafli.

                                     Ölvun.

                                    21. gr.
           Hver sá, sem sökum ölvunar veldur óspektum, hættu eða hneyksli á
   almannafæri, opinberum samkomum, í bifreiðum eða öðrum farartækjum eða
   skipum, skal sæta ábyrgð samkvæmt lögum þessum.

                                    22. gr.
           Hver embættismaður eða starfsmaður ríkisins eða opinberra
   stofnana, sem er ölvaður, þegar hann er að gegna embætti sínu eða starfi,
   skal sæta refsingu. Sé um miklar sakir að ræða eða brot ítrekað, varðar
   það frávikningu úr stöðunni um stundarsakir eða að fullu og öllu. Eigi
   læknir í hlut, skal hann missa lækningaleyfi sitt ásamt embættinu.
           Sömu refsingu skal hver sá læknir sæta, þótt hann sé ekki
   embættismaður, sem er ölvaður, þegar hann er að gegna læknisstörfum, og
   kemur þá missir lækningaleyfis um stundarsakir eða fyrir fullt og allt í
   stað embættis- eða sýslunarmissis.

                                    23. gr.
           Séu lyfsalar eða þjónar þeirra ölvaðir við störf sín, sæta þeir
   sömu refsingu og læknar.

                                    24. gr.
           Ef flugmenn, bifreiðarstjórar, skipstjórar, stýrimenn, bátsformenn
   eða vélstjórar eru undir áhrifum áfengis við flug, akstur, stjórn skips
   eða vélar, varðar það missi réttar til að stjórna flugvél, bifreið, skipi,
   bát eða vél um stundarsakir, þó eigi skemur en 3 mánuði, eða fyrir fullt
   og allt, ef miklar sakir eru eða brot er ítrekað.
           Sömu refsingu skulu framangreindir menn sæta, þótt annar hafi haft
   með höndum starf þeirra í farartækinu, ef þeir eru sjálfir í því og áttu
   að annast starfið, en vanræktu það sökum ölvunar og verulegt slys hlaust
   af því.
           Það varðar refsingu að veita mönnum þeim, sem tilgreindir eru í 1.
   mgr., áfengi, þegar þeir eru að störfum.
           Ákveða skal í reglugerð, að flugmönnum, bifreiðarstjórum og
   stjórnendum hvers konar farartækja, sem annast mannflutninga, sé bannað að
   neyta áfengis vissan tíma áður en þeir hefja störf sín.

                                    25. gr.
           Leiki vafi á, hvort sakborningur samkvæmt þessum kafla sé undir
   áhrifum áfengis, skal bæði [lögreglu]^1) og sakborning heimilt að láta
   skera úr því með blóðrannsókn, sem læknir eða annar kunnáttumaður
   framkvæmir.

   ^1)[36]L. 92/1991, 53. gr.

                                  VII. kafli.

                                 Áfengisvarnir.

                                    26. gr.
           [Ráðherra skipar áfengisvarnaráðunaut til fimm ára í senn.]^1)
   Skal hann skipaður að fengnum tillögum frá stjórnum þeirra
   bindindisfélaga, sem styrks njóta af opinberu fé til bindindisstarfsemi.
           Áfengisvarnaráðunautur starfar samkvæmt erindisbréfi, sem
   [ráðherra]^1) setur honum. Um ákvörðun launa hans fer eftir ákvæðum laga
   um [réttindi og skyldur starfsmanna ríkisins].^1)

   ^1)[37]L. 83/1997, 53. gr.

                                    27. gr.
           Áfengisvarnaráð skal skipað fimm mönnum. Áfengisvarnaráðunauturinn
   er sjálfkjörinn formaður ráðsins, en hinir fjórir, ásamt jafnmörgum
   varamönnum, skulu kosnir hlutfallskosningu í sameinuðu Alþingi að
   afstöðnum hverjum almennum alþingiskosningum. [Heilbrigðismálaráðherra]^1)
   skipar varaformann ráðsins, að fengnum tillögum frá stjórnum þeirra
   bindindisfélaga, sem styrks njóta af opinberu fé. Áfengisvarnaráð skal
   hafa skrifstofu í Reykjavík. Veitir áfengisvarnaráðunautur henni forstöðu.
   Kostnaður við störf áfengisvarnaráðs greiðist úr ríkissjóði.

   ^1)[38]L. 52/1978, 3. gr.

                                    28. gr.
           Áfengisvarnaráð fer með yfirstjórn allra áfengisvarna í landinu.
   Það skal stuðla að bindindissemi, vinna gegn neyslu áfengra drykkja og
   reyna í samráði við ríkisstjórn, áfengisvarnanefndir og bindindissamtök að
   afstýra skaðlegum áhrifum áfengisneyslu.
           Áfengisvarnaráð skal hafa umsjón með áfengisvarnanefndum, samræma
   störf þeirra og vera þeim til aðstoðar og leiðbeiningar í hvívetna. Það
   skal fylgjast sem best með áfengis- og bindindismálum og veita hlutlausar
   upplýsingar um þau til blaða og annarra aðila, er óska þeirra.
           Umsagnar áfengisvarnaráðs skal jafnan leita, áður en reglugerðir
   samkvæmt lögum þessum eru settar. Álits þess skal einnig leita varðandi
   verðlagningu áfengis.
           Að öðru leyti fer áfengisvarnaráð með þau störf, sem lög þessi
   ákveða.
           Nánari ákvæði um störf áfengisvarnaráðs skulu sett í reglugerð.^1)

   ^1)[39]Rg. 130/1954 (um áfengisvarnaráð). [40]Um birtingu síðustu
   málsgreinar 28. gr., sjá Stjtíð. A 1972, bls. 100.

                                    29. gr.
           Af ágóða Áfengis- og tóbaksverslunar ríkisins skal árlega leggja í
   gæsluvistarsjóð framlag, eins og ákveðið er í lögum um meðferð ölvaðra
   manna og drykkjusjúkra (nr. 39 19. maí 1964), og fer um meðferð fjár þessa
   eftir ákvörðun heilbrigðisstjórnar, sbr. nefnd lög.

                                    30. gr.
           Áfengisvarnanefndir skulu vera í öllum hreppum og kaupstöðum
   landsins, þriggja manna í hreppum, sjö manna í kaupstöðum, öðrum en
   Reykjavík, þar sem nefndin er skipuð níu mönnum. Ráðherra skipar formann
   nefndanna, að fengnum tillögum áfengisvarnaráðs, en að öðru leyti skulu
   nefndarmenn kosnir af hlutaðeigandi hreppsnefndum og bæjarstjórnum. Skylt
   er að viðhafa hlutfallskosningu, ef óskað er. Kjörtími nefndarmanna er
   fjögur ár. Nefndirnar skulu vera ólaunaðar, en kostnaður við störf þeirra,
   ef einhver er, greiðist úr ríkissjóði að öðru leyti en því, að
   hlutaðeigandi hreppur eða kaupstaður greiðir fyrir nauðsynlegt húsnæði
   handa þeim.
           Áfengisvarnanefndir skulu vera ráðgefandi um öll bindindis- og
   áfengismál fyrir sveitarstjórnir, lögreglustjóra, áfengisvarnaráð,
   ríkisstjórn og aðra þá aðila, sem komið geta til greina í því sambandi.
   Verksvið nefndanna skal að öðru leyti ákveðið í reglugerð,^1) sem ráðherra
   gefur út, að fengnum tillögum áfengisvarnaráðs.
           [Heilbrigðismálaráðherra]^2) er heimilt að fela félagsmálaráði
   Reykjavíkur störf áfengisvarnanefndar í Reykjavík að nokkru eða öllu
   leyti. Ráðherra kveður nánara á um starfssvið nefndanna að þessu leyti í
   reglugerð.^3)
           Nú ákveður sveitarstjórn utan Reykjavíkur að stofna félagsmálaráð,
   og getur þá [heilbrigðismálaráðherra]^2) með sama hætti falið því störf
   áfengisvarnanefndar að nokkru eða öllu leyti.

   ^1)[41]Rg. 595/1982 (um áfengisvarnanefndir).^2)[42]L. 52/1978, 4.
   gr.^3)[43]Rg. 121/1971.

                                    31. gr.
           Í öllum skólum, er opinbers styrks njóta, skal fara fram fræðsla
   um áhrif áfengisnautnar. Sérstaka áherslu skal leggja á að upplýsa, hvaða
   áhrif ofnautn áfengis hefur á líkama mannsins, vinnuþrek, siðferðisþroska
   hans og sálarlíf, á heimili manna, umgengnisvenjur og almenna siðfágun, á
   fjárhag einstaklinga og þjóðarinnar, á öryggi í vandasömu starfi og
   atvinnu manna almennt. Enn fremur skal veita fræðslu um það, hver sé
   öruggasta leiðin til að forðast ofnautn áfengis.
           Fræðslumálastjórninni skal skylt að sjá svo um, að skólarnir eigi
   þess jafnan kost að fá hentugar kennslubækur og kennslukvikmyndir til
   fræðslu um áhrif áfengisnautnar, eftir því sem við á á hverju skólastigi.
           Ráðherra setur með reglugerð^1) nánari fyrirmæli um fræðslu
   samkvæmt þessari grein, þar á meðal um fjölda kennslustunda í hverjum
   skóla.

   ^1)[44]Rg. 103/1956 (um bindindisfræðslu).

                                    32. gr.
           Ríkisstjórnin skal láta auglýsa í skipum, sem annast
   farþegaflutning með ströndum landsins, á veitingahúsum, pósthúsum og
   símastöðvum og öðrum þeim stöðum, sem þurfa þykir, útdrátt úr lögum
   þessum.

                                  VIII. kafli.

                                  Refsiákvæði.

                                    33. gr.
           [Brot gegn lögum þessum eða reglum settum samkvæmt þeim varða
   sektum, varðhaldi eða fangelsi allt að 6 árum. [Meðferð ávinnings af
   brotum á lögum þessum er refsiverð eftir því sem segir í 264. gr. almennra
   hegningarlaga. Tilraun og hlutdeild í brotum á lögum þessum eru
   refsiverðar eftir því sem segir í III. kafla almennra hegningarlaga.]^1)
           Við ákvörðun sektar skal hafa hliðsjón af útsöluverði sambærilegs
   áfengis hjá Áfengis- og tóbaksverslun ríkisins.
           Brot gegn 3. og 7. gr. varða fangelsi auk sektar, ef áfengið hefur
   verið ætlað til sölu eða veitinga fyrir borgun og brot er margítrekað eða
   að öðru leyti stórfellt.
           Ef maður gerir sér að atvinnu ólöglega áfengissölu eða veitingar
   eða slíkt brot er margítrekað, varðar það fangelsi auk sektar. Sama er um
   brot veitingamanns, sem leyfi hefur til áfengisveitinga, og brot er
   margítrekað eða að öðru leyti stórfellt.]^2)

   ^1)[45]L. 10/1997, 5. gr.^2)[46]L. 52/1978, 5. gr.

                                    34. gr.
           [Gera skal upptækt til ríkissjóðs:

           a. Áfengi, sem ólöglega er flutt til landsins.
           b. Áfengi, sem skotið er undan innsigli eða vanrækt að skýra frá.
           c. Áfengi, sem flutt er eða geymt ólöglega í bifreið, sbr. 4. mgr.
           19. gr.
           d. Áfengi, sem borið er ólöglega inn á veitingastað eða út af
           honum.
           e. Áfengi, sem ungmenni yngri en 20 ára hafa undir höndum.
           f. Áfengi í vörslu þeirra, sem brotlegir gerast skv. 21. gr.]^1)

   ^1)[47]L. 52/1978, 6. gr.

                                    35. gr.
           [Skip, sem áfengi er ólöglega flutt með hingað til lands, sbr. 3.
   gr., skal ávallt vera að veði til tryggingar greiðslu á sektum og
   málskostnaði, og má kyrrsetja það og selja, að undangengnu fjárnámi, til
   lúkningar hvoru tveggja.
           Sama gildir um skip, þá er skipstjóri skýrir rangt frá um áfengi,
   er hann hefur meðferðis, eða dregur að skýra frá áfengisbirgðum, sbr. 4.
   gr.
           Flytji skip hingað ólöglega áfengi, svo að telja megi það
   verulegan hluta af farmi þess, er heimilt að gera skipið upptækt til
   ríkissjóðs.
           Ákvæði greinar þessarar gilda einnig um flugvélar eða annan
   farkost, sem áfengi hefur verið flutt með.]^1)

   ^1)[48]L. 52/1978, 7. gr.

                                    36. gr.
           [Ef áfengi er flutt inn í því skyni að selja það eða veita fyrir
   borgun [andstætt ákvæðum 3., sbr. 11. gr.]^1) telst brot fullframið, þegar
   áfengið hefur verið flutt inn í landhelgi.]^2)

   ^1)[49]L. 94/1995, 11. gr.^2)[50]L. 52/1978, 8. gr.

                                    37. gr.
           [Misbeiti læknir lækningaleyfi sínu til þess að útvega mönnum
   áfengi til neyslu, með því að láta af hendi áfengi eða áfeng lyf eða
   lyfseðil á áfengi, án þess að áfengið sé nauðsynlegt til lækninga, skal
   hann sæta refsingu samkvæmt lögum þessum.
           Sama gildir um lyfsala og starfsmenn þeirra, ef þeir misnota
   aðstöðu sína til þess að selja mönnum áfengi til neyslu.
           Sé brot margítrekað eða að öðru leyti stórfellt, skal svipta
   sökunaut leyfi til þess að láta af hendi áfengi eða áfengisblöndur eða
   gefa út áfengisseðla.]^1)

   ^1)[51]L. 52/1978, 9. gr.

                                    38. gr.
           [Misnoti veitingamaður, sem leyfi hefur til áfengisveitinga, leyfi
   sitt með því að veita áfengi á öðrum tímum eða á annan hátt en honum er
   heimilt, eða aðrar [áfengistegundir],^1) svo og með því að selja eða
   afhenda áfengi, án þess að neytt sé á staðnum, eða hann brýtur á annan
   hátt fyrirmæli, sem um áfengisveitingar gilda, varðar það refsingu
   samkvæmt lögum þessum, svo og sviptingu veitingaleyfis um stundarsakir og
   fyrir fullt og allt, ef brot er margítrekað eða að öðru leyti stórfellt.
           Brot þjónustumanna varða og refsingu samkvæmt lögum þessum.]^2)

   ^1)[52]L. 25/1989, 9. gr.^2)[53]L. 52/1978, 10. gr.

                                    39. gr.
           ...^1)

   ^1)[54]L. 52/1978, 11. gr.

                                    40. gr.
           [Verði maður, sem leyfi hefur til veitingastarfsemi, sekur um brot
   á lögum þessum, og brot á sér stað í sambandi við atvinnurekstur hans, og
   skal þá auk refsingar svipta hann veitingaleyfi um stundarsakir eða fyrir
   fullt og allt, ef brot er margítrekað eða að öðru leyti stórfellt.]^1)

   ^1)[55]L. 52/1978, 12. gr.

                                    41. gr.
           ...^1)

   ^1)[56]L. 52/1978, 13. gr.

                                    42. gr.
           [Hafi bifreiðastjóri ítrekað gerst sekur um ólöglega áfengissölu,
   varðar það hann missi réttar til að stjórna bifreið um stundarsakir, þó
   eigi skemur en 3 mánuði, eða fyrir fullt og allt, ef miklar sakir eru eða
   brot margítrekað.]^1)

   ^1)[57]L. 52/1978, 14. gr.

                                  43.--45. gr.
           ...^1)

   ^1)[58]L. 52/1978, 15. gr.

                                    46. gr.
           [Sá, sem kemur því til leiðar með fortölum eða fjárframlögum,
   heitum, hótunum eða ráðum sínum, að brotin verði ákvæði 3. gr., 1. mgr. 6.
   gr. eða 7. gr., veitir til þess aðstoð í orði eða verki, tekur þátt í
   gróða af þeim brotum eða aðstoðar aðra til að halda þeim gróða, skal, þótt
   hann verði ekki talinn aðalmaður í verknaðinum, sæta refsingu samkvæmt
   lögum þessum.]^1)

   ^1)[59]L. 52/1978, 16. gr.

                                   IX. kafli.

                                  Ýmis ákvæði.

                                    47. gr.
           ...^1)
           Gera skal aðför hjá hinum seku til lúkningar sektum samkvæmt lögum
   þessum, og því aðeins skulu þeir afplána sektir í fangelsi, að fé þeirra
   hrökkvi ekki fyrir þeim.
           [Fjárnám fyrir sektum og kostnaði skal gera í bátum og öðrum
   flutningatækjum, sem notuð eru til ólöglegs áfengisflutnings.]^2)

   ^1)[60]L. 84/1971, 3. gr.^2)[61]L. 52/1978, 17. gr.

                                    48. gr.
           ...^1)

   ^1)[62]L. 94/1995, 12. gr.

                                    49. gr.
           Fara skal með mál út af brotum á lögum þessum og reglum að hætti
   opinberra mála.

                                    50. gr.
           ...^1)

   ^1)[63]L. 94/1995, 13. gr.

References

   Visible links
   1. http://www.althingi.is/dba-bin/lawformpr.pl?lnr=1969082
   2. file://ekkitil/ekkitil.html?1989025#g1
   3. file://ekkitil/ekkitil.html?1995094#g1
   4. file://ekkitil/ekkitil.html?1985007#g1
   5. file://ekkitil/ekkitil.html?1989025#g2
   6. file://ekkitil/ekkitil.html?1989025#g3
   7. file://ekkitil/ekkitil.html?1985007#g2
   8. file://ekkitil/ekkitil.html?1995094#g2
   9. file://ekkitil/ekkitil.html?1988038#g2
  10. file://ekkitil/ekkitil.html?1988038#g3
  11. file://ekkitil/ekkitil.html?1995094#g3
  12. file://ekkitil/ekkitil.html?1995094#g4
  13. file://ekkitil/ekkitil.html?1989025#g4
  14. file://ekkitil/ekkitil.html?1995094#g5
  15. file://ekkitil/ekkitil.html?1989025#g5
  16. file://ekkitil/ekkitil.html?REGL/1952116
  17. file://ekkitil/ekkitil.html?REGL/1935039
  18. file://ekkitil/ekkitil.html?REGL/1989425
  19. file://ekkitil/ekkitil.html?REGL/1993165
  20. file://ekkitil/ekkitil.html?REGL/1995604
  21. file://ekkitil/ekkitil.html?REGL/1991212
  22. file://ekkitil/ekkitil.html?1989025#g6
  23. file://1993037.html#g36
  24. file://ekkitil/ekkitil.html?REGL/1989425
  25. file://ekkitil/ekkitil.html?REGL/1993165
  26. file://ekkitil/ekkitil.html?REGL/1995604
  27. file://ekkitil/ekkitil.html?1988038#g5
  28. file://ekkitil/ekkitil.html?1995094#g6
  29. file://ekkitil/ekkitil.html?1995094#g7
  30. file://ekkitil/ekkitil.html?1995094#g8
  31. file://ekkitil/ekkitil.html?1995094#g9
  32. file://ekkitil/ekkitil.html?1978052#g2
  33. file://ekkitil/ekkitil.html?1995094#g10
  34. file://1991019.html#g194
  35. file://ekkitil/ekkitil.html?1989025#g8
  36. file://ekkitil/ekkitil.html?1991092#g53
  37. file://ekkitil/ekkitil.html?1997083#g53
  38. file://ekkitil/ekkitil.html?1978052#g3
  39. file://ekkitil/ekkitil.html?REGL/1954130
  40. file://ekkitil/ekkitil.html?REGL/1954130#g28
  41. file://ekkitil/ekkitil.html?REGL/1982595
  42. file://ekkitil/ekkitil.html?1978052#g4
  43. file://ekkitil/ekkitil.html?REGL/1971121
  44. file://ekkitil/ekkitil.html?REGL/1956103
  45. file://ekkitil/ekkitil.html?1997010#g5
  46. file://ekkitil/ekkitil.html?1978052#g5
  47. file://ekkitil/ekkitil.html?1978052#g6
  48. file://ekkitil/ekkitil.html?1978052#g7
  49. file://ekkitil/ekkitil.html?1995094#g11
  50. file://ekkitil/ekkitil.html?1978052#g8
  51. file://ekkitil/ekkitil.html?1978052#g9
  52. file://ekkitil/ekkitil.html?1989025#g9
  53. file://ekkitil/ekkitil.html?1978052#g10
  54. file://ekkitil/ekkitil.html?1978052#g11
  55. file://ekkitil/ekkitil.html?1978052#g12
  56. file://ekkitil/ekkitil.html?1978052#g13
  57. file://ekkitil/ekkitil.html?1978052#g14
  58. file://ekkitil/ekkitil.html?1978052#g15
  59. file://ekkitil/ekkitil.html?1978052#g16
  60. file://ekkitil/ekkitil.html?1971084#g3
  61. file://ekkitil/ekkitil.html?1978052#g17
  62. file://ekkitil/ekkitil.html?1995094#g12
  63. file://ekkitil/ekkitil.html?1995094#g13
