                                    dálkum.

   --------------------------------------------------------------------------

                  Lög um leit, rannsóknir og vinnslu kolvetnis

                              2001 nr. 13 13. mars

   --------------------------------------------------------------------------

              [2]Ferill málsins á Alþingi.   [3]Frumvarp til laga.

 Tóku gildi 16. maí 2001. EES-samningurinn: XVI. viðauki tilskipun 93/38/EBE og
                        IV. viðauki tilskipun 94/22/EB.

                    I. kafli. Gildissvið og skilgreiningar.
                               1. gr. Gildissvið.
  Lög þessi taka til leitar, rannsókna og vinnslu kolvetnis og flutnings þess
   eftir leiðslukerfi utan netlaga í landhelgi, efnahagslögsögu og landgrunni
   Íslands. Lögin taka einnig til hafstöðva nema annað sé ákveðið í lögum eða
                     reglum settum með stoð í lögum þessum.
                             2. gr. Skilgreiningar.
 Kolvetni merkir í lögum þessum jarðolía, jarðgas eða annars konar kolvetni sem
er til staðar í jarðlögum undir hafsbotni frá náttúrunnar hendi og nýtanlegt er
                       í loftkenndu eða fljótandi formi.
                         Hafstöð merkir í lögum þessum:
   1. Búnaður, svo sem pallar, leiðslukerfi og önnur mannvirki í efnahagslögsögu
           og landgrunni Íslands sem notuð eru í kolvetnisstarfsemi.
    2. Hvers konar flutningstæki sem nýtt eru til kolvetnisstarfsemi meðan þau
                               liggja við festar.
     Leit merkir í lögum þessum könnun á almennum skilyrðum til myndunar og
 varðveislu kolvetnis, afmörkun svæða þar sem slík skilyrði eru hagstæð og leit
   að kolvetnisauðlindum með mælingum úr lofti, á láði eða hafsbotni eða með
  sýnatöku úr efstu jarðlögum hafsbotnsins, t.d. með grunnum borunum eða töku
                                    kjarna.
                       Rannsóknir merkja í lögum þessum:
                               1. Leit að kolvetni.
       2. Mat á stærð, legu og vinnslueiginleikum kolvetnisgeymis með borun
                        leitarholna og borholumælingum.
Vinnsla merkir í lögum þessum vinnsla kolvetnis úr kolvetnisgeymi, þ.m.t. borun
vinnsluholna, dæling eða leiðsla kolvetnis til yfirborðs, niðurdæling kolvetnis
   og annarra efna, meðhöndlun og geymsla kolvetnis fyrir flutning, útskipun
kolvetnis ásamt byggingu, uppsetningu, starfrækslu og lokun hafstöðvar ætlaðrar
                              til slíkrar vinnslu.

                      II. kafli. Eignarréttur að kolvetni.
   3. gr. Íslenska ríkið er eigandi kolvetnis skv. 1. gr. Leit, rannsóknir og
  vinnsla kolvetnis eru háðar leyfi iðnaðarráðherra í samræmi við ákvæði laga
                                    þessara.

                               III. kafli. Leit.
                            4. gr. Leyfi til leitar.
Iðnaðarráðherra veitir leyfi til leitar að kolvetni með rannsóknir og vinnslu að
                                   markmiði.
         Áður en veitt er leyfi til leitar skal ráðherra leita umsagnar
                 sjávarútvegsráðuneytis og umhverfisráðuneytis.
                                 5. gr. Umsókn.
 Í umsóknum um leyfi til leitar að kolvetni skal koma skýrt fram hver tilgangur
    sé með öflun leyfis ásamt ítarlegum upplýsingum um fyrirhugaða starfsemi
               umsækjanda eftir nánari ákvörðun iðnaðarráðherra.
                      6. gr. Tímalengd og skilyrði leyfis.
  Leyfi til leitar að kolvetni skal veitt til þriggja ára í senn nema styttri
                        leyfistími sé nefndur í leyfinu.
   Leyfi til leitar að kolvetni veitir leyfishafa ekki rétt til borunar eftir
  kolvetni, vinnslu kolvetnis eða forgangsrétt til að fá slíkt leyfi síðar. Þó
   getur slíkt leyfi falið í sér heimild til borunar í þeim tilgangi að afla
      upplýsinga um almenn skilyrði til myndunar og varðveislu kolvetnis.
Iðnaðarráðherra setur reglur^1) um skilyrði fyrir veitingu leyfis til leitar að
 kolvetni, m.a. ákvæði um greiðslu kostnaðar af mati á umsækjendum og veitingu
 leyfis, upplýsinga- og tilkynningarskyldu um framkvæmd og niðurstöður leitar,
            afhendingu gagna og þagnarskyldu.   ^1)[4]Rg. 553/2001.

                       IV. kafli. Rannsóknir og vinnsla.
                      7. gr. Rannsóknar- og vinnsluleyfi.
  Iðnaðarráðherra veitir leyfi til rannsókna og vinnslu kolvetnis á tilteknum
 svæðum sem felur í sér einkarétt leyfishafa til rannsókna og vinnslu. Einungis
     má veita slíkt leyfi aðilum sem að mati iðnaðarráðherra hafa nægilega
  sérþekkingu, reynslu og fjárhagslegt bolmagn til að annast þessa starfsemi.
Áður en veitt er rannsóknar- og vinnsluleyfi, samþykki eða leyfi fyrir einstökum
framkvæmdum skv. 14.18. gr. skal ráðherra leita umsagnar sjávarútvegsráðuneytis
                            og umhverfisráðuneytis.
                               8. gr. Auglýsing.
Að jafnaði skal auglýsa eftir umsækjendum áður en leyfi til rannsókna og vinnslu
                              á kolvetni er veitt.
Auglýsing skal birt í Lögbirtingablaði og Stjórnartíðindum Evrópubandalagsins. Í
  auglýsingunni skal tilgreina umsóknarfrest sem skal ekki vera skemmri en 90
 dagar. Þá skal í auglýsingunni m.a. taka fram til hvaða svæðis leyfið tekur og
                skilyrði fyrir veitingu leyfisins að öðru leyti.
Við veitingu leyfis skal umsækjendum ekki mismunað og skal jafnræðis gætt. Leyfi
 skulu veitt á grundvelli hlutlægra viðmiðana sem gerðar hafa verið opinberar.
Iðnaðarráðherra er heimilt að hafna öllum umsóknum um leyfi sem berast í kjölfar
                                  auglýsingar.
   Þegar sérstaklega stendur á er iðnaðarráðherra heimilt að veita leyfi til
rannsókna og vinnslu kolvetnis án auglýsingar. Áður en slíkt leyfi er veitt skal
   gefa leyfishöfum á aðlægum svæðum tækifæri til að sækja um rannsóknar- og
       vinnsluleyfi á viðkomandi svæði. Tilkynna skal um ákvörðun þessa í
            Lögbirtingablaði og Stjórnartíðindum Evrópubandalagsins.
Iðnaðarráðherra er heimilt að krefjast greiðslu kostnaðar af mati á umsækjendum
                         og veitingu leyfis skv. 7. gr.
                                 9. gr. Umsókn.
Í umsóknum um rannsóknar- og vinnsluleyfi skal koma skýrt fram hver tilgangur sé
með öflun leyfis ásamt ítarlegum upplýsingum um fyrirhugaða starfsemi umsækjanda
                     eftir nánari ákvörðun iðnaðarráðherra.
                     10. gr. Tímalengd og skilyrði leyfis.
 Leyfi til rannsókna skal veitt til allt að 12 ára og er heimilt að framlengja
  það til allt að tveggja ára í senn. Hámarkstími leyfis til rannsókna skal þó
                           ekki vera lengri en 16 ár.
    Að uppfylltum þeim skilyrðum sem sett eru fyrir rannsóknum á leyfishafi
  forgangsrétt á framlengingu leyfisins til vinnslu kolvetnis í allt að 30 ár.
Leyfi til vinnslu skv. 2. mgr. skal a.m.k. taka til þess hluta svæðisins þar sem
 leyfishafi hyggst hefja vinnslu kolvetnis og hagkvæmur er til vinnslu að mati
                                iðnaðarráðherra.
                   11. gr. Efni rannsóknar- og vinnsluleyfis.
               Í rannsóknar- og vinnsluleyfi skal m.a. tilgreina:
     1. Að samþykktir leyfishafa, ef um félag er að ræða, séu viðurkenndar af
                                   ráðherra.
                             2. Starfsstöð leyfishafa.
   3. Tímalengd leyfisins. Sérstaklega skal kveðið á um hvenær starfsemi skuli í
               síðasta lagi hefjast og hvenær henni skuli lokið.
                   4. Staðarmörk þess svæðis sem leyfið nær til.
               5. Skyldur er hvíla á leyfishafa varðandi rannsóknir.
       6. Skyldu leyfishafa til að leggja fram framkvæmda- og vinnsluáætlun.
    7. Til hvaða kolvetnisauðlinda leyfið tekur, ákvæði um magn og vinnsluhraða
                                   kolvetnis.
     8. Upplýsinga- og tilkynningarskyldu leyfishafa um rannsóknir og vinnslu,
  þ.m.t. skyldu til afhendingar á sýnum og gögnum og hvernig hún skuli innt af
                                     hendi.
                  9. Aðgang stjórnvalda að reikningum leyfishafa.
   10. Þagnarskyldu leyfishafa að því er varðar upplýsingar skv. 8. og 9. tölul.
                   11. Öryggis- og umhverfisverndarráðstafanir.
        12. Kaup vátrygginga vegna hugsanlegrar skaðabótaskyldu leyfishafa.
          13. Greiðslu kostnaðar við mat á umsækjanda og veitingu leyfis.
                 14. Eftirlit og greiðslu kostnaðar af eftirliti.
   15. Önnur gjöld, t.d. gjald í samræmi við stærð svæðisins sem leyfið nær til
            eða í samræmi við verðmæti þess kolvetnis sem unnið er.
   16. Hvernig skuli ganga frá vinnslusvæði, mannvirkjum og búnaði að leyfistíma
                                    loknum.
      17. Nauðsynlegar tryggingar vegna kostnaðar við frágang vinnslusvæðis.
                12. gr. Skyldur leyfishafa að loknum leyfistíma.
  Iðnaðarráðherra er heimilt að kveða á um að skyldur samkvæmt rannsóknar- og
vinnsluleyfi haldist eftir að gildistíma leyfisins lýkur, afsal eða afturköllun
leyfisins. Uppfylli leyfishafi ekki skyldur samkvæmt rannsóknar- og vinnsluleyfi
 er iðnaðarráðherra heimilt að krefjast þess að leyfishafi greiði þann kostnað
        sem þarf til að inna skyldurnar af hendi, að hluta eða að fullu.
                             13. gr. Aðgæsluskylda.
    Við rannsóknir og vinnslu kolvetnis skal gæta fyllsta öryggis og þess að
    starfsemin sé í samræmi við góða alþjóðlega venju við svipaðar aðstæður.
    Starfsemin skal ekki leggja ónauðsynlega hættu eða tálmanir á samgöngur,
                         fiskveiðar eða aðra starfsemi.
                                14. gr. Boranir.
   Boranir í jarðlög undir hafsbotni mega einungis hefjast að fengnu samþykki
       iðnaðarráðherra á búnaði, áætlun um borun og starfsfyrirkomulagi.
                              15. gr. Hafstöðvar.
  Byggingu og uppsetningu hafstöðvar og vinnslu kolvetnis má einungis hefja að
                        fengnu samþykki iðnaðarráðherra.
     Vilji leyfishafi hefja slíka starfsemi skal hann leggja framkvæmda- og
              vinnsluáætlun fyrir iðnaðarráðherra til samþykktar.
 Iðnaðarráðherra er heimilt að gera breytingar á áður samþykktri framkvæmda- og
   vinnsluáætlun til þess að tryggja að starfsemin sé örugg og hagkvæm eða ef
                     hagsmunir hins opinbera krefjast þess.
                           16. gr. Lokun hafstöðvar.
 Lokun hafstöðvar, þ.m.t. stöðvun á viðhaldi, er háð samþykki iðnaðarráðherra.
  Leyfishafi skal leggja áætlun um lokun hafstöðvar fyrir iðnaðarráðherra til
samþykktar þar sem m.a. skulu vera upplýsingar um hvernig staðið verði að lokun.
  Við lokun hafstöðvarinnar skal hún að jafnaði fjarlægð í heild eða að hluta.
 Iðnaðarráðherra getur þó samþykkt áframhaldandi notkun hennar til rannsókna og
                   vinnslu kolvetnis eða annars konar notkun.
  Ef ástæða er til að ætla að leyfishafi hafi ekki fjárhagslegt bolmagn til að
  greiða kostnað vegna lokunar hafstöðvar getur iðnaðarráðherra hvenær sem er
 farið fram á það við leyfishafa að hann sanni greiðslugetu sína eða leggi fram
                            nauðsynlegar tryggingar.
                            17. gr. Leiðslubúnaður.
Bygging og starfræksla leiðslubúnaðar til vinnslu og flutnings kolvetnis er háð
leyfi iðnaðarráðherra. Í leyfi skal m.a. setja skilyrði um skipulag búnaðarins,
               afnot annarra af honum og greiðslur fyrir afnotin.
 Ákvæði 1. mgr. gilda ekki um staðbundinn leiðslubúnað sem tilheyrir hafstöð og
           einungis er notaður til vinnslu úr einni kolvetnisauðlind.
  Nái leiðslubúnaður leyfishafa til landsvæðis eða landgrunns annars ríkis og
   samstarfssamningur um byggingu og starfrækslu leiðslukerfisins hefur verið
   gerður milli þess ríkis og íslenska ríkisins getur iðnaðarráðherra lagt þá
skyldu á leyfishafa íslensks hluta leiðslubúnaðarins að taka þátt í samstarfinu
                     og sett nánari skilyrði um þátttökuna.
                     18. gr. Leiðslubúnaður erlends ríkis.
   Bygging og starfræksla leiðslubúnaðar á vegum annars ríkis til flutnings á
    kolvetni milli landa um landgrunn Íslands er háð leyfi iðnaðarráðherra.
                      19. gr. Skipting kolvetnisauðlindar.
 Nái kolvetnisauðlind inn á svæði þar sem tveir eða fleiri hafa rannsóknar- og
vinnsluleyfi er leyfishöfum skylt að gera með sér samstarfssamning um framkvæmd
  rannsókna og vinnslu úr auðlindinni. Samstarfssamningurinn er háður samþykki
 iðnaðarráðherra. Náist ekki samkomulag milli leyfishafanna innan hæfilegs tíma
            er iðnaðarráðherra heimilt að kveða á um innihald hans.
  Nái kolvetnisauðlind yfir í landgrunn annars ríkis og samstarfssamningur um
framkvæmd rannsókna og vinnslu úr kolvetnisauðlindinni hefur verið gerður milli
     þess ríkis og íslenska ríkisins getur iðnaðarráðherra lagt þá skyldu á
   leyfishafa á landgrunni Íslands að taka þátt í samstarfinu og sett nánari
                            skilyrði um þátttökuna.
                      20. gr. Samnýting kolvetnisauðlinda.
Telji iðnaðarráðherra skynsamlegt að samnýta tvær eða fleiri kolvetnisauðlindir
 af hagkvæmnisástæðum getur hann, að höfðu samráði við leyfishafa, krafist þess
                               að svo verði gert.
 Iðnaðarráðherra er heimilt að skylda leyfishafa til að veita gegn endurgjaldi
  öðrum leyfishöfum aðgang að búnaði og flutningstækjum með slíka samnýtingu í
  huga. Nái leyfishafar ekki samkomulagi um endurgjald fyrir afnotin skal það
                          ákveðið af iðnaðarráðherra.

         V. kafli. Umhverfisvernd, vinnuumhverfi og öryggisráðstafanir.
                          21. gr. Umhverfissjónarmið.
Við veitingu leyfis skv. III. og IV. kafla skal þess gætt að nýting auðlindanna
sé með þeim hætti að tekið sé tillit til umhverfissjónarmiða, nýting auðlindanna
sé hagkvæm frá þjóðhagslegu sjónarmiði og tekið sé tillit til nýtingar sem þegar
                           er hafin í næsta nágrenni.
                          22. gr. Öryggisráðstafanir.
Við kolvetnisstarfsemi skal gæta fyllsta öryggis og þess að starfsemin uppfylli
 þær kröfur sem almennt eru gerðar til kolvetnisstarfsemi á hverjum tíma, m.a.
                     hvað varðar tæknibúnað og vinnuferli.
    Leyfishafi og aðrir sem stunda kolvetnisstarfsemi skulu stuðla að góðum
 aðbúnaði, hollustuháttum og öryggi á vinnustöð og að virkt eftirlit sé með því
                   að vinnuumhverfi fullnægi gildandi lögum.
Leyfishafi skal sjá til þess að gera nauðsynlegar ráðstafanir til að fyrirbyggja
tjón eða draga úr afleiðingum tjóns sem orðið hefur, þar á meðal ráðstafanir sem
                miða að því að færa umhverfið í sitt fyrra horf.
        Iðnaðarráðherra er heimilt að setja nánari reglur um hafstöðvar.
                         23. gr. Sérstök öryggisbelti.
  Sérstöku öryggisbelti skal komið á fót umhverfis hafstöðvar. Iðnaðarráðherra
  setur nánari reglur um öryggisbelti í samræmi við alþjóðlegar venjur, þar á
 meðal um samgöngur og fiskveiðar á svæðinu, og getur hann lagt bann við umferð
      óviðkomandi skipa og loftfara um svæðið. Þá getur iðnaðarráðherra af
öryggisástæðum sett reglur sem takmarka rétt skipa til að festa akkeri og stunda
                      veiðar í nágrenni við leiðslubúnað.

                     VI. kafli. Eftirlit og upplýsingagjöf.
                               24. gr. Eftirlit.
Orkustofnun annast eftirlit með leitar-, rannsóknar- og vinnslusvæðum kolvetnis
 þar sem leyfi hefur verið veitt. Orkustofnun gefur iðnaðarráðherra skýrslu um
  framkvæmd leitar, rannsókna og vinnslu samkvæmt nánari fyrirmælum ráðherra.
   Iðnaðarráðherra er heimilt að krefjast greiðslu kostnaðar við eftirlit með
leitar-, rannsóknar- og vinnslusvæðum kolvetnis þar sem leyfi hefur verið veitt.
                           25. gr. Upplýsingasöfnun.
   Orkustofnun skal safna öllum upplýsingum um landgrunnið sem til verða við
                        starfsemi samkvæmt lögum þessum.
                          26. gr. Skýrsla leyfishafa.
  Handhafi leitarleyfis eða rannsóknar- og vinnsluleyfis skal eigi sjaldnar en
    árlega og við lok leyfistíma senda Orkustofnun skýrslu þar sem fram koma
     upplýsingar um framkvæmd og niðurstöður leitar, rannsókna og vinnslu,
upplýsingar um eðli og umfang kolvetnisauðlindar, heildarmagn og mat á verðmæti
    þess kolvetnis sem hefur verið unnið og fleiri atriði samkvæmt ákvæðum í
 viðkomandi leyfi. Þá skal leyfishafi afhenda gögn og senda sýni af efnum óski
                               Orkustofnun þess.

                     VII. kafli. Eignarnáms- og bótaákvæði.
                               27. gr. Eignarnám.
 Iðnaðarráðherra er heimilt að taka eignarnámi fasteignir til að starfsemi geti
 farið fram samkvæmt lögum þessum. Við framkvæmd eignarnámsins og ákvörðun bóta
             skal farið eftir ákvæðum laga um framkvæmd eignarnáms.
                              28. gr. Skaðabætur.
 Leyfishafar samkvæmt lögum þessum eru skaðabótaskyldir fyrir hvers konar tjón
  sem stafar af kolvetnisstarfsemi, þar á meðal umhverfispjöll, án tillits til
                   þess hvort tjónið verður rakið til sakar.
Bætur fyrir líkamstjón eða vegna missis framfæranda má lækka eða fella niður ef
 sá sem varð fyrir tjóni eða lést átti að einhverju leyti sjálfur sök á tjóninu
  af ásetningi eða stórkostlegu gáleysi. Bætur fyrir tjón á munum má lækka eða
  fella niður ef sá sem fyrir tjóni varð átti sjálfur að einhverju leyti sök á
                       tjóninu af ásetningi eða gáleysi.
   Bætur fyrir umhverfisspjöll má lækka eða fella niður þegar sannað þykir að
     tjónið stafaði af náttúruhamförum eða öðrum óviðráðanlegum atvikum sem
                        leyfishafa verður ekki kennt um.
                    29. gr. Almennar reglur skaðabótaréttar.
 Ákvæði 28. gr. takmarka að engu þann rétt til skaðabóta sem leiðir af almennum
                                    reglum.

                           VIII. kafli. Ýmis ákvæði.
                            30. gr. Framsal leyfis.
     Leyfi samkvæmt lögum þessum eru ekki framseljanleg né má setja þau til
        tryggingar fjárskuldbindingum nema að fengnu samþykki ráðherra.
                               31. gr. Reglugerð.
  Iðnaðarráðherra er heimilt að setja með reglugerð nánari ákvæði um framkvæmd
                                 laga þessara.
                               32. gr. Refsingar.
 Brot gegn lögum þessum varða sektum, nema þyngri refsingu varði samkvæmt öðrum
 lögum. Dæma má jafnt lögaðila sem einstakling til greiðslu sekta vegna brota á
  lögum þessum. Gera má lögaðila sekt fyrir brot á lögum þessum án tillits til
    þess hvort sök verður sönnuð á fyrirsvarsmann eða starfsmann lögaðilans.
                              33. gr. Gildistaka.
                         Lög þessi öðlast þegar gildi.

References

   Visible links
   1. http://www.althingi.is/dba-bin/lawformpr.pl?lnr=2001013
   2. http://www.althingi.is/dba-bin/ferill.pl?ltg=126&mnr=175
   3. http://www.althingi.is/altext/126/s/0182.html
   4. http://www.reglugerd.is/interpro/dkm/WebGuard.nsf/key2/553-2001
