
   --------------------------------------------------------------------------

                      Lög um greiðsluaðlögun einstaklinga

                              2010 nr. 101 2. júlí

   --------------------------------------------------------------------------

                 Ferill málsins á Alþingi.   Frumvarp til laga.

Tóku gildi 1. ágúst 2010. Breytt með l. 128/2010 (tóku gildi 19. okt. 2010), l.
  135/2010 (tóku gildi 2. des. 2010) og l. 162/2010 (tóku gildi 1. jan. 2011).

                            I. kafli. Almenn ákvæði.
                            1. gr. Markmið laganna.
 Markmið laga þessara er að gera einstaklingum í verulegum greiðsluerfiðleikum
   kleift að endurskipuleggja fjármál sín og koma á jafnvægi milli skulda og
 greiðslugetu þannig að raunhæft sé að skuldari geti staðið við skuldbindingar
                        sínar um fyrirsjáanlega framtíð.
    Að uppfylltum skilyrðum laga þessara er einstaklingum heimilt í kjölfar
gagnaöflunar að fara þess á leit við umboðsmann skuldara að hann samþykki umsókn
  um heimild til að leita eftir greiðsluaðlögun með samningi við kröfuhafa. Sá
   samningur getur bæði tekið til krafna sem tryggðar eru með veðrétti í eign
 skuldara og krafna sem engin slík trygging er fyrir eða einungis til krafna af
                              öðrum hvorum meiði.
                 2. gr. Hverjir leitað geta greiðsluaðlögunar.
 Einstaklingur sem sýnir fram á að hann sé eða verði um fyrirsjáanlega framtíð
      ófær um að standa í skilum með fjárskuldbindingar sínar getur leitað
                   greiðsluaðlögunar í samræmi við lög þessi.
Einstaklingur telst ófær um að standa við fjárskuldbindingar sínar þegar ætla má
      að hann geti ekki eða eigi í verulegum erfiðleikum með að standa við
 fjárskuldbindingar sínar um fyrirséða framtíð með tilliti til eðlis skuldanna,
       eigna og fjárhagslegra og félagslegra aðstæðna hans að öðru leyti.
        Hjón eða einstaklingar í óvígðri sambúð geta í sameiningu leitað
                               greiðsluaðlögunar.
    Þeir einir geta leitað greiðsluaðlögunar samkvæmt lögum þessum sem eiga
   lögheimili og eru búsettir hér á landi. Frá þessu skilyrði má þó víkja ef:
     a. sá sem leitar greiðsluaðlögunar er [tímabundið búsettur erlendis vegna
 náms, starfa eða veikinda og hefur áður átt lögheimili og verið búsettur hér á
  landi í a.m.k. þrjú ár samfleytt.],^1) enda leiti hann hennar einungis vegna
   skuldbindinga sem stofnast hafa hér á landi við lánardrottna sem eiga hér
                                  heimili, eða
      b. greiðsluaðlögun er eingöngu ætlað að taka til veðkrafna sem hvíla á
   fasteign hér á landi, enda sé eigandi hennar [einungis tímabundið búsettur
 erlendis vegna náms, starfa eða veikinda og hafi áður átt lögheimili og verið
              búsettur hér á landi í a.m.k. þrjú ár samfleytt].^1)
                              ^1)L. 135/2010, 1. gr.
                  3. gr. Kröfur sem greiðsluaðlögun tekur til.
 Greiðsluaðlögun tekur til allra annarra krafna á hendur skuldara en þeirra sem
                                  hér greinir:
    a. krafna sem orðið hafa til eftir að umsókn um greiðsluaðlögun hefur verið
                               tekin til greina,
     b. krafna um annað en peningagreiðslu sem verður fullnægt eftir aðalefni
                                     sínu,
           c. krafna sem nytu stöðu skv. 109., 110. eða 112. gr. laga um
 gjaldþrotaskipti o.fl. ef bú skuldara hefði verið tekið til gjaldþrotaskipta á
       þeim degi sem umsókn hans um greiðsluaðlögun var tekin til greina,
     d. krafna sem yrði fullnægt með skuldajöfnuði ef bú skuldara hefði verið
                          tekið til gjaldþrotaskipta,
      e. krafna að óverulegri fjárhæð sem eru sérstaklega undanþegnar áhrifum
              greiðsluaðlögunar með því að þær greiðist að fullu,
    f. fésekta sem ákveðnar hafa verið með dómi eða af stjórnvaldi eða með sátt
  áður en umsókn um greiðsluaðlögun var tekin til greina, krafna um vangoldinn
 virðisaukaskatt, krafna um afdregna vangoldna staðgreiðslu opinberra gjalda og
   krafna um skaðabætur vegna tjóns sem samkvæmt dómi hefur verið valdið með
                               refsiverðu athæfi,
   g. [krafna Lánasjóðs íslenskra námsmanna vegna námslána]^1) að öðru leyti en
því að ákveða má við greiðsluaðlögun að afborganir af þeim og vextir falli niður
  á greiðsluaðlögunartíma. [Almenn skuldabréf sem stofnuð eru vegna vanskila,
ofgreiðslu námslána eða markaðskjaralána teljast ekki kröfur vegna námslána],^1)
   [h. krafna viðskiptabanka vegna tímabundinnar fyrirgreiðslu sem námsmanni er
  veitt vegna framfærslu á grundvelli væntanlegs láns frá Lánasjóði íslenskra
 námsmanna, enda hafi samhliða verið samið um að láninu skuli ráðstafa að fullu
  til uppgjörs á fyrirgreiðslu viðskiptabankans. Ef umsækjandi fullnægir ekki
     skilyrðum lánasjóðsins um framvindu náms skal farið með fyrirgreiðslu
 viðskiptabanka, eða eftir atvikum þann hluta hennar sem ekki fæst greiddur með
      láni frá sjóðnum, sem samningskröfu og tekur greiðsluaðlögun þá til
                                 kröfunnar],^1)
      [i. ]^1) uppsafnaðra skulda við opinbera aðila vegna meðlags og fer um
      uppsafnaða skuld samkvæmt ívilnunarúrræðum laga um Innheimtustofnun
                         [1]sveitarfélaga, nr. 54/1971.
  Lánardrottinn skuldarans getur afsalað sér réttindum skv. 1. mgr. þannig að
    greiðsluaðlögun hafi áhrif á kröfu hans, en það skal gert með skriflegri
yfirlýsingu sem gerð er við undirbúning umsóknar um greiðsluaðlögun eða meðan á
 umleitunum til hennar stendur. Binda má slíka yfirlýsingu því skilyrði að hún
  feli því aðeins í sér endanlegt réttindaafsal að greiðsluaðlögun nái fram að
                                     ganga.
 Greiðsluaðlögun leiðir til brottfalls skulda sem yrði skipað í skuldaröð skv.
 114. gr. laga um gjaldþrotaskipti o.fl. ef bú skuldarans hefði verið tekið til
                               gjaldþrotaskipta.
      Með greiðsluaðlögun má kveða á um algera eftirgjöf einstakra krafna,
  hlutfallslega lækkun þeirra, gjaldfrest á þeim, skilmálabreytingar, greiðslu
 þeirra með hlutdeild í afborgunarfjárhæð sem greiðist með ákveðnu millibili á
 tilteknu tímabili, breytt form á greiðslu krafna eða allt framangreint í senn.
                              ^1)L. 135/2010, 2. gr.

               II. kafli. Heimild til að leita greiðsluaðlögunar.
                       4. gr. Umsókn um greiðsluaðlögun.
Skuldari skal leggja umsókn um greiðsluaðlögun fram hjá umboðsmanni skuldara. Í
                           umsókninni skal koma fram:
   1. Fullt nafn skuldara, kennitala hans, lögheimili og dvalarstaður ef hann er
                              annar en lögheimili.
                 2. Sundurliðaðar upplýsingar um eignir skuldara.
    3. Sundurliðaðar upplýsingar um fjárhæð skulda sem þegar eru gjaldfallnar,
svo og fjárhæð ógjaldfallinna skulda og ábyrgða og eftir atvikum upplýsingar um
           afborgunarkjör, gjalddaga, vexti og verðtryggingu þeirra.
     4. Hverjar tekjur skuldara eru, hvort sem er af vinnu eða öðrum sökum, og
upplýsingar um af hvaða samningum eða öðru tekjurnar ráðast, svo og hvort horfur
séu á að breytingar verði á tekjum eða atvinnuhögum. Jafnframt skal greina hvort
hann muni hafa aðra fjármuni en vinnutekjur sínar til að greiða af skuldum, svo
                 sem vegna sölu eigna eða fjárframlaga annarra.
   5. Hvort skuldari hafi borið ótakmarkaða ábyrgð á atvinnustarfsemi, einn eða
     í félagi við aðra, og ef svo er, hve stór hluti skulda hans stafi frá
                               atvinnurekstrinum.
    6. Mat skuldara á meðaltali mánaðarlegra útgjalda sinna, þar á meðal vegna
        framfærslu, opinberra gjalda, húsnæðis og afborgana af skuldum.
     7. Mat skuldara með hliðsjón af framansögðu á því hversu háa fjárhæð hann
        geti greitt mánaðarlega til að standa við skuldbindingar sínar.
     8. Lýsing skuldara á því hvað valdið hafi skuldastöðu hans og hvers vegna
 hann geti ekki eða sjái ekki fram á að geta staðið að fullu við skuldbindingar
                                     sínar.
        9. Hvort einhverjar ráðstafanir hafi verið gerðar sem kynnu að vera
                riftanlegar við gjaldþrotaskipti á búi skuldara.
   10. Hverjir kunna að vera ábyrgðarmenn skuldara, samskuldarar eða hafa veitt
   veð fyrir skuldum hans og hvort hann beri sjálfur ábyrgð á skuldbindingum
                                    annarra.
     11. Yfirlýsing um að umboðsmanni skuldara sé heimilt að staðreyna gefnar
 upplýsingar og afla nánari upplýsinga, án þess að þagnarskylda þeirra sem búa
            yfir slíkum upplýsingum hindri það, sé talin þörf á því.
Upplýsingar skv. 1. mgr. skal einnig gefa um maka skuldara og þá sem teljast til
                              heimilis með honum.
Umsókninni skulu fylgja gögn til staðfestingar þeim upplýsingum sem hún hefur að
 geyma, vottorð um hjúskaparstöðu og fjölskyldu og síðustu fjögur skattframtöl
                                   skuldara.
Skuldari á rétt á endurgjaldslausri aðstoð frá umboðsmanni skuldara við að semja
   umsókn um greiðsluaðlögun og afla gagna í samræmi við ákvæði laga þessara.
    Skuldari skal þó jafnan sjálfur útvega nauðsynleg gögn og koma þeim til
                             umboðsmanns skuldara.
  Umboðsmaður skuldara skal að fengnu samþykki skuldara og eftir atvikum maka
  skuldara og annars heimilisfólks, sbr. 2. mgr., afla nauðsynlegra gagna frá
opinberum stofnunum sem og þekktum lánardrottnum. Skylt er þeim aðilum að senda
                       umboðsmanni skuldara umbeðin gögn.
                 5. gr. Rannsóknarskylda umboðsmanns skuldara.
  Umboðsmaður skuldara skal ganga úr skugga um að í umsókn skuldara komi fram
  allar nauðsynlegar upplýsingar og getur hann ef þörf krefur krafist þess að
            skuldari staðfesti upplýsingarnar með skriflegum gögnum.
 Umboðsmaður skuldara skal auk þess afla frekari upplýsinga sem hann telur geta
skipt máli varðandi skuldir, eignir, tekjur og framferði skuldara, áður en hann
tekur ákvörðun um hvort veita skuli heimild til að leita greiðsluaðlögunar. Komi
 til þess skal veita skuldara fræðslu í samræmi við ákvæði [2]21. gr. laga nr.
    77/2000, um persónuvernd og meðferð persónuupplýsinga, um fræðsluskyldu
   ábyrgðaraðila þegar upplýsinga er aflað frá öðrum en hinum skráða. Ef þörf
  krefur er umboðsmanni skuldara heimilt að kalla skuldara eða aðra sem málið
                 varðar á sinn fund til að afla upplýsinganna.
 6. gr. Aðstæður sem geta komið í veg fyrir að greiðsluaðlögun verði heimiluð.
                Synja skal um heimild til greiðsluaðlögunar ef:
    a. fyrirliggjandi gögn sýna ekki fram á að skuldari uppfylli skilyrði laga
                    þessara til að leita greiðsluaðlögunar,
   b. fyrirliggjandi gögn gefa ekki nægilega glögga mynd af fjárhag skuldara eða
         væntanlegri þróun fjárhags hans á tímabili greiðsluaðlögunar,
   c. aðstæður við stofnun skulda eða síðari ráðstafanir skuldara benda ótvírætt
  til þess að hann hafi hegðað sér á óheiðarlegan hátt til þess að geta leitað
                               greiðsluaðlögunar,
     d. skuldari hefur af ráðnum hug eða með grófri vanrækslu veitt rangar eða
        villandi upplýsingar um aðstæður sem eru mikilsverðar í málinu,
   e. skuldari hefur áður fengið samþykkta greiðsluaðlögun eða nauðasamning til
greiðsluaðlögunar [á síðustu þremur árum].^1) Þó er umboðsmanni skuldara heimilt
  að samþykkja umsókn í slíkum tilvikum ef sérstakar aðstæður eru fyrir hendi.
[Jafnframt er heimilt að samþykkja umsókn hafi einstaklingur fengið nauðasamning
            til greiðsluaðlögunar fyrir gildistöku laga þessara.]^1)
 Einnig er heimilt að synja um heimild til greiðsluaðlögunar ef óhæfilegt þykir
    að veita hana. Við mat á slíku skal taka sérstakt tillit til þess hvort:
    a. stofnað hafi verið til meginhluta skuldanna nýlega og ekki sé um að ræða
 eðlilega lántöku til endurfjármögnunar eða öflunar nauðsynlegs íbúðarhúsnæðis,
   b. stofnað hafi verið til skulda á þeim tíma er skuldari var greinilega ófær
                 um að standa við fjárhagsskuldbindingar sínar,
   c. skuldari hafi hagað fjármálum sínum á verulega ámælisverðan hátt eða tekið
 fjárhagslega áhættu sem ekki var í samræmi við fjárhagsstöðu hans á þeim tíma
                sem til fjárhagsskuldbindingarinnar var stofnað,
      d. skuldari hafi bakað sér skuldbindingu sem einhverju nemur miðað við
       fjárhag hans með háttsemi sem varðar refsingu eða skaðabótaskyldu,
      e. skuldari hafi efnt til fjárfestinga sem hefðu verið riftanlegar við
       gjaldþrotaskipti eða gert ráðstafanir sem hefðu verið riftanlegar,
   f. skuldari hafi á ámælisverðan hátt látið undir höfuð leggjast að standa við
           skuldbindingar sínar eftir því sem honum var framast unnt,
   g. skuldari hafi á ámælisverðan hátt stofnað til óhóflegra skuldbindinga eða
    skuldir hans eru þess eðlis að bersýnilega sé ósanngjarnt að heimild til
                       greiðsluaðlögunar nái til þeirra.
                              ^1)L. 135/2010, 3. gr.
                      7. gr. Ákvörðun um greiðsluaðlögun.
 Umboðsmaður skuldara skal taka ákvörðun um afgreiðslu á umsókn skuldara innan
              tveggja vikna frá því að hún liggur fyrir fullbúin.
 Samþykki umboðsmaður skuldara umsóknina skal hann upplýsa skuldara um skyldur
                               hans skv. 12. gr.
  [Hafi umboðsmaður skuldara samþykkt umsókn um greiðsluaðlögun þegar skuldari
  hefur gildan nauðasamning til greiðsluaðlögunar, sbr. e-lið 1. mgr. 6. gr.,
     fellur nauðasamningur sjálfkrafa úr gildi og skal umboðsmaður tilkynna
                  kröfuhöfum og sýslumanni um ógildinguna.]^1)
  Ekki er unnt að kæra ákvörðun umboðsmanns skuldara um samþykki á umsókn. Ef
 umboðsmaður skuldara synjar skuldara um heimild til að leita greiðsluaðlögunar
  getur skuldari kært þá ákvörðun til kærunefndar greiðsluaðlögunarmála innan
  [tveggja vikna]^1) frá því að honum berst tilkynning um ákvörðun umboðsmanns
                                   skuldara.
Skuldari getur hvenær sem er á tímabili greiðsluaðlögunarumleitana dregið umsókn
sína um greiðsluaðlögun til baka og fellur þá niður greiðslufrestur skv. 11. gr.
 Hafi umsjónarmaður verið skipaður skal hann tilkynna þeim kröfuhöfum sem vitað
  er um ákvörðun skuldara um að draga umsókn til baka. Hafi umsjónarmaður ekki
          verið skipaður skal umboðsmaður skuldara tilkynna um þetta.
                              ^1)L. 135/2010, 4. gr.
                   8. gr. Tímabil greiðsluaðlögunarumleitana.
  Með samþykki umboðsmanns skuldara á umsókn um greiðsluaðlögun hefst tímabil
      greiðsluaðlögunarumleitana og getur það orðið allt að þrír mánuðir.

                 III. kafli. Upphaf greiðsluaðlögunarumleitana.
                          9. gr. Skipun umsjónarmanns.
 Hafi umboðsmaður skuldara samþykkt umsókn um greiðsluaðlögun skal hann þegar í
     stað skipa umsjónarmann með greiðsluaðlögun. Umsjónarmaður getur verið
 starfsmaður umboðsmanns skuldara og skal hann þá hafa lokið embættisprófi eða
   meistaraprófi í lögfræði, en ella skal hann vera lögmaður sem umboðsmaður
                          skuldara ræður til verksins.
                      10. gr. Innköllun til lánardrottna.
 Umsjónarmaður skal tafarlaust eftir skipun sína gefa út og fá birta tvívegis í
 Lögbirtingablaði innköllun þar sem skorað er á þá, sem telja sig eiga kröfur á
hendur skuldaranum, að lýsa kröfum fyrir umsjónarmanni innan fjögurra vikna frá
                    því að innköllunin birtist fyrra sinni.
Nú nýtur lánardrottinn veðréttar eða ábyrgðar annars aðila fyrir kröfum á hendur
 skuldaranum án þess að veðið eða ábyrgðin taki til ákveðinnar skuldar, og skal
      þá lánardrottinn tiltaka í kröfulýsingu hvaða skuld eigi þar undir.
Vanlýst krafa skal falla undir greiðsluaðlögunina, en viðkomandi kröfuhafa er þá
         ekki heimilt að hafa afskipti af greiðsluaðlögunarumleitunum.
  Þeim kröfuhöfum sem vitað er um, þar á meðal ábyrgðarmönnum og samskuldurum
  skuldara, skal kunngert að greiðsluaðlögunarumleitanir séu hafnar með því að
umsjónarmaður sendir þeim afrit af innkölluninni. Þar skal einnig upplýst hvaða
 kröfur skuldari hefur gefið upp að viðkomandi kröfuhafar eigi og tilkynna þeim
                       um frestun greiðslna skv. 11. gr.
         11. gr. Frestun greiðslna á meðan leitað er greiðsluaðlögunar.
   Þegar umboðsmaður skuldara hefur samþykkt umsókn hefst tímabundin frestun
greiðslna, sbr. þó 3. mgr. Á meðan á frestun greiðslna stendur er lánardrottnum
                                  óheimilt að:
                 a. krefjast eða taka við greiðslu á kröfum sínum,
             b. gjaldfella skuldir samkvæmt samningsbundnum heimildum,
    c. gera fjárnám, kyrrsetningu eða löggeymslu í eigum skuldarans eða fá þær
                             seldar nauðungarsölu,
                  d. fá bú skuldarans tekið til gjaldþrotaskipta,
   e. neita að afhenda gegn staðgreiðslu eða viðunandi tryggingum þær vörur eða
þjónustu sem skuldari þarf á að halda vegna framfærslu sinnar eða heimilismanna
                             vegna fyrri vanefnda,
    f. krefjast greiðslu hjá ábyrgðarmanni skuldarans [eða ráðast í hvers konar
                       aðgerðir til innheimtu kröfu],^1)
    [g. ráðast í hvers konar aðgerðir til innheimtu krafna sem tryggðar eru með
                       veði í fasteign þriðja aðila.]^1)
   Vextir falla á skuldir meðan á frestun greiðslna stendur en þeir eru ekki
gjaldkræfir. Vextir af kröfum sem tryggðar eru með veði í eign sem skuldari fær
   að halda gjaldfalla þó í samræmi við samninga þar um, að því marki sem veð
                  svarar til verðmætis hinnar veðsettu eignar.
  Frestun greiðslna nær ekki til krafna sem verða til eftir að heimild til að
                   leita greiðsluaðlögunar hefur verið veitt.
  [Sé krafa tryggð með lögveði þegar frestun greiðslna hefst skal sá tími sem
   frestun greiðslna er í gildi vera undanskilinn lögbundnum fyrningarfresti
                                  lögveðs.]^1)
                              ^1)L. 135/2010, 5. gr.
                 12. gr. Skyldur skuldara við greiðsluaðlögun.
               Á meðan leitað er greiðsluaðlögunar skal skuldari:
   a. leggja til hliðar af launum og öðrum tekjum sínum það fé sem er umfram það
           sem hann þarf til að sjá sér og fjölskyldu sinni farborða,
    b. segja upp leigusamningum og öðrum samningum um útgjöld í framtíðinni sem
  ekki tengjast vöru og þjónustu sem er nauðsynleg honum eða heimili hans til
                   lífsviðurværis eða eðlilegs heimilishalds,
      c. ekki láta af hendi eða veðsetja eignir og verðmæti sem gagnast geta
                          lánardrottnum sem greiðsla,
    d. ekki stofna til nýrra skulda eða gera aðrar ráðstafanir sem gætu skaðað
hagsmuni lánardrottna [nema skuldbinding sem stofnað er til sé nauðsynleg til að
                 sjá skuldara og fjölskyldu hans farborða].^1)
   Telji umsjónarmaður skuldara hafa brugðist skyldum sínum skv. 1. mgr. skal
 umsjónarmaður óska þess við umboðsmann skuldara að greiðsluaðlögunarumleitanir
                        verði felldar niður skv. 15. gr.
                              ^1)L. 135/2010, 6. gr.
                          13. gr. Sala eigna skuldara.
Umsjónarmaður getur ákveðið að selja skuli þær eignir skuldara sem umsjónarmaður
  telur af sanngirni og með hliðsjón af greiðslugetu og fjölskylduaðstæðum að
  skuldari geti verið án. Ef umsjónarmanni þykir ástæða til getur hann leitað
              afstöðu lánardrottna áður en slík ákvörðun er tekin.
Eignir skal selja með þeim hætti að tryggt sé að sem hæst verð fáist fyrir þær.
Umsjónarmaður ákveður hvernig sala fer fram og annast söluna sjálfur, nema hann
feli það öðrum. Er skuldara skylt að annast söluna ef umsjónarmaður ákveður það.
 Umsjónarmaður skal gera þeim sem njóta veðréttar í eign skuldarans viðvart um
ákvörðun um sölu hennar með að minnsta kosti tveggja vikna fyrirvara. Þegar fram
    er komið tilboð í eignina sem umsjónarmaður telur fært að taka skal hann
tafarlaust kynna það fyrir þeim veðhöfum í eigninni sem ekki mundu fá fullnustu
  krafna sinna af söluverðinu og gefa þeim kost á að gera hærra boð eða ganga
eftir atvikum inn í fram komið boð. Skulu veðhafar hafa frest í þessu skyni svo
               lengi sem boð er skuldbindandi fyrir tilboðsgjafa.
  Að sölu lokinni falla niður þau veðréttindi sem ekki fékkst greitt upp í af
  söluandvirðinu sé um veðsettar eignir að ræða. Umsjónarmaður skal óska eftir
aflýsingu veðkrafna gegn staðfestingu umboðsmanns skuldara á að umsókn skuldara
til greiðsluaðlögunar hafi verið samþykkt, yfirlýsingu umsjónarmanns um að sala
   eignarinnar hafi verið gerð vegna greiðsluaðlögunar og afriti samnings um
                                    söluna.
 Framfylgi skuldari ekki ákvörðun umsjónarmanns skv. 1. mgr. eða komi hann með
einhverjum hætti í veg fyrir fyrirhugaða sölu eigna skal umsjónarmaður óska þess
 við umboðsmann skuldara að greiðsluaðlögunarumleitanir skuldara verði felldar
                               niður skv. 15. gr.
                14. gr. Mat á eignum sem skuldari heldur eftir.
 Umsjónarmaður skal eftir þörfum afla mats á verðmæti þeirra eigna sem skuldara
                             er ekki gert að selja.
 Lánardrottinn sem ekki unir mati sem umsjónarmaður aflar getur á eigin kostnað
fengið dómkvaddan mann til að meta verðmæti eignar. Sé slíkrar matsgerðar aflað
               skal hún ráða niðurstöðu um verðmæti eignarinnar.
                15. gr. Niðurfelling greiðsluaðlögunarumleitana.
 Ef fram koma upplýsingar sem ætla má að hindri að greiðsluaðlögun sé heimil á
  grundvelli laga þessara skal umsjónarmaður tilkynna um slíkt til umboðsmanns
  skuldara sem í kjölfarið tekur afstöðu til málsins með rökstuddri ákvörðun.
Skuldara skal gefið tækifæri til að láta álit sitt í ljós áður en slík ákvörðun
            er tekin. Ákvörðun umboðsmanns skuldara um niðurfellingu
         greiðsluaðlögunarumleitana getur skuldari kært til kærunefndar
greiðsluaðlögunarmála innan [tveggja vikna]^1) frá því að ákvörðunin barst honum
    og skal þá tímabil greiðsluaðlögunarumleitana standa þar til niðurstaða
                           kærunefndar liggur fyrir.
   Umboðsmaður skuldara skal tilkynna þekktum lánardrottnum um niðurfellingu
                          greiðsluaðlögunarumleitana.
                              ^1)L. 135/2010, 7. gr.

                    IV. kafli. Samningur um greiðsluaðlögun.
               16. gr. Frumvarp til samnings um greiðsluaðlögun.
  Umsjónarmaður skal, eins fljótt og auðið er eftir að kröfulýsingarfrestur er
 liðinn, gera frumvarp til samnings um greiðsluaðlögun. Frumvarpið skal samið í
                             samráði við skuldara.
       Í frumvarpi til samnings um greiðsluaðlögun skal kveðið á um lengd
greiðsluaðlögunartímabils, en það skal að jafnaði vera eitt til þrjú ár frá því
   að samningur tekur gildi. Tiltaka skal viðeigandi upplýsingar til að gefa
  heildarmynd af fjárhag og greiðslugetu skuldara, m.a. upplýsingar um tekjur,
 skuldir, eignir og mánaðarleg útgjöld. Þá skal fylgja listi yfir allar kröfur
sem vitað er um og tillaga umsjónarmanns um hvernig farið verði með kröfurnar, í
samræmi við 3. og 21. gr. Jafnframt skal tiltaka allar verðmætar eignir sem skal
selja eða halda eftir og verðmæti þeirra, sbr. 13. og 14. gr. Þá skal koma fram
 í frumvarpinu sá frestur sem lánardrottnar hafa til að taka afstöðu til þess.
Frumvarp umsjónarmanns skal vera á þann veg að framfærsla skuldara og fjölskyldu
 hans sé tryggð og að raunhæft megi telja að öðru leyti að hann geti staðið við
   skuldbindingar sínar, endurskipulagt fjármál sín og komið á jafnvægi milli
                            skulda og greiðslugetu.
     Feli frumvarp umsjónarmanns í sér að skuldari inni af hendi reglulegar
  afborganir á tilteknu tímabili skal umsjónarmaður miða við að skuldari haldi
 eftir svo miklu af tekjum sínum að dugi til að sjá honum og heimilisfólki hans
  farborða og þeim einstaklingum sem hann hefur framfærsluskyldu við samkvæmt
 lögum. Skal umsjónarmaður notast við framfærsluviðmið sem umboðsmaður skuldara
   setur. Ef skuldari hefur rétt til umgengni við börn skal tekið tillit til
                    eðlilegra útgjalda í tengslum við hana.
 Afborgunarfjárhæð skv. 4. mgr. skal bundin við launavísitölu eða á annan hátt
við tilteknar mælingar á verðlagsbreytingum sem svara til þess hvernig skuldari
             hyggst afla tekna til að standa undir greiðslu hennar.
Ef umsjónarmaður telur það nauðsynlegt eða lánardrottinn krefst þess getur hann
 boðað til sérstaks fundar með þeim og skuldara til að ræða greiðsluaðlögunina
 áður en frumvarp til samnings um greiðsluaðlögun er gert. Sé ástæða til skulu
 einnig boðaðir á fundinn ábyrgðarmenn skuldara, samskuldarar hans og þeir sem
    veitt hafa veð í eignum sínum til tryggingar kröfu á hendur skuldaranum.
                 17. gr. Samþykki samnings um greiðsluaðlögun.
Umsjónarmaður sendir frumvarp til samnings um greiðsluaðlögun á sannanlegan hátt
   til allra lánardrottna sem þekktir eru og málið varðar. Lánardrottnum skal
gefinn þriggja vikna frestur til að taka afstöðu til frumvarpsins frá því að það
  er sent og skal skýrlega koma fram í frumvarpi hvenær fresturinn er á enda.
 Umsjónarmaður skal að eigin frumkvæði leitast við að fá samþykki lánardrottna
                fyrir frumvarpi til samnings um greiðsluaðlögun.
 Hafi lánardrottinn athugasemdir við frumvarpið eða leggist hann gegn því skal
 hann láta umsjónarmanni í té skriflegan rökstuðning fyrir afstöðu sinni innan
   frestsins sem hann nýtur til að taka afstöðu til frumvarpsins. Komi ekki á
    þennan hátt fram upplýsingar sem valdið geta niðurfellingu umleitana til
  greiðsluaðlögunar skal umsjónarmaður leitast við að fá lánardrottinn til að
 endurskoða afstöðu sína, eftir atvikum með því að gera í samráði við skuldara
  breytingar á frumvarpinu sem skal þá sent öðrum lánardrottnum á nýjan leik.
Stjórnvöld, innheimtumaður eða fyrirsvarsmaður stofnunar eða félags í opinberri
   eigu geta samþykkt frumvarp til samnings um greiðsluaðlögun án tillits til
  ákvæða í öðrum lögum, reglugerðum eða samþykktum hvað varðar aðrar kröfur en
                                    sektir.
      Frumvarp til samnings um greiðsluaðlögun telst samþykkt þegar allir
   lánardrottnar sem málið snertir hafa samþykkt það. Lánardrottinn sem hefur
   fengið senda tilkynningu í samræmi við 1. mgr. og hefur ekki lýst yfir við
 umsjónarmann að hann leggist gegn frumvarpinu áður en þriggja vikna fresturinn
                        rann út telst hafa samþykkt það.
   Ef frumvarp til samnings um greiðsluaðlögun telst samþykkt skulu skuldari,
  umsjónarmaður og umboðsmaður skuldara undirrita það og tekur samningurinn þá
     þegar gildi. Hann skal þegar í stað sendur öllum þekktum lánardrottnum
                                  skuldarans.

    V. kafli. Undirbúningur nauðasamningsumleitana til greiðsluaðlögunar og
             greiðsluaðlögunar fasteignaveðkrafna á íbúðarhúsnæði.
        18. gr. Ákvörðun um að leita nauðasamnings og greiðsluaðlögunar
                              fasteignaveðkrafna.
 Nú hefur samningur ekki tekist um greiðsluaðlögun eftir ákvæðum IV. kafla, en
 skuldari hefur lýst yfir við umsjónarmann að hann vilji leita nauðasamnings í
því skyni og eftir atvikum greiðsluaðlögunar fasteignaveðkrafna á íbúðarhúsnæði.
  Skal umsjónarmaður þá innan tveggja vikna taka rökstudda afstöðu til þess í
      skriflegri greinargerð hvort hann mæli með því að nauðasamningur eða
greiðsluaðlögun fasteignaveðkrafna komist á, en áður skal hann gefa skuldaranum
     kost á að endurskoða frumvarp til samnings um greiðsluaðlögun í ljósi
athugasemda sem lánardrottnar gerðu við það. Við mat á því hvort mælt sé með að
      nauðasamningur eða greiðsluaðlögun fasteignaveðkrafna komist á skal
  umsjónarmaður meðal annars líta til þess hvort nokkuð hafi komið fram sem í
  öndverðu hefði átt að standa í vegi greiðsluaðlögunar, hvort skuldari leiti
    eftirgjafar umfram það sem eðlilegt megi telja í ljósi fjárhags hans og
 framtíðarhorfa, hvort skuldari hafi sinnt skyldum sínum skv. 12. gr. og staðið
 að öðru leyti heiðarlega að verki við umleitanir til greiðsluaðlögunar, hvort
   raunhæft sé að hann muni geta staðið við skuldbindingar sínar að fenginni
     greiðsluaðlögun og hvert sé viðhorf þeirra lánardrottna sem látið hafa
                      umleitanir til hennar til sín taka.
       Mæli umsjónarmaður gegn því að nauðasamningur eða greiðsluaðlögun
fasteignaveðkrafna komist á skal hann tilkynna það skuldara tafarlaust. Skuldari
    getur skotið þeirri ákvörðun til kærunefndar greiðsluaðlögunarmála innan
 [tveggja vikna]^1) frá því að ákvörðun var tekin og skal nefndin taka afstöðu
til kærunnar innan tveggja vikna. Staðfesti nefndin ákvörðun umsjónarmanns lýkur
   greiðsluaðlögunarumleitunum þá þegar og skal umboðsmaður skuldara tilkynna
  þekktum lánardrottnum skuldarans um þau málalok. Hrindi kærunefndin ákvörðun
        umsjónarmanns skal hann fara svo að sem í 19. og 20. gr. segir.
      Meðan beðið er ákvörðunar skv. 1. eða 2. mgr. um hvort leitað skuli
  nauðasamnings og eftir atvikum greiðsluaðlögunar fasteignaveðkrafna haldast
 áhrif greiðsluaðlögunarumleitana skv. 11. gr. Sé síðan eftir því leitað skulu
            þau áhrif standa áfram þar til þeirri málaleitan lýkur.
                              ^1)L. 135/2010, 7. gr.
           19. gr. Frumvarp til nauðasamnings til greiðsluaðlögunar.
Þegar afráðið er að leita nauðasamnings til greiðsluaðlögunar skal umsjónarmaður
  innan tveggja vikna gera frumvarp til samningsins sem taka skal til annarra
 krafna á hendur skuldara en þeirra sem tryggðar eru með veði eða annars konar
tryggingarréttindum í eignum hans, en í frumvarpinu skal eftirfarandi koma fram:
   a. hvað skuldari bjóðist til að greiða af skuldum sínum, sem frumvarpið tekur
                           til, og með hvaða kjörum,
   b. hvaða þekktir lánardrottnar eigi þessar kröfur og hversu mikið þeir fái í
                                   sinn hlut,
          c. hvort trygging verði sett fyrir greiðslum og hver hún þá sé.
  Frumvarp skv. 1. mgr. skal ásamt greinargerð umsjónarmanns og eftir atvikum
 úrskurði kærunefndar greiðsluaðlögunarmála skv. 18. gr. sent til allra þekktra
                            lánardrottna skuldarans.
  Um framhald máls fer samkvæmt því sem mælt er fyrir um í X. kafla a laga um
                             gjaldþrotaskipti o.fl.
   20. gr. Frumvarp til greiðsluaðlögunar fasteignaveðkrafna á íbúðarhúsnæði.
Þegar afráðið er að leita greiðsluaðlögunar fasteignaveðkrafna á íbúðarhúsnæði,
 hvort sem það er gert samhliða því að leita nauðasamnings skv. 19. gr. eða án
  þess, skal umsjónarmaður gera frumvarp til slíkrar greiðsluaðlögunar og boða
     veðhafa innan tveggja vikna til fundar eftir fyrirmælum 5. gr. laga um
tímabundna greiðsluaðlögun fasteignaveðkrafna á íbúðarhúsnæði. Um framhald máls
  fer samkvæmt því sem mælt er fyrir um í þeim lögum án þess að dómsúrskurður
  gangi um heimild til greiðsluaðlögunar, en umsjónarmaður sem skipaður hefur
 verið skv. 9. gr. skal gegna hlutverki umsjónarmanns eftir reglum þeirra laga.

                     VI. kafli. Greiðsla til lánardrottna.
                 21. gr. Skipting greiðslna milli lánardrottna.
       Greiðslur sem skipta skal milli lánardrottna samkvæmt samningi um
  greiðsluaðlögun skiptast hlutfallslega eftir fjárhæð krafna með eftirfarandi
                                undantekningum:
   a. Ef skuldari heldur eftir eignum sem veðkröfur á hendur honum hvíla á skal
 hann greiða fastar mánaðargreiðslur af þeim veðkröfum, sem eru innan matsverðs
  eignar, á tímabili greiðsluaðlögunar og skal þeim varið til greiðslu krafna
eftir ákvæðum 2. mgr. [3]7. gr. laga nr. 50/2009, um tímabundna greiðsluaðlögun
fasteignaveðkrafna á íbúðarhúsnæði. Fastar mánaðargreiðslur mega ekki nema lægri
     fjárhæð en þeirri sem ætla má samkvæmt mati umsjónarmanns að svari til
  hæfilegrar leigu á almennum markaði fyrir eignina sem greiðsluaðlögun varðar
 nema sérstakar og tímabundnar ástæður séu fyrir hendi. Við slíkar aðstæður er
 umsjónarmanni heimilt að ákveða tímabundið lægri mánaðargreiðslu til greiðslu
 veðkrafna en þó ekki lægri en 60% af hæfilegri leigu. Þessar kröfur falla ekki
   niður þegar greiðsluaðlögun lýkur. Sá hluti veðtryggðra krafna sem er yfir
   matsverði þeirrar eignar sem stendur til tryggingar skal greiddur samkvæmt
  greiðsluaðlöguninni á sama hátt og óveðtryggðar kröfur. Þegar minna en þrír
 mánuðir eru til loka tímabils greiðsluaðlögunar en áður en það er á enda getur
 skuldari leitað eftir því að veðbönd verði máð af fasteign eftir reglum [4]12.
    gr. laga nr. 50/2009, um tímabundna greiðsluaðlögun fasteignaveðkrafna á
  íbúðarhúsnæði, enda sé fullnægt öllum almennum skilyrðum fyrir þeirri aðgerð
                              samkvæmt þeim lögum.
     b. Kröfur sem greiðsluaðlögun tekur ekki til, sbr. 1. mgr. 3. gr., skulu
                               greiðast að fullu.
  Efndir kröfu í samræmi við samning um greiðsluaðlögun hafa sömu áhrif og ef
              krafan hefði verið efnd eftir upphaflegu efni sínu.
  Umboðsmaður skuldara skal sjá til þess í tæka tíð áður en komið er að fyrsta
     gjalddaga samkvæmt greiðsluaðlögun að skuldari komi því til leiðar að
          fjármálafyrirtæki miðli fyrir hann greiðslum samkvæmt henni.
                           22. gr. Umdeildar kröfur.
Ef krafa er umdeild að mati umsjónarmanns skal leggja fjármuni til hliðar til að
 mæta henni í samræmi við skilmála samnings um greiðsluaðlögun. Komi í ljós að
skuldara beri að greiða kröfuna fellur hún undir ákvæði samningsins. Ef ekki eru
gerðar ráðstafanir, með málshöfðun eða öðrum aðgerðum, til þess að fá skorið úr
gildi kröfunnar innan sex mánaða frá því að samningur um greiðsluaðlögun komst á
   skal umboðsmaður skuldara skipta fjármununum milli þeirra lánardrottna sem
                             samningurinn nær til.
                            23. gr. Ábyrgðarkröfur.
 Ef skuldari er skuldbundinn til að greiða fé samkvæmt ábyrgðaryfirlýsingu sem
   hann hefur gefið áður en umsókn um greiðsluaðlögun var samþykkt, en skylda
samkvæmt þeirri yfirlýsingu er enn ekki virk þegar samningur um greiðsluaðlögun
 tekur gildi, skal ekki gert ráð fyrir skuldbindingunni við greiðsluaðlögunina.
 Verði ábyrgðarskuldbinding virk síðar skal farið eftir ákvæðum laga þessara um
  breytingar á greiðsluaðlögun eins og við getur átt. Skuldara ber þó ekki að
    greiða meira af þeirri skuld sem hann hefur tekið ábyrgð á en nemur því
       hlutfalli af óveðtryggðum kröfum sem honum ber að greiða samkvæmt
                              greiðsluaðlöguninni.

     VII. kafli. Breyting, riftun eða ógilding samnings um greiðsluaðlögun.
       24. gr. Breyting á samningi um greiðsluaðlögun að kröfu skuldara.
 Skuldari getur krafist þess að gerðar verði breytingar á skilmálum samnings um
   greiðsluaðlögun ef á greiðsluaðlögunartímabilinu koma upp ófyrirsjáanlegar
   aðstæður sem veikja getu hans til þess að uppfylla skyldur sínar samkvæmt
                                  samningnum.
Ef skuldara hefur eftir að greiðsluaðlögunartímabil hófst verið gert kunnugt um
skuld sem stofnaðist áður en umsókn hans um greiðsluaðlögun var samþykkt verður
 skuldin felld undir greiðsluaðlögunina. Skal greitt af henni í samræmi við það
 sem greitt er af samsvarandi kröfum, þó einungis frá þeim tíma sem krafan var
 kynnt skuldara. Skuldara er óheimilt að greiða kröfuna utan greiðsluaðlögunar.
 Ekki er unnt að krefjast breytinga á samningi um greiðsluaðlögun í samræmi við
1. mgr. fyrr en skuldari hefur fullreynt að ná þeim fram með samningum við alla
lánardrottna. Náist slíkt samkomulag skal það lagt fyrir umboðsmann skuldara og
 taka breytingarnar ekki gildi fyrr en umboðsmaður skuldara hefur samþykkt þær.
 Telji umboðsmaður skuldara breytingarnar ósanngjarnar eða óhæfilegar skal hann
    hafna þeim. Ákvörðun umboðsmanns skuldara þess efnis getur skuldari eða
    lánardrottnar kært til kærunefndar greiðsluaðlögunarmála innan [tveggja
             vikna]^1) frá því að ákvörðun umboðsmanns berst þeim.
                              ^1)L. 135/2010, 7. gr.
       25. gr. Breyting, riftun eða ógilding samnings um greiðsluaðlögun.
Lánardrottinn, sem greiðsluaðlögunin nær til, getur krafist þess að gerðar verði
   breytingar á greiðsluaðlögun ef fjárhagsstaða skuldara batnar umtalsvert á
 greiðsluaðlögunartímabilinu. Hafi fjárhagsstaðan batnað vegna þess að skuldari
hefur fengið í hendur háa fjárhæð getur lánardrottinn krafist þess að fénu verði
    skipt að hluta eða að fullu milli lánardrottna án þess að samningnum um
                    greiðsluaðlögun sé breytt að öðru leyti.
 Lánardrottinn, sem samningur um greiðsluaðlögun nær til, getur krafist þess að
  honum verði rift eða hann ógiltur ef skuldari hefur vanrækt verulega skyldur
                           sínar samkvæmt samningnum.
Samningur um greiðsluaðlögun fellur sjálfkrafa úr gildi ef skuldari fær heimild
   til að leita nauðasamnings, bú hans er tekið til gjaldþrotaskipta eða hann
 fellur frá og dánarbú hans er tekið til skipta án þess að erfingjar taki á sig
                         ábyrgð á skuldbindingum hans.
   26. gr. Málsmeðferð vegna breytinga, riftunar eða ógildingar á samningi um
                                greiðsluaðlögun.
  Kröfu um breytingu á samningi um greiðsluaðlögun skal beint til umboðsmanns
  skuldara með skriflegu erindi. Umboðsmaður skuldara sendir aðilum sem málið
 varðar fram komið erindi og kallar eftir nauðsynlegum upplýsingum. Boðað skal
 til fundar ef lánardrottinn eða skuldari krefst þess eða umboðsmaður skuldara
telur það nauðsynlegt. Umboðsmaður skuldara skal taka ákvörðun um erindið innan
mánaðar frá því að krafa berst. Ákvörðun umboðsmanns skuldara getur skuldari eða
    lánardrottinn kært til kærunefndar greiðsluaðlögunarmála innan [tveggja
   vikna]^1) frá því að ákvörðun umboðsmanns berst þeim. Að fengnum úrskurði
    nefndarinnar er heimilt að höfða einkamál til ógildingar á ákvörðuninni.
 Kröfu um riftun eða ógildingu samnings um greiðsluaðlögun getur lánardrottinn
             haft uppi fyrir dómi í einkamáli á hendur skuldaranum.
                              ^1)L. 135/2010, 7. gr.
           27. gr. Upplýsingaskylda skuldara gagnvart lánardrottnum.
 Ef upp koma aðstæður sem veita lánardrottnum rétt til að krefjast breytinga á
samningi um greiðsluaðlögun, ógildingu hans eða riftun skal skuldari innan eins
        mánaðar og á tryggan hátt upplýsa lánardrottna um þær aðstæður.

                           VIII. kafli. Ýmis ákvæði.
                    28. gr. Skráning greiðsluaðlögunar o.fl.
 [Þegar umboðsmaður skuldara hefur samþykkt umsókn skuldara um greiðsluaðlögun
skal hann þá þegar óska eftir því að athugasemd um samþykki á umsókn skuldara um
   greiðsluaðlögun verði skráð í þinglýsingabækur, eftir því sem við á. Slík
                    skráning ber ekki þinglýsingagjöld.]^1)
 Umboðsmaður skuldara skal halda skrá yfir alla sem fengið hafa heimild til að
                            leita greiðsluaðlögunar.
   Þegar greiðsluaðlögunartímabil er liðið skulu yfirvöld og eftirlitsaðilar
    einungis nota upplýsingar um greiðsluaðlögun skuldara til að kanna hvort
       skuldari hafi áður fengið greiðsluaðlögun í samræmi við lög þessi.
          Hafi skuldari fengið að halda eftir veðsettum eignum meðan á
greiðsluaðlögunartímabili stendur samkvæmt lögum þessum og eignirnar eru skráðar
  í opinberum skrám skal [umboðsmaður óska eftir skráningu athugasemdar]^1) um
                            greiðsluaðlögunina þar.
                              ^1)L. 135/2010, 8. gr.
     29. gr. Yfirlýsing afmáð eftir að greiðsluaðlögunartímabili er lokið.
 [Þegar greiðsluaðlögunartímabili er lokið eða hafi skuldari dregið umsókn sína
   til baka í samræmi við 5. mgr. 7. gr. skal umboðsmaður skuldara óska eftir
                aflýsingu athugasemdar skv. 1. mgr. 28. gr.]^1)
                              ^1)L. 135/2010, 9. gr.
                          30. gr. Greiðsla kostnaðar.
  Umboðsmaður skuldara ber kostnað við meðferð umsóknar um greiðsluaðlögun og
störf umsjónarmanna. Lánardrottnar bera þann kostnað sem á þá fellur af meðferð
   umsóknar um greiðsluaðlögun og framkvæmd hennar. Kostnaður af sölu eignar
                        greiðist af söluandvirði hennar.
                31. gr. Kröfur sem hefur ekki verið tilkynnt um.
 Kröfur sem urðu til áður en umsókn um greiðsluaðlögun var samþykkt og skuldari
hefur ekki verið krafinn um á greiðsluaðlögunartímabilinu falla niður þegar því
                                     lýkur.
                    32. gr. Kærunefnd greiðsluaðlögunarmála.
 [Velferðarráðherra]^1) skal skipa kærunefnd greiðsluaðlögunarmála til fjögurra
ára í senn. Heimilt er að skjóta til hennar ákvörðunum í samræmi við ákvæði laga
                                    þessara.
Í kærunefnd greiðsluaðlögunarmála sitja þrír menn. Skulu að minnsta kosti tveir
      þeirra hafa embættis- eða meistarapróf í lögfræði og annar uppfylla
    hæfisskilyrði til að vera héraðsdómari. Ráðherra skipar nefndarmann sem
           fullnægir þeim skilyrðum til að vera formaður kærunefndar.
 Úrskurðir kærunefndar greiðsluaðlögunarmála eru endanlegir á stjórnsýslustigi.
                Ráðherra setur reglugerð um störf nefndarinnar.
                              ^1)L. 162/2010, 45. gr.
 33. gr. Áhrif greiðsluaðlögunar á rétt skuldara til greiðslna eða aðstoðar frá
                            ríki eða sveitarfélögum.
Sá hluti skulda sem felldur er niður samkvæmt greiðsluaðlögun skerðir ekki rétt
  skuldara til hvers konar greiðslna eða aðstoðar frá ríki eða sveitarfélögum.
              34. gr. [Reglugerð um greiðsluaðlögun einstaklinga.
 Félags- og tryggingamálaráðherra setur að fenginni umsögn umboðsmanns skuldara
reglugerð um greiðsluaðlögun einstaklinga þar sem m.a. skal kveða á um starfsemi
           umsjónarmanna og samræmda framkvæmd greiðsluaðlögunar.]^1)
                              ^1)L. 135/2010, 10. gr.
                              35. gr. Gildistaka.
                     Lög þessi öðlast gildi 1. ágúst 2010.
                       36. gr. Breytingar á öðrum lögum.

                            Ákvæði til bráðabirgða.
I. Þrátt fyrir gildistöku laga þessara skal ljúka meðferð beiðni um heimild til
  að leita nauðasamnings til greiðsluaðlögunar á grundvelli X. kafla a laga um
  gjaldþrotaskipti o.[5]fl., nr. 21/1991, sem lögð hefur verið fyrir héraðsdóm
   fyrir gildistöku laga þessara, enda falli skuldari ekki frá beiðni sinni.
  Réttaraðstoð má veita á grundvelli [6]laga nr. 65/1996 til að ljúka meðferð
                                slíkrar beiðni.
   [II. Frá gildistöku laga þessara til 1. júlí 2011 hefst tímabundin frestun
   greiðslna skv. 11. gr. laganna þegar umboðsmaður hefur móttekið umsókn um
   greiðsluaðlögun. Frestunin tekur einnig til umsókna sem umboðsmaður hefur
                    móttekið fyrir gildistöku laga þessara.
Móttaka umboðsmanns skuldara á umsókn leiðir þó ekki til tímabundinnar frestunar
 greiðslna ef umsókn umsækjanda um greiðsluaðlögun hefur verið hafnað á síðustu
                                þremur mánuðum.
 Þegar umboðsmaður skuldara hefur móttekið umsókn skal stofnunin óska eftir því
  að athugasemd um að umsókn um greiðsluaðlögun hafi borist umboðsmanni verði
skráð í þinglýsingabækur, eftir því sem við á, og skal sambærilegrar skráningar
   óskað vegna þeirra umsókna sem borist hafa fyrir gildistöku laga þessara.
  Umboðsmaður skal jafnframt birta skráningu um tímabundna frestun greiðslna í
                               Lögbirtingablaði.
  Þrátt fyrir ákvæði 3. mgr. 11. gr. laganna nær tímabundin frestun greiðslna
 samkvæmt ákvæði þessu ekki til krafna sem verða til eftir að frestun greiðslna
                                     hefst.
   Skyldur skuldara við greiðsluaðlögun, sbr. 12. gr. laganna, eiga við þegar
    umsókn hefur verið móttekin af umboðsmanni skuldara og greiðslum frestað
                     tímabundið í samræmi við ákvæði þetta.
Dragi skuldari umsókn sína til baka fellur tímabundin frestun greiðslna skv. 11.
 gr. laganna þá þegar niður. Ef umboðsmaður skuldara synjar skuldara um heimild
     til greiðsluaðlögunar fellur tímabundin frestun greiðslna niður þegar
    kærufrestur skv. 3. mgr. 7. gr. laganna er liðinn. Kæri skuldari synjun
umboðsmanns skuldara framlengist tímabundin frestun greiðslna þar til niðurstaða
      kærunefndar greiðsluaðlögunarmála liggur fyrir. Staðfesti kærunefnd
greiðsluaðlögunarmála niðurstöðu umboðsmanns skuldara fellur tímabundin frestun
   greiðslna þá þegar niður. Skal umboðsmaður tilkynna sýslumanni án tafar um
  niðurfellingu tímabundinnar frestunar greiðslna og óska skráningar á henni í
    þinglýsingabók. Umboðsmaður skuldara skal jafnframt birta tilkynningu um
                       niðurfellingu í Lögbirtingablaði.
 Ekki ber að greiða þinglýsingargjald af skráningum í þinglýsingabækur samkvæmt
                                 ákvæði þessu.
  [Á meðan á frestun greiðslna stendur og áður en umsjónarmaður er skipaður í
samræmi við 9. gr. skal umboðsmanni skuldara vera heimilt að veita samþykki til
 ráðstöfunar eigna skuldara. Ráðstöfun eigna skal ekki heimiluð nema hún verði
 talin til þess fallin að auðvelda skuldara að koma á jafnvægi milli skulda og
 greiðslugetu. Sala eigna skal eftir því sem við á vera í samræmi við 13. gr.,
  eðlilegt verð skal koma fyrir eignir og sé hagnaður eftir greiðslu áhvílandi
  veðskulda skal hann varðveittur þannig að hann liggi fyrir óskertur við lok
  frestunar greiðslna. Þrátt fyrir ákvæði 11. gr. skal lánardrottnum sem njóta
   veðréttar í hinni seldu eign heimilt að taka við greiðslu á kröfum sínum.
Umboðsmaður skuldara skal tryggja að ráðstöfun eigna sé í samræmi við 8. mgr. og
að hagnaður af sölu eigna sé varðveittur á sérstökum vörslureikningi umboðsmanns
             skuldara á meðan á frestun greiðslna stendur.]^1)]^2)
                  ^1)L. 135/2010, 11. gr. ^2)L. 128/2010, 1. gr.

References

   Visible links
   1. file://1971054.html
   2. file://2000077.html#g21
   3. file://2009050.html#g7
   4. file://2009050.html#g12
   5. file://1991021.html
   6. file://1996065.html
