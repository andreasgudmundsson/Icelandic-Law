
   --------------------------------------------------------------------------

                           Lög um gjaldmiðil Íslands

                             1968 nr. 22 23. apríl

   --------------------------------------------------------------------------

                          Ferill málsins á Alþingi.

 Tóku gildi 30. apríl 1968. Breytt með l. 65/1979 (tóku gildi 1. jan. 1981), l.
 36/1998 (tóku gildi 1. jan. 1999), l. 103/1999 (tóku gildi 1. jan. 2000) og l.
                       81/2000 (tóku gildi 2. júní 2000).

     1. gr. Gjaldmiðill Íslands nefnist króna, er skiptist í hundrað aura.
       Í skiptum skulu notaðir peningaseðlar og slegnir peningar (mynt).
     2. gr. Seðlabanki Íslands hefur einkarétt til að láta gera og gefa út
             peningaseðla og láta slá og gefa út peninga úr málmi.
  3. gr. Peningaseðlar þeir, sem Seðlabanki Íslands lætur gera og gefur út, og
   peningar þeir, sem hann lætur slá og gefur út, skulu vera lögeyrir í allar
                 greiðslur hér á landi með fullu ákvæðisverði.
 4. gr. Ráðherra ákveður, að tillögu Seðlabanka Íslands, gerð, lögun, útlit og
  ákvæðisverð peningaseðla þeirra, sem bankinn lætur gera og gefur út, og skal
                         birta auglýsingu um það efni.
    5. gr. Seðlabanki Íslands skal slá peninga úr málmi (mynt), er fullnægi
eðlilegri þörf á skiptimynt á hverjum tíma. [Jafnframt er bankanum heimilt, með
   leyfi ráðherra, að slá sérstaka tilefnismynt samkvæmt lögum um Seðlabanka
                                  Íslands.]^1)
 Ráðherra skal, að tillögu bankans, ákveða ákvæðisverð peninga þeirra, sem slá
skal, svo og gerð, þunga, stærð og málmblöndu, og skal birt auglýsing^2) um það
                                     efni.
 Peningar þessir skulu það rétt slegnir, að mismunur á þunga einstakra peninga,
    sem eiga að hafa sömu þyngd, skal eigi nema meira en einum af hundraði.
                      ^1)L. 81/2000, 1. gr. ^2)Augl. 45/2000.
6. gr. Eigi eru aðrir en bankar og sparisjóðir skyldugir að taka við greiðslu í
               einu á meira fé en 500 krónum í slegnum peningum.
   7. gr. Peningaseðlar, sem eru svo skemmdir, að númer þeirra og ákvæðisverð
          verður eigi örugglega greint, eru eigi lögmætur gjaldmiðill.
Slegnir peningar, sem svo eru slitnir eða skemmdir, að áletranir á þeim eru eigi
               vel læsilegar, teljast ekki lögmætur gjaldmiðill.
 Ákveða má með reglugerð, sem sett skal af ráðherra, að Seðlabanki Íslands megi
  þó leysa slíka seðla og slegna peninga til sín með fullu verði eða hluta af
                                     verði.
 8. gr. [Að tillögu Seðlabanka Íslands er ráðherra heimilt að ákveða að fjárhæð
  sérhverrar kröfu eða reiknings skuli greind og greidd með heilli krónu. Skal
lægri fjárhæð en fimmtíu aurum sleppt, en fimmtíu aurar eða hærri fjárhæð hækkuð
 í eina krónu. Seðlabankinn ákveður alla nánari framkvæmd þessa ákvæðis.^1)]^2)
               ^1)Rg. 339/1974, rg. 674/2002. ^2)L. 36/1998, 1. gr.
  9. gr. Þeir seðlar og slegnir peningar, sem við gildistöku laga þessara eru
            lögmætur gjaldmiðill á Íslandi, skulu halda gildi sínu.
10. gr. Að tillögu Seðlabanka Íslands er ráðherra heimilt að ákveða, að innkalla
  skuli einstakar gerðir seðla og sleginna peninga, sem í umferð eru, og þeir
                hætta að vera lögmætur gjaldmiðill í lögskiptum.
  Frestur til að afhenda seðla þá og slegna peninga, sem innkallaðir eru, skal
vera 12 mánuðir frá birtingu auglýsingar um innköllunina. Á innköllunarfrestinum
   skulu allir bankar og sparisjóðir skyldugir að taka við peningum þeim, sem
      innkalla skal, og láta í staðinn peninga, sem eigi skal innkalla. Á
innköllunarfrestinum eru peningar þeir, er innkalla skal, lögmætur gjaldmiðill í
  lögskiptum manna, en hætta að vera lögmætur gjaldmiðill að frestinum liðnum.
Seðlabanka Íslands er þó skylt að innleysa slíka peninga í ekki skemmri tíma en
                 aðra 12 mánuði eftir lok 12 mánaða frestsins.
Ráðherra skal með reglugerð setja nánari ákvæði um framkvæmd innköllunar hverju
                                   sinni.^1)
        Ákvæði 1. mgr. taka eigi til almennrar innköllunar gjaldmiðils.
      ^1)Rg. 117/1980 (um útgáfu nýrra peningaseðla o.fl.); rg. 253/1980 (um
     gjaldmiðilsbreytingu); rg. 673/2002 (um innköllun þriggja myntstærða).
11. gr. Ráðherra sá, sem fer með [yfirstjórn Seðlabankans],^1) setur reglugerðir
                        allar um framkvæmd laga þessara.
                              ^1)L. 103/1999, 2. gr.
Ákvæði til bráðabirgða. Heimilt er ríkissjóði að selja pening þann, sem sleginn
  var samkvæmt heimild í lögum nr. 47/1961, með allt að 50% álagi á nafnverð.
   Ágóða þeim, sem verða kann af sölu peningsins, skal verja til framkvæmda á
           fæðingarstað Jóns Sigurðssonar, Rafnseyri við Arnarfjörð.
