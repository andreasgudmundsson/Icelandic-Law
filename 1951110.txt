
   --------------------------------------------------------------------------

Lög um lagagildi varnarsamnings milli Íslands og Bandaríkjanna og um réttarstöðu
                                            liðs Bandaríkjanna og eignir þess^1)

                           1951 nr. 110 19. desember

   --------------------------------------------------------------------------

   ^1)Rg. 227/1995 (um Umsýslustofnun varnarmála).

                                     1. gr.
        Meðan í gildi er varnarsamningur sá milli Íslands og Bandaríkjanna,
   sem undirritaður var hinn 5. maí 1951, skulu ákvæði hans og viðbætis við
   hann frá 8. maí 1951, um réttarstöðu liðs Bandaríkjanna og eignir þeirra,
   hafa lagagildi hér á landi. Samningurinn og viðbótarákvæðin eru prentuð
   sem fylgiskjöl með lögum þessum.

                                  Fylgiskjal.
    Varnarsamningur milli lýðveldisins Íslands og Bandaríkjanna á grundvelli
                         Norður-Atlantshafssamningsins.

   Þar sem Íslendingar geta ekki sjálfir varið land sitt, en reynslan hefur
   sýnt, að varnarleysi lands stofnar öryggi þess sjálfs og friðsamra
   nágranna þess í voða, og þar sem tvísýnt er um alþjóðamál, hefur
   Norður-Atlantshafsbandalagið farið þess á leit við Ísland og Bandaríkin,
   að þau geri ráðstafanir til, að látin verði í té aðstaða á Íslandi til
   varnar landinu og þar með einnig til varnar svæði því, sem
   Norður-Atlantshafssamningurinn tekur til, með sameiginlega viðleitni aðila
   Norður-Atlantshafssamningsins til að varðveita frið og öryggi á því svæði
   fyrir augum. Samningur sá, sem hér fer á eftir, hefur verið gerður
   samkvæmt þessum tilmælum.

                                     1. gr.
        Bandaríkin munu fyrir hönd Norður-Atlantshafsbandalagsins og samkvæmt
   skuldbindingum þeim, sem þau hafa tekist á hendur með
   Norður-Atlantshafssamningnum, gera ráðstafanir til varnar Íslandi með þeim
   skilyrðum, sem greinir í samningi þessum. Í þessu skyni og með varnir á
   svæði því, sem Norður-Atlantshafssamningurinn tekur til, fyrir augum,
   lætur Ísland í té þá aðstöðu í landinu, sem báðir aðilar eru ásáttir um,
   að sé nauðsynleg.

                                     2. gr.
        Ísland mun afla heimildar á landsvæðum og gera aðrar nauðsynlegar
   ráðstafanir til þess, að í té verði látin aðstaða sú, sem veitt er með
   samningi þessum, og ber Bandaríkjunum eigi skylda til að greiða Íslandi,
   íslenskum þegnum eða öðrum mönnum gjald fyrir það.

                                     3. gr.
        Það skal vera háð samþykki Íslands, hverrar þjóðar menn eru í
   varnarliðinu, svo og með hverjum hætti það tekur við og hagnýtir þá
   aðstöðu á Íslandi, sem veitt er með samningi þessum.

                                     4. gr.
        Það skal háð samþykki íslensku ríkisstjórnarinnar, hversu margir menn
   hafa setu á Íslandi samkvæmt samningi þessum.

                                     5. gr.
        Bandaríkin skulu framkvæma skyldur sínar samkvæmt samningi þessum
   þannig, að stuðlað sé svo sem frekast má verða að öryggi íslensku
   þjóðarinnar, og skal ávallt haft í huga, hve fámennir Íslendingar eru, svo
   og það, að þeir hafa ekki öldum saman vanist vopnaburði. Ekkert ákvæði
   þessa samnings skal skýrt þannig, að það raski úrslitayfirráðum Íslands
   yfir íslenskum málefnum.

                                     6. gr.
        Samningur sá, er gerður var hinn 7. október 1946 milli Íslands og
   Bandaríkjanna um bráðabirgðaafnot af Keflavíkurflugvelli, fellur úr gildi
   við gildistöku samnings þessa, og mun Ísland þá taka í sínar hendur stjórn
   og ábyrgð á almennri flugstarfsemi á Keflavíkurflugvelli. Ísland og
   Bandaríkin munu koma sér saman um viðeigandi ráðstafanir varðandi skipulag
   á rekstri flugvallarins til þess að samræma starfsemi þar því, að hann er
   jafnframt notaður í þágu varnar Íslands.

                                     7. gr.
        Hvor ríkisstjórnin getur, hvenær sem er, að undanfarinni tilkynningu
   til hinnar ríkisstjórnarinnar, farið þess á leit við ráð
   Norður-Atlantshafsbandalagsins, að það endurskoði, hvort lengur þurfi á að
   halda framangreindri aðstöðu, og geri tillögur til beggja ríkisstjórnanna
   um það, hvort samningur þessi skuli gilda áfram. Ef slík málaleitan um
   endurskoðun leiðir ekki til þess, að ríkisstjórnirnar verði ásáttar innan
   sex mánaða, frá því að málaleitunin var borin fram, getur hvor
   ríkisstjórnin, hvenær sem er eftir það, sagt samningnum upp, og skal hann
   þá falla úr gildi tólf mánuðum síðar. Hvenær sem atburðir þeir verða, sem
   5. og 6. gr. Norður-Atlantshafssamningsins tekur til, skal aðstaða sú, sem
   veitt er með samningi þessum, látin í té á sama hátt. Meðan aðstaðan er
   eigi notuð til hernaðarþarfa, mun Ísland annað hvort sjálft sjá um
   nauðsynlegt viðhald á mannvirkjum og útbúnaði eða heimila Bandaríkjunum að
   annast það.

                                     8. gr.
        Samningur þessi er gerður á íslensku, og á ensku, og eru báðir textar
   jafngildir. Hann gengur í gildi, er hann hefur verið undirritaður af
   réttum yfirvöldum Íslands og Bandaríkjanna og ríkisstjórn Íslands hefur
   afhent ríkisstjórn Bandaríkja Ameríku tilkynningu um, að samningurinn hafi
   verið fullgiltur af Íslands hálfu.

                                  Fylgiskjal.
          Viðbætir um réttarstöðu liðs Bandaríkjanna og eignir þeirra.
                                     1. gr.
        Í viðbæti þessum taka orðin lið Bandaríkjanna yfir liðsmenn í
   herliði Bandaríkjanna og starfslið, sem herliðinu fylgir og er í þjónustu
   þess, enda hafi menn þessir hvorki ríkisfang né fasta búsetu á Íslandi,
   heldur dveljist þar vegna framkvæmda á samningi þessum.

                                     2. gr.
        1. a. Herdómstólar Bandaríkjanna skulu aldrei hafa lögsögu á Íslandi
   yfir íslenskum ríkisborgurum eða öðrum mönnum, sem ekki lúta herlögum
   Bandaríkjanna.

   b.
           Liði Bandaríkjanna og skylduliði liðsmanna á Íslandi ber að virða
           íslensk lög og hafast ekkert það að, sem fer í bága við anda þessa
           samnings, og einkum skulu þeir forðast að hafa nokkur afskipti af
           íslenskum stjórnmálum. Bandaríkin munu gera viðeigandi ráðstafanir
           í þessu skyni.

   2.
           Innan marka þessarar greinar:

                a.
                        hafa hervöld Bandaríkjanna heimild til að fara með á
                        Íslandi hvers konar lögsögu og eftirlit, sem lög
                        Bandaríkjanna veita þeim, yfir þeim mönnum, sem lúta
                        herlögum Bandaríkjanna;
                b.
                        hafa íslensk stjórnvöld lögsögu yfir mönnum í liði
                        Bandaríkjanna, að því er varðar brot, sem framin eru
                        á Íslandi og refsiverð eru að íslenskum lögum.

   3.
           a. Hervöld Bandaríkjanna skulu ein fara með lögsögu yfir mönnum,
           sem lúta herlögum Bandaríkjanna, að því er varðar brot gegn öryggi
           Bandaríkjanna, en ekki öryggi Íslands, svo og að því er varðar öll
           brot, sem refsiverð eru að lögum Bandaríkjanna, en ekki lögum
           Íslands.

                b.
                        Íslensk stjórnvöld skulu ein fara með lögsögu yfir
                        mönnum í liði Bandaríkjanna, að því er varðar brot
                        gegn öryggi Íslands, en ekki öryggi Bandaríkjanna,
                        svo og að því er varðar öll brot, sem refsiverð eru
                        að lögum Íslands, en ekki lögum Bandaríkjanna.
                c.
                        Til brota gegn öryggi Íslands eða Bandaríkjanna
                        teljast:

                1.
                        landráð;
                2.
                        skemmdarverk, njósnir og brot á hvers konar lögum, er
                        varða leyndarmál íslenska ríkisins eða Bandaríkjanna,
                        eða leyndarmál, er varða varnir Íslands eða
                        Bandaríkjanna.

                4.
                        Nú ber rétt til lögsögu undir bæði ríkin, og skulu þá
                        eftirfarandi reglur gilda:

                             a.
                                     Hervöld Bandaríkjanna skulu hafa forrétt
                                     til lögsögu yfir mönnum í liði
                                     Bandaríkjanna, að því er varðar:
                             1.
                                     brot, er einungis beinast gegn eignum
                                     Bandaríkjanna eða gegn manni í liði
                                     Bandaríkjanna, skylduliði hans eða
                                     eignum þeirra;
                             2.
                                     brot, sem drýgð eru í sambandi við
                                     framkvæmd starfsskyldu.
                             b.
                                     Íslensk stjórnvöld hafa forrétt til
                                     lögsögu í öllum málum vegna annarra
                                     brota.
                             c.
                                     Nú hyggst sá aðili, er forrétt til
                                     lögsögu hefur, hvort heldur er Ísland
                                     eða Bandaríkin, að fara ekki með hana,
                                     og skal þá sú niðurstaða tilkynnt hinum
                                     aðilanum, svo fljótt sem verða má. Sá
                                     aðili, er forrétt hefur, hvort heldur
                                     eru íslensk stjórnvöld eða stjórnvöld
                                     Bandaríkjanna, skal taka til
                                     vinsamlegrar athugunar beiðni hins
                                     aðilans um, að horfið sé frá lögsögu,
                                     þegar sá aðili telur það mjög miklu máli
                                     skipta.

                5.
                        Stjórnvöld Bandaríkjanna skulu eigi framkvæma
                        dauðadóma á Íslandi.
                6.
                        a. Íslensk stjórnvöld og stjórnvöld Bandaríkjanna
                        skulu veita hvor öðrum aðstoð við handtöku manna úr
                        liði Bandaríkjanna eða skylduliði slíkra manna, sem
                        drýgja brot á Íslandi, svo og við afhendingu þeirra
                        til stjórnvalda þess aðila, sem fer með lögsögu
                        samkvæmt framanskráðum ákvæðum.

                             b.
                                     Íslensk stjórnvöld skulu tilkynna
                                     hervöldum Bandaríkjanna tafarlaust, er
                                     maður í liði Bandaríkjanna hefur verið
                                     handtekinn á Íslandi eða maður úr
                                     skylduliði hans.
                             c.
                                     Nú er sökunautur, sem íslensk stjórnvöld
                                     hafa lögsögu yfir, í gæslu hjá
                                     stjórnvöldum Bandaríkjanna, og skal hann
                                     þá vera þar áfram, uns íslensk
                                     stjórnvöld hefja saksókn gegn honum.

                7.
                        a. Nú er maður í liði Bandaríkjanna sóttur til sakar
                        um brot, og skulu þá þau íslensk og bandarísk
                        stjórnvöld, er í hlut eiga, veita hvor öðrum aðstoð
                        við nauðsynlega rannsókn á brotinu og saksókn gegn
                        sökunaut.

                             b.
                                     Nú fara Bandaríkin með lögsögu í máli,
                                     og skulu þá íslensk stjórnvöld gera
                                     nauðsynlegar ráðstafanir til, að tryggð
                                     sé návist og fengnar skýrslur íslenskra
                                     þegna og manna á Íslandi utan
                                     samningssvæðanna, annarra en manna úr
                                     liði Bandaríkjanna og skylduliði þeirra.
                                     Nú er nauðsynlegt samkvæmt lögum
                                     Bandaríkjanna, að bandarísk yfirvöld
                                     taki sjálf skýrslur af íslenskum þegnum,
                                     og munu þá íslensk stjórnvöld gera allar
                                     þær ráðstafanir, sem unnt er, til þess
                                     að slíkir þegnar komi til skýrslugjafar
                                     í viðurvist íslenskra yfirvalda á þeim
                                     stöðum, sem þau kveða á um.

                                     Nú ber brot undir lögsögu íslenskra
                                     stjórnvalda, og munu þá hervöldin með
                                     sama hætti annast öflun sönnunargagna
                                     hjá mönnum í liði Bandaríkjanna og
                                     skylduliði þeirra.

                             c.
                                     Stjórnvöld Íslands og Bandaríkjanna
                                     skulu gefa hvor öðrum skýrslur um
                                     árangur hvers konar rannsóknar og
                                     saksóknar í málinu, þar sem lögsögu
                                     getur borið undir hvorn aðila sem er.

                8.
                        Nú hefur maður í liði Bandaríkjanna eða maður úr
                        skylduliði hans verið sóttur til sakar af
                        stjórnvöldum Bandaríkjanna og verið sýknaður eða
                        verið sakfelldur og er að taka út refsingu eða hefur
                        þegar tekið hana út, og skal þá íslenskum
                        stjórnvöldum eigi heimilt að sækja hann til sakar
                        fyrir það brot.
                9.
                        Þegar maður í liði Bandaríkjanna eða maður úr
                        skylduliði hans er sóttur til sakar og íslensk
                        stjórnvöld fara með lögsögu, á hann rétt á því:

                             a.
                                     að rannsókn og saksókn sé hraðað;
                             b.
                                     að fá vitneskju fyrir upphaf saksóknar
                                     um sakargiftir á hendur honum;
                             c.
                                     að hann og vitni, sem bera gegn honum,
                                     séu samspurð;
                             d.
                                     að vitnum, sem kunna að geta borið honum
                                     í hag og eru innan íslenskrar lögsögu,
                                     sé gert skylt að bera vætti;
                             e.
                                     að hæfur málflutningsmaður sé skipaður
                                     verjandi hans, enda ráði hann vali hans,
                                     ef hann óskar þess;
                             f.
                                     að hæfur dómtúlkur sé tilkvaddur, ef
                                     hann telur þess þörf; og
                             g.
                                     að hafa samband við fulltrúa
                                     ríkisstjórnar sinnar og, ef dómreglur
                                     leyfa það, að sá fulltrúi sé viðstaddur
                                     réttarhöldin.
                             10.
                                     Liði Bandaríkjanna er rétt að fara með
                                     lögregluvald á samningssvæðunum og gera
                                     allar viðeigandi ráðstafanir til að
                                     halda þar uppi aga, allsherjarreglu og
                                     öryggi. Utan samningssvæðanna mega menn
                                     úr liði Bandaríkjanna hafa með höndum
                                     lögreglustörf, eftir því sem um semst
                                     við íslensk stjórnvöld, í samvinnu við
                                     þau og einungis að svo miklu leyti, sem
                                     það er nauðsynlegt til að halda uppi aga
                                     og reglu meðal manna úr liði
                                     Bandaríkjanna og manna úr skylduliði
                                     þeirra. Þegar menn úr liði Bandaríkjanna
                                     hafa slíka samvinnu við íslensk
                                     yfirvöld, fara þau ein með yfirráð yfir
                                     íslenskum þegnum og öðrum mönnum á
                                     Íslandi og eignum þeirra í öllum málum,
                                     er varða uppihald reglu og aga utan
                                     samningssvæðanna samkvæmt ofanskráðu.
                                     Þetta tekur þó eigi til manna úr liði
                                     Bandaríkjanna, manna úr skylduliði
                                     slíkra manna og þeirra starfsmanna
                                     verktaka Bandaríkjanna, sem ekki eru
                                     íslenskir þegnar.

                                     3. gr.
        1. Íslensk yfirvöld skulu gera eitt af tvennu:

   a.
           taka gild, án þess að ökupróf fari fram eða gjald sé greitt,
           venjuleg ökuskírteini eða hermannaökuskírteini, sem gefin eru út
           af Bandaríkjunum eða fylkjum þeirra, til handa mönnum í liði
           Bandaríkjanna eða mönnum í skylduliði þeirra, eða
   b.
           gefa út, án ökuprófs eða gjalds, íslensk ökuskírteini handa mönnum
           í liði Bandaríkjanna, eða mönnum í skylduliði þeirra, enda hafi
           þeir skírteini frá Bandaríkjunum eða fylkjum þeirra.
   2.
           Yfirvöld Bandaríkjanna munu í samvinnu við íslensk yfirvöld gefa
           út rækilegar leiðbeiningar til manna í liði Bandaríkjanna og manna
           í skylduliði þeirra um íslenska umferðarlöggjöf og reglur og
           leggja fyrir þá að hlýða þeim í einu og öllu.

                                     4. gr.
        1. Hermenn í liði Bandaríkjanna skulu að jafnaði vera
   einkennisklæddir.

   2.
           Ökutæki, sem notuð eru af liði Bandaríkjanna, skulu merkt
           skrásetningartölu og glöggu þjóðernisauðkenni.
   3.
           Yfirvöld Bandaríkjanna munu afhenda íslenskum yfirvöldum skrá yfir
           öll ökutæki, skrásetningartölu þeirra og eigendur.

                                     5. gr.
        Liði Bandaríkjanna á Íslandi er heimilt að bera vopn á
   samningssvæðunum, svo sem þörf krefur, til framkvæmdar á skyldustörfum.
   Utan samningssvæðanna má liðið einungis bera vopn við framkvæmd
   skyldustarfa eða vegna hernaðarþarfa, nema rétt íslensk stjórnvöld
   samþykki annað.

                                     6. gr.
         1. Menn í liði Bandaríkjanna og skyldulið þeirra mega kaupa á
   Íslandi vörur til sjálfs sín neyslu og þá þjónustu, sem þeir þarfnast, með
   sömu kjörum og íslenskir þegnar.

   2.
           Vörur, sem keyptar eru á Íslandi og lið Bandaríkjanna þarfnast sér
           til viðurværis, skulu að jafnaði keyptar fyrir atbeina þeirrar
           umsýslustofnunar íslenska ríkisins, sem af Íslands hálfu er til
           þess nefnd, til að koma í veg fyrir, að slík kaup hafi skaðleg
           áhrif á hagkerfi Íslands.
   3.
           Þar til bær íslensk stjórnvöld munu, þegar þörf krefur, segja til,
           er kaup á tilteknum vörum, sem greindar eru í töluliðunum 1 og 2
           að ofan, skulu takmörkuð eða bönnuð, og munu yfirvöld
           Bandaríkjanna taka fullt tillit til slíkrar málaleitunar.
   4.
           Bandaríkin æskja þess að ráða hæfa íslenska borgara, eftir því sem
           föng eru á, til starfa í sambandi við samning þennan. Að svo miklu
           leyti sem Ísland kann að samþykkja ráðningu íslenskra borgara til
           starfa hjá liði Bandaríkjanna, skal slík starfsráðning framkvæmd
           með aðstoð og um hendur þess eða þeirra fyrirsvarsmanna, sem af
           Íslands hálfu eru til þess kvaddir. Ráðningarkjör og
           vinnuskilyrði, einkum vinnulaun, launauppbætur og
           öryggisráðstafanir við vinnu, skulu fara að íslenskum lögum og
           venjum.
   5.
           Ísland og Bandaríkin munu hafa samvinnu um að uppræta og koma í
           veg fyrir hvers konar ólöglega starfsemi, svo og afstýra athöfnum,
           sem óheppileg áhrif hafa á íslenskt hagkerfi.

                                     7. gr.
         1. Nú dvelst á Íslandi maður í liði Bandaríkjanna, maður í
   skylduliði slíks manns eða starfsmaður, sem ekki er íslenskur þegn, en
   ráðinn hefur verið til starfa vegna framkvæmda samkvæmt samningi þessum og
   er þar einungis vegna þess starfa, og skal þá slík dvöl um stundarsakir
   hvorki talin heimilisfang né búseta og skal ekki út af fyrir sig skapa
   honum skattskyldu á Íslandi, hvorki að því er varðar tekjur né eignir, sem
   hann aflar þar eða á þar vegna téðrar dvalar sinnar. Eigi skal heldur taka
   dánargjöld af búi slíks aðila.

   2.
           Enginn Bandaríkjaþegn eða félag, stofnað samkvæmt lögum
           Bandaríkjanna, sem heimilisfang á í Bandaríkjunum, skal greiða
           tekjuskatt á Íslandi af tekjum, sem aflað er með samningi við
           Bandaríkin í sambandi við framkvæmdir samkvæmt samningi þessum.
   3.
           Enga skatta, gjöld eða aðrar álögur skal leggja á efni, útbúnað,
           birgðir eða vörur, þ. á m. persónulega muni, búsmuni, bifreiðar í
           einkaeign og fatnað, sem flutt hefur verið til Íslands í sambandi
           við framkvæmdir samkvæmt samningi þessum. Engan slíkan skatt,
           gjöld eða álögur skal leggja á eignir, sem stjórnvöld
           Bandaríkjanna afla á Íslandi til afnota fyrir Bandaríkin,
           umsýsluaðila sína eða lið, sem dvelst á Íslandi einungis í
           sambandi við framkvæmdir samkvæmt samningi þessum.

                                     8. gr.
        1. Menn í liði Bandaríkjanna svo og skyldulið þeirra skulu, nema
   öðruvísi sé ákveðið berum orðum í samningi þessum, lúta lögum þeim og
   reglugerðum, sem tollyfirvöld Íslands framkvæma. Einkanlega skal íslenskum
   tollyfirvöldum heimilt, samkvæmt almennum ákvæðum íslenskra laga og
   reglugerða, að leita á mönnum úr liði Bandaríkjanna og skylduliði þeirra
   svo og á verktökum Bandaríkjanna og mönnum í þeirra þjónustu, sem ekki eru
   íslenskir þegnar, skoða farangur þeirra og ökutæki og leggja hald á muni
   samkvæmt ákvæðum slíkra laga og reglugerða.

   2.
           Eigi skal tollskoða innsigluð opinber skjöl. Sérstakir sendiboðar,
           sem flytja slík skjöl, skulu án tillits til stöðu sinnar hafa
           meðferðis hverju sinni fyrirmæli um ferð sína. Fyrirmæli þessi
           skulu sýna tölu bréfa, er þeir hafa meðferðis, og geyma vottorð
           þess efnis, að þau séu einungis opinber skjöl.
   3.
           Hervöld Bandaríkjanna mega flytja inn tollfrjálst útbúnað handa
           liði sínu og hæfilegt magn vista, birgða og annars varnings til
           nota fyrir liðsmenn eina og skyldulið þeirra svo og fyrir verktaka
           Bandaríkjanna og menn í þeirra þjónustu, sem eigi eru íslenskir
           þegnar. Þessi tollfrjálsi innflutningur skal háður því skilyrði,
           að afhent sé, auk tollskjalanna á tollskrifstofu á
           innflutningsstað, yfirlýsing, undirrituð af þar til bærum
           fyrirsvarsmanni liðs Bandaríkjanna. Afhenda skal íslenskum
           tollyfirvöldum skrá yfir þá fyrirsvarsmenn, sem heimild hafa
           fengið til að undirrita slíkar yfirlýsingar, svo og sýnishorn af
           nafnritun þeirra og stimplum, er nota skal.
   4.
           Menn úr liði Bandaríkjanna og skyldulið þeirra mega, þegar þeir
           koma fyrsta sinn til Íslands til að taka við starfa sínum þar,
           flytja tollfrjálst persónulega muni sína og húsgögn til afnota,
           meðan á starfa þeirra stendur þar.
   5.
           Menn úr liði Bandaríkjanna og skyldulið mega flytja inn
           tollfrjálst einkabifreiðar og bifhjól til sjálfs sín nota, meðan
           þeir dveljast á Íslandi.
   6.
           Nú flytja menn úr liði Bandaríkjanna eða skyldulið þeirra inn
           aðrar vörur en þær, sem greindar eru í töluliðum 4 og 5 þessarar
           greinar, þar með taldar sendingar fyrir atbeina pósthúsa
           Bandaríkjanna, og skal þá slíkur innflutningur ekki samkvæmt
           þessari grein undanþeginn tolli eða öðrum skilyrðum.
   7.
           Nú hafa vörur verið fluttar inn tollfrjálst samkvæmt töluliðum 3,
           4 og 5 að ofan, og skal þá með fara sem hér segir:

                a.
                        Slíkar vörur má flytja út aftur óhindrað, enda sé
                        yfirlýsing sem gefin hefur verið út samkvæmt 3.
                        tölul., sýnd á tollskrifstofu, ef um er að tefla
                        innflutning samkvæmt þeim tölulið. Tollyfirvöld mega
                        samt ganga úr skugga um, að endurútfluttar vörur séu
                        í samræmi við yfirlýsingu, er út kann að hafa verið
                        gefin, og að þær hafi raunverulega verið fluttar inn
                        með þeim hætti, er segir í töluliðunum 3, 4 og 5.
                b.
                        Slíkar vörur skulu eigi látnar af hendi á Íslandi,
                        hvorki með sölu, að gjöf né í skiptum. Þó má, er
                        sérstaklega stendur á, veita heimild til slíkrar
                        afhendingar með þeim skilyrðum, er tollyfirvöld setja
                        (t.d. um greiðslu á tolli og gjöldum og um að gætt sé
                        fyrirmæla um eftirlit með verslun og gjaldeyri).
                        Yfirvöld Bandaríkjanna munu, svo sem unnt er, setja
                        og framkvæma fyrirmæli, er miða að því að koma í veg
                        fyrir, að einstökum mönnum í liði Bandaríkjanna,
                        skylduliði þeirra og mönnum í þjónustu verktaka
                        Bandaríkjanna séu seldar eða afhentar umfram
                        persónulegar þarfir sínar vörur, sem yfirvöld
                        Bandaríkjanna flytja tollfrjálst til Íslands, hvernig
                        svo sem þeim innflutningi er háttað, enda sé um að
                        tefla vörur, sem yfirvöld Bandaríkjanna í samráði við
                        íslensk stjórnvöld telja mest líkindi til, að verði
                        seldar, gefnar eða látnar af hendi í skiptum á
                        Íslandi.
                8.
                        Vörur, sem keyptar eru á Íslandi, skulu einungis
                        fluttar út þaðan samkvæmt þeim reglum, er gilda á
                        Íslandi.
                9.
                        Af Íslands hálfu skulu gerðar sérstakar ráðstafanir
                        til þess, að látið sé af hendi án greiðslu tolla og
                        gjalda eldsneyti, olía og smurningsolíur til afnota
                        fyrir opinber ökutæki, flugvélar og skip liðs
                        Bandaríkjanna og verktaka þeirra, sem eigi eru
                        íslenskir þegnar.
                10.
                        Í töluliðunum 18 í grein þessari tekur orðið
                        tollur yfir tolla og hvers konar önnur gjöld, sem
                        greiða ber af innflutningi eða útflutningi.
                11.
                        Íslensk tollyfirvöld og fjármála geta gert það að
                        skilyrði fyrir hvers konar undanþágu eða tilhliðrun,
                        að því er varðar tolla og gjöld samkvæmt samningi
                        þessum, að gætt sé þeirra reglna, er þau telja
                        nauðsynlegar til þess að koma í veg fyrir misnotkun.

                                     9. gr.
        1. Tolla- og fjármálayfirvöld Íslands og Bandaríkjanna skulu veita
   hvor öðrum aðstoð við rannsókn og öflun skýrslna til að koma í veg fyrir
   brot gegn lögum og reglugerðum um tolla og fjármál.

   2.
           Hervöld Bandaríkjanna skulu láta í té þá aðstoð, sem þeim er unnt,
           til að tryggja það, að vörur, sem íslenskum tollyfirvöldum og
           fjármála er rétt að leggja hald á, séu þeim afhentar.
   3.
           Hervöld Bandaríkjanna skulu láta í té alla þá aðstoð, sem þeim er
           unnt, til að tryggja greiðslu tolla, gjalda, sekta og upptæks fjár
           úr hendi manna í liði Bandaríkjanna eða skylduliði þeirra.
   4.
           Nú leggja íslensk yfirvöld hald á opinber ökutæki og muni
           Bandaríkjaliðs vegna brots gegn íslenskum lögum og reglugerðum um
           tolla og fjármál, og skulu þá ökutæki þessi og munir afhentir
           réttum hervöldum Bandaríkjanna.

                                    10. gr.
        Lið Bandaríkjanna, menn í því, svo og skyldulið þeirra, skulu hlýða
   íslenskri gjaldeyrislöggjöf. Rétt yfirvöld Íslands og Bandaríkjanna skulu
   koma sér saman um sérstakar ráðstafanir til að afstýra því, að laun séu
   greidd í bandarískum gjaldeyri, svo og ráðstafanir til að heimila liði
   Bandaríkjanna að afla íslensks gjaldeyris á skráðu gengi og að fá
   hæfilegum fjárhæðum þess gjaldeyris breytt í erlendan gjaldeyri, er þeir
   hverfa af Íslandi.

                                    11. gr.
        Ríkisstjórn Íslands mun veita liði hvers þess ríkis, sem aðili er að
   Norður-Atlantshafssamningnum og þess æskir, þegar það lið dvelst á
   Íslandi, þau réttindi, sem liði Bandaríkjanna eru veitt í undanfarandi
   greinum þessa viðbætis.

                                    12. gr.
        1. a. Bandaríkin munu eigi gera kröfu til skaðabóta á hendur
   ríkisstjórn Íslands fyrir tjón, sem starfsmenn íslensku ríkisstjórnarinnar
   valda á eignum, sem Bandaríkin eiga og lið þeirra notar, eða á lífi og
   limum manna úr Bandaríkjaliði.

   b.
           Ríkisstjórn Íslands mun ekki gera kröfu til skaðabóta á hendur
           Bandaríkjunum fyrir tjón á eignum íslenska ríkisins á
           samningssvæðunum og mun ekki gera kröfur á hendur Bandaríkjunum,
           heldur bæta sjálf tjón á lífi og limum starfsmanna íslensku
           ríkisstjórnarinnar, sem verða kann á samningssvæðunum, þegar
           slíkur starfsmaður er þar vegna starfsskyldu sinnar að áliti
           fulltrúa, er Ísland og Bandaríkin skipa, og slíkt tjón á eignum,
           lífi eða limum hefur orðið af völdum manns úr liði Bandaríkjanna.
           Ríkisstjórn Íslands mun ekki heldur gera kröfu til skaðabóta fyrir
           tjón á eign íslenska ríkisins eða tjón á lífi eða limum
           starfsmanna íslenska ríkisins, er maður úr liði Bandaríkjanna
           veldur utan samningssvæðanna, enda telji skipaðir fulltrúar
           Íslands og Bandaríkjanna, að eignin hafi, er tjónið varð, verið
           notuð eða starfsmaðurinn verið að verki í sambandi við framkvæmd
           samnings þessa.
   c.
           Ísland og Bandaríkin munu eigi gera kröfur til skaðabóta hvort á
           hendur öðru fyrir tjón á skipum, sem Ísland eða Bandaríkin eiga,
           er slík skip eru notuð í sambandi við framkvæmdir samkvæmt
           samningi þessum, án tillits til þess, hvar slíkt tjón verður og
           hvort sem það verður af völdum manns í liði Bandaríkjanna eða
           starfsmanns íslensku ríkisstjórnarinnar. Ísland og Bandaríkin munu
           ekki gera kröfu til björgunarlauna, ef skip það eða farmur, sem
           bjargað var, var í eigu Íslands eða Bandaríkjanna vegna
           framkvæmdar samnings þessa.
   d.
           Í þessum tölulið taka orðin í eigu Bandaríkjanna, í eigu
           Íslands og í eigu Íslands eða Bandaríkjanna til skipa, sem
           Ísland eða Bandaríkin taka á leigu eða taka til hernota eða
           opinberra nota með leiguskilmálum eða Ísland eða Bandaríkin hafa
           önnur umráð yfir (nema að því leyti sem ábyrgð á skipunum eða
           áhætta á tjóni á þeim hvílir á öðrum aðila en Íslandi eða
           Bandaríkjunum eða vátryggjendum þeirra).

   2.
           Ísland skal samkvæmt þeim ákvæðum, sem hér fara á eftir, úrskurða
           og greiða kröfur, aðrar en samningskröfur, vegna verknaða manna í
           liði Bandaríkjanna, sem af hlýst tjón á eignum manna eða stofnana
           á Íslandi eða tjón á lífi eða limum manna þar, annað en það, er
           greinir í næsta tölulið hér að framan.

                a.
                        Kröfur skulu gerðar, um þær fjallað og samið eða
                        dómur á þær lagður í samræmi við íslensk lög og
                        reglur um kröfur, er rísa vegna verknaðar starfsmanna
                        íslenska ríkisins.
                b.
                        Íslandi er rétt að kveða á um hverja slíka kröfu, og
                        Ísland skal greiða með innlendum gjaldeyri þá
                        fjárhæð, sem um er samið eða úrskurðuð er.
                c.
                        Slík greiðsla eða fullnaðardómur bærs íslensks
                        dómstóls, þar sem synjað er greiðslu, skal vera
                        bindandi úrslit sakarefnis fyrir Ísland og
                        Bandaríkin.
                d.
                        Sérhver krafa, sem Ísland greiðir, skal tilkynnt
                        hervöldum Bandaríkjanna ásamt fullnægjandi skýrslum
                        og gögnum.
                e.
                        Kostnaður af fullnægingu krafna samkvæmt stafliðunum
                        hér á undan skal jafnað niður á Ísland og Bandaríkin,
                        svo sem hér segir:
                1.
                        Þar sem Bandaríkin ein bera ábyrgð, skal fjárhæð
                        þeirri, er úrskurðuð hefur verið eða dæmd, skipt í
                        þeim hlutföllum, að Ísland greiði 15% en Bandaríkin
                        85%.
                2.
                        Þar sem menn í liði Bandaríkjanna og íslenskir þegnar
                        eiga báðir sök, þá skulu Ísland og Bandaríkin hvort
                        um sig greiða helming hinnar úrskurðuðu eða dæmdu
                        kröfu.
                3.
                        Bandaríkjunum skal á hálfs árs fresti send skýrsla um
                        fjárhæðir þær, sem Ísland hefur greitt síðasta
                        missirið vegna hvers máls ásamt kröfu um
                        endurgreiðslu. Endurgreiðsla skal fara fram, svo
                        fljótt sem unnt er, í íslenskum gjaldeyri.

                             f.
                                     Eigi skal maður í liði Bandaríkjanna
                                     sæta lögsókn vegna kröfu, er rís af
                                     verknaði, sem þessi töluliður tekur til.

                3.
                        Grein þessi tekur eigi til krafna, sem bornar eru
                        fram af þegnum ríkis, sem á í styrjöld við Bandaríkin
                        eða af bandalagsríki slíks óvinaríkis, né heldur til
                        krafna, sem eiga rót sína að rekja til
                        styrjaldarverka óvina eða beinlínis eða óbeinlínis
                        til athafna Bandaríkjaliðs í orustu.
                4.
                        Hervöld Bandaríkjanna og réttir íslenskir
                        embættismenn skulu hafa samvinnu um öflun gagna til
                        afnota við sanngjarna dómsmeðferð og afgreiðslu
                        krafna, sem Ísland og Bandaríkin eiga hlut að.
                5.
                        Bandaríkin munu afla nauðsynlegrar lagaheimildar til
                        að framkvæma skyldur sínar samkvæmt þessari grein.

References

   Visible links
   1. http://www.althingi.is/dba-bin/lawformpr.pl?lnr=1951110
