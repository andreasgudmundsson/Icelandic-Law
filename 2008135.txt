
   --------------------------------------------------------------------------

                       Lög um embætti sérstaks saksóknara

                           2008 nr. 135 11. desember

   --------------------------------------------------------------------------

                 Ferill málsins á Alþingi.   Frumvarp til laga.

 Tóku gildi 12. desember 2008. Breytt með l. 25/2009 (tóku gildi 1. apríl 2009)
                   og l. 80/2009 (tóku gildi 7. ágúst 2009).

  1. gr. Sett skal á stofn embætti sérstaks saksóknara til að rannsaka grun um
refsiverða háttsemi í aðdraganda, tengslum við og kjölfar atburða er leiddu til
   setningar laga um heimild til fjárveitingar úr ríkissjóði vegna sérstakra
   aðstæðna á fjármálamarkaði o.[1]fl., nr. 125/2008, og þess ástands sem þá
skapaðist á fjármálamarkaði, hvort sem það tengist starfsemi fjármálafyrirtækja,
 annarra lögaðila eða einstaklinga, og eftir atvikum fylgja rannsókn eftir með
                                    saksókn.
   Rannsóknar- og ákæruheimildir embættisins taka meðal annars til efnahags-,
   auðgunar- og skattabrota, þar með talið brota sem rannsökuð hafa verið af
Fjármálaeftirlitinu, Samkeppniseftirlitinu og skattrannsóknarstjóra ríkisins og
  vísað hefur verið til lögreglu. Hinn sérstaki saksóknari hefur eftir þörfum
 samstarf við Fjármálaeftirlitið, Samkeppniseftirlitið og skattrannsóknarstjóra
  ríkisins og aðrar réttarvörslu- og eftirlitsstofnanir. [Sé þess óskað skulu
  þessar stofnanir, svo og skilanefndir og aðrir sem vinna að greiðslustöðvun,
   nauðasamningi, slitum eða gjaldþrotaskiptum fjármálafyrirtækja, láta hinum
   sérstaka saksóknara í té upplýsingar um stöðu annarra mála en greinir í 1.
 málsl. og gögn sem þessir aðilar hafa undir höndum og hinn sérstaki saksóknari
 telur að hafi þýðingu við rannsókn sakamáls eða ákvarðanatöku um hvort rétt sé
   að hefja slíka rannsókn. Sama skylda hvílir á þeim fjármálafyrirtækjum sem
stofnuð voru um hluta af rekstri framangreindra fjármálafyrirtækja á grundvelli
 [2]5. gr. laga nr. 125/2008, um heimild til fjárveitingar úr ríkissjóði vegna
 sérstakra aðstæðna á fjármálamarkaði o.fl. Með gögnum er meðal annars átt við
  skýrslur, minnisblöð, bókanir og samninga. Skylt er að verða við kröfu hins
   sérstaka saksóknara um að láta í té upplýsingar eða gögn þótt þau séu háð
 þagnarskyldu, t.d. samkvæmt reglum um starfsemi fjármálafyrirtækja, og er slík
     afhending óháð því hvort meint brot hafi verið kærð til lögreglu.]^1)
  Kærum og ábendingum vegna gruns um refsiverða háttsemi sem fellur undir lög
   þessi skal beina til embættisins frá og með stofnun þess. [Ef skilanefnd,
      aðstoðarmaður við greiðslustöðvun, umsjónarmaður með nauðasamningi,
        bráðabirgðastjórn, slitastjórn við slitameðferð eða skiptastjóri
  fjármálafyrirtækis fær vitneskju í starfi sínu um atvik sem talið er að geti
  gefið tilefni til rökstudds gruns um að fjármálafyrirtæki eða aðrir kunni að
    hafa gerst sekir um refsivert athæfi skal tilkynningu um slíkt beint til
                  embættisins í samræmi við ákvæði þetta.]^1)
                               ^1)L. 25/2009, 1. gr.
2. gr. [Dómsmálaráðherra skipar sérstakan saksóknara og skal hann veita forstöðu
  rannsóknar- og saksóknaraembætti skv. 1. gr. Þá skipar dómsmálaráðherra þrjá
 sjálfstæða saksóknara við embætti sérstaks saksóknara. Sérstakur saksóknari og
  saksóknarar við embætti hans skulu allir fullnægja skilyrðum til skipunar í
embætti héraðsdómara, en heimilt er þó að víkja frá 70 ára aldurshámarki sem um
    héraðsdómara gildir. Ákvæði [3]laga nr. 70/1996, um réttindi og skyldur
  starfsmanna ríkisins, um fimm ára skipunartíma og biðlaunarétt taka ekki til
     þessara starfsmanna. Skipun þeirra fellur niður þegar embætti sérstaks
saksóknara verður lagt niður eða sameinað annarri ríkisstofnun, sbr. 7. gr., en
þeir skulu þá halda óbreyttum launakjörum í þrjá mánuði frá þeim tíma. Nú velst
  dómari til einhverra þessara starfa og skal þá dómsmálaráðherra veita honum
                      leyfi frá störfum á skipunartímanum.
 Sérstakur saksóknari hefur stöðu og almennar heimildir lögreglustjóra samkvæmt
 lögreglulögum og lögum um meðferð sakamála og fer hann með stjórn lögreglu sem
 starfar við embætti hans. Sérstakur saksóknari og saksóknarar við embætti hans
 eru ákærendur samkvæmt lögum um meðferð sakamála. Sérstakur saksóknari skiptir
   verkum með sér og saksóknurum við embættið. Fela má saksóknara að fara með
 stjórn á rannsókn máls. Að rannsókn lokinni úthlutar sérstakur saksóknari máli
til sín eða annars saksóknara við embættið og skal sá taka ákvörðun um saksókn,
gefa eftir atvikum út ákæru í máli og flytja það nema sérstakur saksóknari feli
  öðrum flutning málsins skv. 4. mgr. Sérstakur saksóknari eða saksóknari við
  embætti hans tekur ákvörðun um kæru til Hæstaréttar í málum sem hann höfðar.
Sérstakur saksóknari hefur umsjón með störfum annarra saksóknara við embættið og
gætir samræmis í störfum þeirra. Hann getur þegar sérstaklega stendur á tekið í
  sínar hendur mál sem hann hefur úthlutað saksóknara til meðferðar eða falið
                       öðrum saksóknara að fara með það.
   Sérstakur saksóknari ræður aðra starfsmenn embættisins en saksóknara. Við
 ráðningu þeirra gildir ekki [4]7. gr. laga nr. 70/1996, um réttindi og skyldur
                             starfsmanna ríkisins.
Í héraði flytur sérstakur saksóknari eða saksóknari við embætti hans þau mál sem
hann höfðar, svo og kærumál vegna þeirra fyrir Hæstarétti. Sérstakur saksóknari
getur einnig falið saksóknarfulltrúum við embættið, lögreglustjóra, héraðsdóms-
eða hæstaréttarlögmanni að flytja þau mál fyrir héraðsdómi. Sé lögmanni falið að
 flytja mál hefur hann sömu skyldur og ákærandi. Ríkissaksóknari tekur ákvörðun
  um áfrýjun héraðsdóms og fer um flutning slíkra mála fyrir Hæstarétti eftir
     almennum reglum, en einnig er honum heimilt að fela það verk sérstökum
                  saksóknara eða saksóknara við embætti hans.
Ef háttsemi felur í sér annað eða önnur brot en þau sem sérstakur saksóknari fer
  með skv. 1. gr. tekur ríkissaksóknari ákvörðun um hvort hann fari með málið.
    Rísi vafi um valdsvið sérstaks saksóknara gagnvart öðrum ákærendum skal
                ríkissaksóknari leysa á sama hátt úr honum.]^1)
                               ^1)L. 80/2009, 1. gr.
     3. gr. Hinn sérstaki saksóknari skal birta opinberlega upplýsingar um
  hlutabréfaeign sína í fjármálafyrirtækjum sem aðgerðir stjórnvalda samkvæmt
  [5]lögum nr. 125/2008 hafa tekið til, skuldir hans við þau, svo og starfsleg
tengsl hans, maka og náinna skyldmenna við þá sem sinnt hafa stjórnunarstörfum í
     umræddum fjármálafyrirtækjum eða þeim stofnunum ríkisins sem rannsókn
   embættisins beinist að. Sama gildir um önnur atriði sem haft geta áhrif á
  sérstakt hæfi hins sérstaka saksóknara. Upplýsingar þessar skulu miðast við
   síðastliðin fimm ár fyrir gildistöku laganna, fjárhæðir sem eru yfir fimm
 milljónir króna og einnig eignarhlut umfram þá fjárhæð í félögum sem átt hafa
            hluti í umræddum fjármálafyrirtækjum 1. september 2008.
 4. gr. [Saksóknarar, lögreglumenn og löglærðir starfsmenn sérstaks saksóknara
 við embættið fara með lögregluvald skv. 1. mgr. 9. gr. lögreglulaga.]^1) Aðrir
     sérfræðingar embættisins hafa, samkvæmt nánari ákvörðun hins sérstaka
     saksóknara, heimildir til að annast skýrslutökur á rannsóknarstigi af
                            sakborningum og vitnum.
    Hinn sérstaki saksóknari getur leitað til sérfróðra aðila, innlendra sem
                      erlendra, eftir því sem þurfa þykir.
                               ^1)L. 80/2009, 2. gr.
5. gr. Ríkissaksóknara er heimilt að ákveða, að uppfylltum skilyrðum 2. mgr. og
 að fenginni rökstuddri tillögu frá hinum sérstaka saksóknara, að sá sem hefur
frumkvæði að því að bjóða eða láta lögreglu eða saksóknara í té upplýsingar eða
 gögn sæti ekki ákæru þótt upplýsingarnar eða gögnin leiði líkur að broti hans
                                    sjálfs.
 Skilyrði ákvörðunar skv. 1. mgr. eru að upplýsingar eða gögn tengist broti sem
fellur undir rannsóknar- og ákæruvald sérstaks saksóknara samkvæmt lögum þessum
og talið sé líklegt að þessar upplýsingar eða gögn geti leitt til rannsóknar eða
sönnunar á broti eða séu mikilvæg viðbót við fyrirliggjandi sönnunargögn. Þá er
  það skilyrði fyrir beitingu þessarar heimildar að rökstuddur grunur sé um að
upplýsingar eða gögn tengist alvarlegu broti, fyrirséð sé að sök þess sem lætur
  slíkt í té sé mun minni en sök þess eða þeirra sem gögnin eða upplýsingarnar
beinast gegn og ástæða sé til að ætla að án þeirra muni reynast torvelt að færa
                     fram fullnægjandi sönnur fyrir broti.
6. gr. Um starfsemi embættisins gilda að öðru leyti ákvæði lögreglulaga og laga
     um meðferð sakamála að því leyti sem lög þessi kveða ekki á um annað.
  7. gr. Dómsmálaráðherra getur eftir 1. janúar 2011 lagt til, að fengnu áliti
ríkissaksóknara, að embættið verði lagt niður. Skal hann þá leggja fyrir Alþingi
 frumvarp þess efnis. Verkefni embættisins hverfa þá til lögreglu eða ákærenda
        eftir almennum ákvæðum lögreglulaga og laga um meðferð sakamála.
                      8. gr. Lög þessi öðlast þegar gildi.
                          Ákvæði til bráðabirgða. ^1)
                               ^1)L. 80/2009, 3. gr.

References

   Visible links
   1. file://2008125.html
   2. file://2008125.html
   3. file://1996070.html
   4. file://1996070.html#g7
   5. file://2008125.html
