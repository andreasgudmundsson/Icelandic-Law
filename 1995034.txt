
   --------------------------------------------------------------------------

                                                     Lög um vörugjald af olíu^1)

                              1995 nr. 34 7. mars

   --------------------------------------------------------------------------

   ^1)Lögin öðlast gildi 1. janúar 1998.

                         Gjaldskylda og upphæð gjalds.
                                     1. gr.
        Greiða skal í ríkissjóð vörugjald af gas- og dísilolíu sem flokkast í
   tollskrárnúmer 2710.0060 og nothæf er sem eldsneyti á ökutæki. Í lögum
   þessum er vörugjald á olíu nefnt olíugjald.
        Gjaldskylda skv. 1. mgr. nær einnig til olíu í öðrum tollskrárnúmerum
   sem blönduð hefur verið gjaldskyldri olíu.
        Fjárhæð olíugjalds skal vera 38,50 kr. á hvern lítra af olíu.
        Heimilt er að breyta fjárhæð í 3. mgr. í samræmi við breytingar á
   vísitölu byggingarkostnaðar samkvæmt [2]lögum nr. 42/1987. Grunnfjárhæð er
   miðuð við vísitölu 1. desember 1994, 199,1 stig.

                                     2. gr.
        Olíugjald af innfluttri olíu skal greitt við tollafgreiðslu.
   Olíugjald af innlendri framleiðslu eða aðvinnslu skal greitt við
   afhendingu olíu frá framleiðanda eða vinnsluaðila.
        Þrátt fyrir ákvæði 1. mgr. hafa skattskyldir aðilar, sem hlotið hafa
   skráningu skv. 3. gr., heimild til að flytja inn olíu og fá afhenta olíu
   frá öðrum gjaldskyldum aðila án greiðslu olíugjalds.

                              Gjaldskyldir aðilar.
                                     3. gr.
        Gjaldskyldir aðilar samkvæmt lögum þessum eru:

   1.
           Þeir sem framleiða eða stunda aðvinnslu olíu sem gjaldskyld er
           skv. 1. gr.
   2.
           Þeir sem flytja inn til endursölu, eða kaupa til eigin nota, olíu
           sem er gjaldskyld skv. 1. gr. enda hafi þeir yfir að ráða
           birgðageymslum sem samanlagt rúma yfir 1.000 rúmmetra af
           gjaldskyldri olíu.

        Gjaldskyldir aðilar skv. 1. mgr. skulu ótilkvaddir senda tilkynningu
   um starfsemi sína til þess skattstjóra þar sem þeir eru heimilisfastir.
   Þeir sem hefja gjaldskylda starfsemi skulu senda tilkynningu til
   skattstjóra áður en starfsemin hefst.
        Í tilkynningunni skal tilgreina nafn, heimili og kennitölu
   rekstraraðila, firmanafn og hvers konar framleiðslu eða innflutning sé um
   að ræða. Enn fremur skulu þeir sem um ræðir í 2. tölul. 1. mgr. greina frá
   birgðageymslum, þar með talið sölustöðum, staðsetningu þeirra og stærð.
        Skattstjóri rannsakar tilkynningar aðila og getur hafnað skráningu ef
   skilyrðum þessarar greinar eða annarra ákvæða laga þessara er ekki
   fullnægt.
        Skattstjóri skal halda skrá yfir þá sem eru gjaldskyldir samkvæmt
   ákvæðum þessarar greinar.

                         Undanþágur og endurgreiðslur.
                                     4. gr.
        Olía, sem seld er til nota fyrir skip og báta í atvinnurekstri, er
   undanþegin olíugjaldi þegar gjaldskyldur aðili afhendir olíu beint í
   eldsneytisgeymi skips eða báts.
        Ráðherra getur ákveðið að olía til gjaldfrjálsra nota, önnur en sú
   sem afhent er skv. 1. mgr., skuli vera undanþegin olíugjaldi við sölu eða
   afhendingu til notenda enda fari olían ekki til gjaldskyldra nota.
        Ráðherra er heimilt að setja í reglugerð nánari skilyrði fyrir
   undanþágu samkvæmt þessari grein, þar á meðal reglur um gerð og búnað
   eldsneytisgeyma.

                                     5. gr.
        Skattskyldir aðilar, samkvæmt [3]lögum nr. 50/1988, um
   virðisaukaskatt, fá olíugjald, sem þeir hafa staðið skil á, endurgreitt af
   olíu í sama mæli og heimilt er að telja til innskatts virðisaukaskatt af
   olíunni, sbr. þó ákvæði 4. mgr.
        Uppgjör endurgreiðslu skv. 1. mgr. fer fram um leið og uppgjör
   virðisaukaskatts og skulu ákvæði um innskatt í [4]lögum nr. 50/1988 gilda
   eftir því sem við á. Aðilar, sem óska eftir endurgreiðslu olíugjalds á
   uppgjörstímabilinu, skulu skila skýrslu um fjárhæð endurgreiðslu og aðrar
   upplýsingar í því formi sem ríkisskattstjóri ákveður. Endurgreiðslufjárhæð
   skal byggja á sölureikningum og bókhaldi skv. 8. gr.
        Þrátt fyrir ákvæði 1. og 2. mgr. getur ráðherra ákveðið í reglugerð
   að endurgreiðsla olíugjalds til aðila í búrekstri verði samkvæmt stöðluðum
   reglum. Jafnframt er ráðherra heimilt að víkja frá ákvæðum 8. gr. um skrá
   yfir olíunotkun aðila ef ákvæðum þessarar málsgreinar er beitt.
        Olíugjald af olíu til notkunar á skráningarskyld ökutæki, sbr. [5]63.
   gr. umferðarlaga, nr. 50/1987, önnur en dráttarvélar, er ekki endurgreitt,
   sbr. þó 1. tölul. 1. mgr. 6. gr.

                                     6. gr.
        Ráðherra er í reglugerð heimilt að kveða á um endurgreiðslu
   olíugjalds, ásamt endurgreiðslu virðisaukaskatts af olíugjaldinu, af olíu
   til eftirfarandi nota:

   1.
           olíu sem sérleyfishafar og þeir sem reka almenningsvagna nota við
           rekstur hópferðabifreiða; reglur um endurgreiðslu samkvæmt þessum
           tölulið skulu settar í samráði við samgönguráðherra,
   2.
           olíu sem notuð er til húshitunar og olíugjald er ekki endurgreitt
           af skv. 5. gr.; reglur um endurgreiðslur samkvæmt þessum tölulið
           skulu settar í samráði við iðnaðarráðherra og skulu taka mið af
           raunverulegri olíunotkun, af stærð húsnæðis eða áætlaðri
           meðalnotkun olíu,
   3.
           olíu sem notuð er til hitunar almenningssundlauga,
   4.
           olíu til nota á skip og báta sem ekki eru undanþegin olíugjaldi
           skv. 4. gr. eða endurgreitt olíugjald af skv. 5. gr.

                                    Bókhald.
                                     7. gr.
        Gjaldskyldir aðilar, sem stunda framleiðslu eða aðvinnslu, sbr. 1.
   tölul. 1. mgr. 3. gr., skulu aðgreina í bókhaldi sínu kaup á olíu sem
   notuð er til framleiðslu eða aðvinnslu gjaldskyldrar olíu, olíu til
   annarrar framleiðslu og olíu sem afhent er öðrum. Jafnframt skulu þeir
   halda bókhald yfir aðfengna gjaldskylda olíu, eigin notkun slíkrar olíu og
   afhendingu hennar.
        Aðrir gjaldskyldir aðilar skulu halda bókhald yfir aðfengna
   gjaldskylda olíu, eigin notkun þeirrar olíu og sölu eða afhendingu.
        Við sölu eða afhendingu olíu milli gjaldskyldra aðila eða til aðila
   sem um ræðir í 4., 5. eða 6. gr. skal gefa út sölureikning þar sem
   eftirfarandi upplýsingar koma fram:

   1.
           útgáfudagur,
   2.
           útgáfustaður,
   3.
           afhendingarstaður ef annar en útgáfustaður,
   4.
           nafn og kennitala seljanda (birgðasala),
   5.
           nafn og kennitala kaupanda (móttakanda),
   6.
           magn, einingarverð og heildarverð gjaldskyldrar olíu.

        Auk upplýsinga sem greinir í 3. mgr. skal á sölureikningi koma fram
   hvort olíugjald er lagt á og hver fjárhæð olíugjalds er. Um varðveislu
   sölureikninga gilda ákvæði bókhaldslaga.

                                     8. gr.
        Aðilar, sem fá afhenta olíu sem undanþegin er olíugjaldi skv. 4. gr.
   eða fá endurgreiðslu olíugjalds skv. 5. gr., sbr. þó ákvæði 3. mgr. 5.
   gr., skulu halda í bókhaldi sínu reikninga og skrár yfir olíukaup og
   olíunotkun og annað sem máli skiptir varðandi sönnun á réttmæti undanþágu
   eða endurgreiðslu olíugjalds. Enn fremur er heimilt að skylda aðila til að
   gera grein fyrir notkun gjaldskyldrar olíu á ökutæki.
        Vanræki aðili að færa fullnægjandi bókhald skv. 1. mgr. fellur niður
   réttur til endurgreiðslu eða undanþágu fyrir það tímabil sem bókhald er
   ekki fullnægjandi.

                             Uppgjör og innheimta.
                                     9. gr.
        Gjaldskyldir aðilar skv. 3. gr. skulu greiða olíugjald fyrir hvert
   uppgjörstímabil miðað við sölu eða afhendingu og eigin notkun.
        Ráðherra getur heimilað að aðilar, sem stunda sölu gjaldskyldrar olíu
   en falla ekki undir ákvæði 1. og 2. tölul. 3. gr., geti keypt olíu af
   gjaldskyldum aðila án greiðslu olíugjalds enda sé árleg sala meiri en 50
   þús. lítrar. Sá sem fær heimild samkvæmt þessari grein skal uppfylla
   skilyrði um skráningu og viðurkenningu búnaðar skv. 3. gr. og skal standa
   skil á greiðslu olíugjalds samkvæmt ákvæðum 1. mgr.
        Gjaldskyldir aðilar, sem selja ekkert eða óverulegt magn olíu, skulu
   greiða olíugjald af því magni sem þeir fá afhent á uppgjörstímabilinu að
   viðbættri minnkun eða frádreginni aukningu birgða á tímabilinu miðað við
   birgðastöðu í lok næstliðins uppgjörstímabils. Enn fremur er þessum aðilum
   heimilt að draga frá þá olíu sem olíugjald fengist endurgreitt af samkvæmt
   ákvæðum 5. gr.

                                    10. gr.
        Frá gjaldskyldu magni skv. 9. gr. má draga:

   1.
           olíu sem afhent er öðrum gjaldskyldum aðila, sbr. 2. mgr. 2. gr.,
   2.
           olíu sem undanþegin er olíugjaldi skv. 4. gr.,
   3.
           olíu sem flutt er úr landi.

                                    11. gr.
        Uppgjörstímabil olíugjalds er einn mánuður. Gjalddagi er fimmtándi
   dagur annars mánaðar eftir lok uppgjörstímabils. Ráðherra er þó heimilt að
   ákveða annan gjalddaga í reglugerð. Beri gjalddaga upp á helgidag eða
   almennan frídag færist gjalddagi yfir á næsta virkan dag á eftir. Eigi
   síðar en á gjalddaga skulu gjaldskyldir aðilar ótilkvaddir skila
   innheimtumanni ríkissjóðs skýrslu, olíugjaldsskýrslu, yfir magn
   gjaldskyldrar olíu á uppgjörstímabilinu og standa skil á greiðslu
   olíugjaldsins.
        Skattstjóri skal rannsaka olíugjaldsskýrslur og leiðrétta þær ef þær
   eða einstakir liðir þeirra eru í ósamræmi við lög þessi eða fyrirmæli sem
   sett eru samkvæmt þeim. Þá skal skattstjóri áætla gjald af viðskiptum
   þeirra aðila sem ekki senda skýrslur innan tilskilins tíma, senda enga
   skýrslu eða ef skýrslu eða fylgigögnum er ábótavant. Skattstjóri skal
   tilkynna innheimtumanni og gjaldanda um áætlanir og leiðréttingar sem
   gerðar hafa verið.
        Sé olíugjaldsskýrsla ekki afhent innan tilskilins frests eða
   olíugjald ekki greitt skal skattstjóri enn fremur afturkalla skráningu
   aðila skv. 3. gr. þar til úr því hefur verið bætt.

                                    12. gr.
        Sé olíugjald ekki greitt á tilskildum tíma skal aðili sæta álagi til
   viðbótar gjaldi samkvæmt olíugjaldsskýrslu eða til viðbótar því gjaldi sem
   honum bar að standa skil á samkvæmt lögum þessum. Sama gildir ef
   olíugjaldsskýrslu hefur ekki verið skilað eða verið ábótavant og olíugjald
   því áætlað.
        Álag skv. 1. mgr. skal vera 1% af þeirri fjárhæð sem vangreidd er
   fyrir hvern byrjaðan dag eftir gjalddaga, þó ekki hærri en 10%.
        Við útreikning álags á áætlað olíugjald telst gjalddagi sá sami og
   gjalddagi olíugjalds þess uppgjörstímabils sem áætlað er fyrir. Sama
   gildir um álag á vangreitt olíugjald eldri tímabila.

                                    13. gr.
        Sé olíugjald ekki greitt innan mánaðar frá gjalddaga skal greiða
   ríkissjóði dráttarvexti af því sem gjaldfallið er. Dráttarvextir reiknast
   frá gjalddaga og eru þeir sömu og Seðlabanki Íslands ákveður skv. [6]10.
   gr. vaxtalaga, nr. 25/1987.
           Eftirlit, kæruheimildir, upplýsingaskylda og refsiábyrgð.
                                    14. gr.
        Skattstjóri getur hafnað endurgreiðslu eða frádrætti olíugjalds á
   virðisaukaskattsskýrslu séu skilyrði endurgreiðslu ekki fyrir hendi eða
   framlögð gögn ófullnægjandi eða röng. Hafni skattstjóri endurgreiðslu
   olíugjalds sem þegar hefur verið endurgreitt eða dregið frá greiðslu
   virðisaukaskatts skal aðili greiða olíugjaldið ásamt álagi skv. 2. mgr.
   12. gr. og dráttarvöxtum frá þeim degi er greiðsla fór fram eða
   olíugjaldið var dregið frá greiðslu virðisaukaskatts.
        Skattstjóri skal tilkynna innheimtumanni og gjaldanda um breytingar
   sem gerðar eru samkvæmt þessari málsgrein. Gjaldanda ber eigi síðar en sjö
   dögum eftir tilkynningu skattstjóra um of háa endurgreiðslu að greiða
   innheimtumanni það sem ofgreitt var.

                                    15. gr.
        Þeir sem ekki vilja sætta sig við ákvörðun skattstjóra skv. 14. gr.
   eða öðrum ákvæðum þessara laga um atriði sem lúta að greiðslu olíugjalds,
   heimild til undanþágu eða endurgreiðslu geta kært ákvörðun hans innan 30
   daga frá því að ákvörðun var tekin. Um kæru og málskot gilda að öðru leyti
   ákvæði [7]29. gr. laga nr. 50/1988, um virðisaukaskatt.

                                    16. gr.
        Aðilum, sem flytja inn, selja, afhenda, stunda framleiðslu eða
   aðvinnslu af einhverju tagi eða kaupa gjaldskylda olíu, er skylt að láta
   skattyfirvöldum í té ókeypis og í því formi sem óskað er allar
   nauðsynlegar upplýsingar og gögn er þau beiðast og unnt er að láta þeim í
   té. Skiptir ekki máli í því sambandi hvort upplýsingarnar varða þann aðila
   sem beiðninni er beint til eða viðskipti milli hans og annarra aðila sem
   hann getur veitt upplýsingar um og varða gjaldskyldu þeirra aðila eða
   eftirlit með eða rannsókn á henni.
        Með skattyfirvöldum í þessari grein er átt við skattstjóra,
   skattrannsóknarstjóra ríkisins og ríkisskattstjóra.

                                    17. gr.
        Skýri aðili af ásetningi eða stórkostlegu gáleysi rangt eða villandi
   frá einhverju því sem máli skiptir um skyldu sína til greiðslu eða rétt
   til endurgreiðslu olíugjalds eða undanþágu skal hann auk ógreidds gjalds
   greiða sekt sem nemi allt að tífaldri, og aldrei lægri en fjórfaldri,
   þeirri fjárhæð sem dregin var undan, vanrækt var að greiða eða ofgreidd
   var endurgreiðsla á.
        Vanræki aðili að halda tilskilið bókhald samkvæmt lögum þessum eða
   reglugerðum settum samkvæmt þeim, vanrækir að veita upplýsingar eða láta í
   té aðstoð, skýrslur eða gögn eins og ákveðið er í lögum þessum eða
   reglugerðum settum samkvæmt þeim, skýrir rangt eða villandi frá einhverju
   sem varðar skyldu til greiðslu eða rétt til endurgreiðslu olíugjalds, þótt
   upplýsingarnar hafi hvorki haft áhrif á greiðslu hans né viðskiptamanna
   hans á olíugjaldi, eða brýtur á annan hátt gegn lögum þessum eða ákvæðum
   reglugerða sem settar eru samkvæmt þeim skal hann sæta sektum, enda liggi
   ekki við brotinu þyngri refsing eftir þessum eða öðrum lögum.
        Sektir eftir lögum þessum má jafnt gera lögaðila sem einstaklingi.
   Hafi fyrirsvarsmaður lögaðila framið brot á lögum þessum má einnig gera
   lögaðila þessum sekt og sviptingu starfsréttinda, enda sé brotið drýgt til
   hagsbóta fyrir lögaðilann eða hann hefur notið hagnaðar af brotinu.
        Sé brot ítrekað eða sakir miklar að öðru leyti má auk sektar beita
   varðhaldi eða fangelsi allt að sex árum.
        Tilraun og hlutdeild í brotum á lögum þessum er refsiverð eftir því
   sem segir í III. kafla almennra hegningarlaga og varða slík brot sektum
   nema öðruvísi sé ákveðið í grein þessari.

                                  Ýmis ákvæði.
                                    18. gr.
        Að því leyti sem ekki eru ákvæði í lögum þessum um álagningu, kærur
   og úrskurði um olíugjald, innheimtu, tilhögun bókhalds, framtöl, eftirlit,
   rannsókn, skuldajöfnun, stöðvun atvinnurekstar, viðurlög, sektir,
   refsingar og aðra framkvæmd varðandi olíugjald skulu gilda ákvæði [8]laga
   nr. 50/1988, um virðisaukaskatt, svo og reglugerða og annarra fyrirmæla
   settra samkvæmt þeim.
        Varðandi álagningu og innheimtu olíugjalds við tollafgreiðslu skulu
   gilda ákvæði [9]tollalaga, nr. 55/1987, að svo miklu leyti sem ekki eru
   ákvæði í lögum þessum eða [10]lögum nr. 50/1988.

                                    19. gr.
        Innheimtar tekjur af olíugjaldi samkvæmt lögum þessum renna til
   Vegagerðarinnar að frádregnu 1% sem rennur í ríkissjóð til að standa
   straum af framkvæmd laga þessara.

                                    20. gr.
        Ráðherra setur með reglugerð eða öðrum fyrirmælum nánari ákvæði um
   framkvæmd laga þessara, m.a. um bókhald, uppgjör olíugjalds og
   greiðslufyrirkomulag.

                                    21. gr.
        Lög þessi öðlast gildi 1. janúar [1998].^1) ...

   ^1)[11]L. 120/1995, 1. gr.

   Ákvæði til bráðabirgða.
                                       I.
        Í stað þess að öðru gjaldatímabili þungaskatts skv. B-lið [12]7. gr.
   laga nr. 3/1987, um fjáröflun til vegagerðar, ljúki 10. febrúar [1998]^1)
   skal því ljúka 31. desember [1997].^1) Eigandi eða umráðamaður bifreiðar
   skal án sérstakrar tilkynningar láta lesa á og skrá stöðu ökumælis á
   tímabilinu frá 19. til 31. desember [1997].^1)
        Gjalddagi þungaskatts skv. 1. mgr. er 11. janúar [1998]^1) og eindagi
   er 29. febrúar [1998].^1)

   ^1)[13]L. 120/1995, 2. gr.

                                      II.
        Gjaldskyldir aðilar skv. 3. gr. skulu senda skattstjóra upplýsingar
   um birgðir gjaldskyldrar olíu í þeirra eigu 1. janúar [1998].^1) Í þeim
   upplýsingum skal koma fram hve mikið af birgðum er í innlendum birgða- og
   sölustöðum. Upplýsingar samkvæmt þessari málsgrein skulu berast
   skattstjóra eigi síðar en 1. febrúar [1998].^1)
        Aðilar, sem ekki eru gjaldskyldir skv. 3. gr. og njóta ekki undanþágu
   skv. 1. mgr. 4. gr., skulu senda skattstjóra upplýsingar um birgðir sínar
   af gjaldskyldri olíu ef þær eru yfir 1.500 lítra 1. janúar [1998].^1)
   Eigandi eða umráðamaður skal skyldur til að aðstoða við að kanna birgðir
   óski skattstjóri slíkrar aðstoðar. Skattstjóri getur krafist upplýsinga
   frá innflytjendum og seljendum gas- og dísilolíu um sölu til
   viðskiptamanna er fram fór fyrir 1. janúar [1998].^1) Þeir sem
   gjaldskyldir eru samkvæmt þessari málsgrein skulu skila olíugjaldi til
   innheimtumanns eigi síðar en 15. febrúar [1998].^1)

   ^1)[14]L. 120/1995, 3. gr.

                                      III.
        Fjármálaráðherra skal skipa sérstaka samráðsnefnd til að vera til
   ráðgjafar um undirbúning og framkvæmd laganna, þar með talið setningu
   reglugerðar. Enn fremur skal nefndin kanna þær forsendur sem liggja til
   grundvallar fjárhæð olíugjalds. Í nefndinni eigi sæti fulltrúar
   fjármálaráðuneytis, skattyfirvalda, Vegagerðarinnar, olíufélaganna og
   annarra hagsmunasamtaka.

References

   Visible links
   1. http://www.althingi.is/dba-bin/lawformpr.pl?lnr=1995034
   2. file://1987042.html
   3. file://1988050.html
   4. file://1988050.html
   5. file://1987050.html#g63
   6. file://1987025.html#g10
   7. file://1988050.html#g29
   8. file://1988050.html
   9. file://1987055.html
  10. file://1988050.html
  11. file:///altext/stjt/1995.120.html
  12. file://1987003.html#g7
  13. file:///altext/stjt/1995.120.html
  14. file:///altext/stjt/1995.120.html
