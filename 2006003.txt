                                    dálkum.

   --------------------------------------------------------------------------

                              Lög um ársreikninga

                             2006 nr. 3 17. janúar

   --------------------------------------------------------------------------

  Upphaflega [2]l. 144/1994. Tóku gildi 1. janúar 1995. Breytt með l. 37/1995
  (tóku gildi 9. mars 1995), l. 82/1998 (tóku gildi 1. okt. 1998), l. 58/2001
  (tóku gildi 13. júní 200158/2001; EES-samningurinn: XXII. viðauki tilskipun
78/660/EBE), l. 133/2001 (tóku gildi 1. jan. 2002 nema 1. gr., a-, b- og c-liður
   3. gr., b- og c-liður 17. gr., c-liður 19. gr., 34. gr., a-liður 35. gr.,
b-liður 36. gr., 37. gr., 38. gr., 39. gr., 40. gr., a-liður 41. gr., 42. gr. og
52. gr. sem tóku gildi 31. des. 2001 og 44. gr. sem tók gildi 1. jan. 2003; komu
til framkvæmda skv. fyrirmælum í 56. gr.), l. 25/2002 (tóku gildi 8. apríl 2002;
komu til framkvæmda skv. fyrirmælum í 10. gr.), l. 56/2003 (tóku gildi 7. apríl
 2003, sjá þó 45. gr.; EES-samningurinn: XXII. viðauki tilskipun 78/660/EBE og
83/349/EBE og IX. viðauki tilskipun 86/635/EBE), l. 28/2004 (tóku gildi 11. maí
 2004; sjá nánar 7. gr. s.l.; EES-samningurinn: XXII. og IX. viðauki tilskipun
   2001/65/EB), l. 45/2005 (tóku gildi 30. maí 2005; EES-samningurinn: XXII.
   viðauki tilskipun 78/660/EBE, 83/349/EBE og reglugerð 2002/1606/EB) og l.
                      135/2005 (tóku gildi 30. des. 2005).
 Endurútgefin, sbr. 6. gr. l. 135/2005, sem [3]l. 3/2006. Tóku gildi 26. janúar
   2006. EES-samningurinn: XXII. viðauki tilskipun 78/660/EBE, 83/349/EBE og
  reglugerð 2002/1606/EB. Breytt með l. 108/2006 (tóku gildi 1. nóv. 2006 skv.
  augl. C 1/2006), l. 160/2006 (tóku gildi 30. des. 2006) og l. 171/2007 (tóku
                             gildi 29. des. 2007).

                            I. kafli. Almenn ákvæði.
                                  Gildissvið.
   1. gr. Lög þessi gilda um félög með takmarkaðri ábyrgð félagsaðila eins og
greinir í 1.3. tölul., svo og félög með ótakmarkaðri ábyrgð félagsaðila eins og
                              greinir í 4. tölul.:
     1. [Félög skv. 2.4. tölul.]^1) sem hafa verðbréf sín skráð á skipulegum
    verðbréfamarkaði í ríki innan Evrópska efnahagssvæðisins, [í aðildarríki
stofnsamnings Fríverslunarsamtaka Evrópu eða í Færeyjum],^2) svo og dótturfélög
              sem eru innifalin í samstæðureikningsskilum þeirra.
        2. Hlutafélög, einkahlutafélög, samlagshlutafélög, samvinnufélög og
 samvinnusambönd og gagnkvæm vátrygginga- og ábyrgðarfélög ef félögin fara fram
             úr tvennum af eftirfarandi stærðarmörkum tvö ár í röð:
                          a. eignir nema 230.000.000 kr.,
                      b. rekstrartekjur nema 460.000.000 kr.,
                     c. fjöldi ársverka á reikningsári er 50.
         3. Öll önnur félög með takmarkaðri ábyrgð félagsaðila sem stunda
  atvinnurekstur sem falla ekki undir 1. og 2. tölul., svo og [sparisjóðir og
      skráð útibú erlendra félaga og]^1) sjálfseignarstofnanir sem stunda
                    atvinnurekstur, sbr. [4]lög nr. 33/1999.
   4. Sameignarfélög og önnur félög með ótakmarkaðri ábyrgð félagsaðila, svo og
 samlagsfélög, ef félagsaðilar þeirra eru eingöngu félög sem talin eru í 1.3.
    tölul. Enn fremur gilda lög þessi um sameignarfélög, og önnur félög með
ótakmarkaðri ábyrgð félagsaðila, svo og samlagsfélög, enda skráð í firmaskrá, ef
                  félögin fara fram úr stærðarmörkum 2. tölul.
   Ef félag skv. 2. málsl. 4. tölul. 1. mgr., sem uppfyllt hefur framangreind
   skilyrði, gerir það ekki lengur tvö ár í röð er því ekki skylt að fara að
                             ákvæðum laga þessara.
 Sameignarfélögum og samlagsfélögum, sem um ræðir í 4. tölul. 1. mgr., er ekki
 skylt að semja ársreikninga ef allar tekjur og gjöld, eignir og skuldir þeirra
                 eru meðtaldar í ársreikningum félagsaðilanna.
Lög þessi skulu víkja fyrir ákvæðum um ársreikninga í sérlögum, enda byggist þau
á ákvæðum tilskipana Evrópuþingsins og ráðsins um ársreikninga tiltekinna félaga
                            með takmarkaðri ábyrgð.
                  ^1)L. 171/2007, 1. gr. ^2)L. 108/2006, 12. gr.
                                Skilgreiningar.
                         2. gr. Í lögum þessum merkir:
          1. félag: fyrirtæki skv. 1. gr. sem semja skal ársreikning eða
                    samstæðureikning samkvæmt lögum þessum,
    2. félagsaðili: hluthafa í hlutafélagi og eiganda eignarhluta í öðru félagi
                            sem lög þessi taka til,
    3. eignarhluti: hlutdeild félagsaðila í hlutafélögum, einkahlutafélögum og
                            eigin fé annarra félaga,
        4. hlutdeildarfélag: félag, þó ekki dótturfélag, sem annað félag og
dótturfélög þess eiga verulegan eignarhlut í eða hafa myndað varanleg tengsl við
  í þeim tilgangi að hafa áhrif á rekstur þess; félag er talið eiga verulegan
eignarhlut ef það og dótturfélög þess eiga a.m.k. 20% eignarhlut í öðru félagi,
                             5. móðurfélag: félag sem:
                    a. á meiri hluta atkvæða í öðru félagi eða
   b. er félagsaðili að öðru félagi og hefur rétt til að tilnefna eða víkja frá
               meiri hluta stjórnar og framkvæmdastjórn þess eða
   c. er félagsaðili að öðru félagi og hefur rétt til ákvörðunarvalds um rekstur
 og fjárhagslega stjórn þess á grundvelli samþykkta félagsins eða samninga við
                                    það eða
    d. er félagsaðili að öðru félagi og ræður yfir meiri hluta atkvæða í því á
                   grundvelli samnings við aðra hluthafa eða
        e. á eignarhlut í öðru félagi og hefur ákvörðunarvald um rekstur og
                           fjárhagslega stjórn þess,
   við útreikning á atkvæðamagni í dótturfélögum og hlutdeildarfélögum skal:
   a. leggja saman atkvæðamagn móðurfélags og dótturfélaga í viðkomandi félagi,
    b. draga frá heildaratkvæðamagninu í viðkomandi félagi atkvæðamagn sem er í
                  höndum þess sjálfs eða dótturfélaga þess og
    c. draga frá atkvæðamagni móðurfélagsins það atkvæðamagn sem það hefur til
  tryggingar ef félagið beitir aðeins atkvæðisréttinum í samræmi við fyrirmæli
    þess sem setti trygginguna, eða ef umráðin eru liður í lánastarfsemi og
      atkvæðisréttinum er aðeins beitt í þágu þess sem setti trygginguna,
    6. dótturfélag: félag sem er undir yfirráðum annars félags á þann hátt sem
                              lýst er í 5. tölul.,
                   7. samstæða: móðurfélag og dótturfélög þess,
     8. samstæðureikningur: reikningsskil þar sem ársreikningar móðurfélags og
                    dótturfélaga þess eru sameinaðir í eitt,
   9. ársreikningaskrá: skrá sem starfrækt er í því skyni að taka á móti, geyma
og birta ársreikninga skilaskyldra félaga og hafa eftirlit með félögum sem beita
         alþjóðlegum reikningsskilastöðlum við samningu reikningsskila,
     10. verðbréf: verðbréf samkvæmt skilgreiningu laga um verðbréfaviðskipti,
         11. skipulegur verðbréfamarkaður: markaður með verðbréf samkvæmt
    skilgreiningu laga um starfsemi kauphalla og skipulegra tilboðsmarkaða,
      12. alþjóðlegir reikningsskilastaðlar: reikningsskilastaðlar (IAS/IFRS)
        samkvæmt skilgreiningu 2. gr. reglugerðar (EB) nr. 1606/2002 sem
framkvæmdastjórn ESB hefur samþykkt skv. 3. gr. reglugerðar (EB) nr. 1606/2002,
   13. settar reikningsskilareglur: reglur sem reikningsskilaráð gefur út, sbr.
        119. gr., og alþjóðlegir reikningsskilastaðlar, sbr. 12. tölul.
                             Samning ársreiknings.
  3. gr. Stjórn og framkvæmdastjóri skulu bera ábyrgð á samningu ársreiknings
fyrir hvert reikningsár og skal ársreikningurinn hafa að geyma rekstrarreikning,
  efnahagsreikning, sjóðstreymi, skýringar og skýrslu stjórnar. Í félögum, sem
      hafa ekki formlega stjórn, hvílir þessi skylda á öllum félagsaðilum
  sameiginlega. Jafnframt skal fylgja ársreikningnum áritun endurskoðenda eða
skoðunarmanna. Ársreikningurinn með áritun endurskoðenda eða skoðunarmanna skal
                               mynda eina heild.
 Stjórn og framkvæmdastjóri skulu undirrita ársreikninginn og ef um er að ræða
 móðurfélag skulu þau undirrita samstæðureikninginn. Í undirrituninni felst að
   ársreikningurinn er saminn í samræmi við lög þessi, reglugerðir og settar
 reikningsskilareglur, ef við á. Ef stjórnarmaður eða framkvæmdastjóri telur að
  ekki skuli samþykkja ársreikninginn eða samstæðureikninginn, eða hann hefur
mótbárur fram að færa sem hann telur rétt að félagsaðilar fái vitneskju um, ber
            honum skylda til að gera grein fyrir því í áritun sinni.
      Ársreikningur með undirritun stjórnenda og áritun endurskoðenda eða
 skoðunarmanna skal lagður fram í samræmi við samþykktir félaganna en í síðasta
                           lagi viku fyrir aðalfund.
                                  Reikningsár.
   4. gr. Reikningsárið skal vera tólf mánuðir og miðast við mánaðamót. Nýtt
reikningsár hefst daginn eftir að fyrra reikningsári lýkur. Við stofnun og slit
   félags eða þegar verið er að breyta reikningsári getur reikningsárið verið
    skemmra en tólf mánuðir. Reikningsári verður því aðeins breytt síðar að
  sérstakar aðstæður gefi tilefni til. [Breytingin skal tilgreind í samþykktum
félagsins og rökstudd í skýringum með fyrsta ársreikningi eftir breytinguna.]^1)
 Reikningsár frá lokum fyrra reikningsárs að upphafi hins breytta reikningsárs
     getur þó verið allt að 15 mánuðir ef það er nauðsynlegt til að breyta
 reikningsári til samræmis við reikningsár samstæðu sem félagið er hluti af eða
   rekstrarári samrekstrarfélags sem það er eigandi að, sbr. 3. mgr. 40. gr.
                              ^1)L. 171/2007, 2. gr.
                                  Glögg mynd.
5. gr. Ársreikningar skulu samdir í samræmi við lög þessi, reglugerðir og settar
   reikningsskilareglur, ef við á, og gefa glögga mynd af afkomu, efnahag og
                            breytingu á handbæru fé.
    Ef ákvæði laga nægja ekki til að gefa glögga mynd af afkomu, efnahag og
breytingu á handbæru fé skal vikið frá þeim í undantekningartilvikum til þess að
reikningurinn gefi glögga mynd í skilningi 1. mgr. Í skýringum með ársreikningi
skal greina frá slíkum frávikum ásamt ástæðum fyrir þeim og hvaða áhrif þau hafa
                              á afkomu og efnahag.
                             Flokkun og uppsetning.
  6. gr. Efnahagsreikning og rekstrarreikning skal setja upp með kerfisbundnum
    hætti. Fjármálaráðherra setur reglur um uppsetningu efnahagsreikninga og
                               rekstrarreikninga.
 Efnahagsreikningur og rekstrarreikningur skulu settir upp með hliðstæðum hætti
  frá ári til árs nema sérstakar aðstæður gefi tilefni til annars. Breytingar
                  skulu tilgreindar og rökstuddar í skýringum.
    Víkja skal frá ákvæðum laga þessara um uppsetningu efnahagsreiknings eða
rekstrarreiknings ef þau leiða til þess að ársreikningur eða samstæðureikningur
    gefur villandi eða óskýra mynd af rekstrarafkomu eða efnahag félags eða
                                   samstæðu.
Við hvern lið í efnahags- og rekstrarreikningi er sýnd samsvarandi fjárhæð fyrir
fyrra reikningsár til samanburðar. Ef liðirnir eru ekki sambærilegir við færslur
         frá fyrra ári skal aðlaga þær síðarnefndu. Sleppa má að aðlaga
samanburðarfjárhæðir ef breyting á starfsemi félagsins orsakar það að liðir eru
                          ekki fyllilega sambærilegir.
 Liði í efnahags- og rekstrarreikningi, sem innihalda ekki neina fjárhæð, skal
   aðeins taka með ef slíkur liður var í reikningsskilum fyrra reikningsárs.
 Samsvarandi upplýsingar um fjárhæðir fyrra árs skal gefa í skýringum eftir því
                         sem við á, sbr. 4. og 5. mgr.
                                  Gjaldmiðill.
7. gr. Texti ársreiknings og samstæðureiknings, sem samdir eru samkvæmt ákvæðum
laga þessara, skal vera á íslensku og fjárhæðir tilgreindar í íslenskum krónum,
                                sbr. þó 2. mgr.
Þrátt fyrir ákvæði 1. mgr. geta félög skv. 1. mgr. 1. gr. fengið heimild til að
 færa bókhaldsbækur í erlendum gjaldmiðli og semja og birta ársreikninga í þeim
  gjaldmiðli. Birti félag ársreikning sinn jafnframt í íslenskum krónum skal í
 skýringum geta um hvaða aðferðum er beitt við samningu ársreikningsins. Texti
     ársreiknings hjá félagi sem heimild hefur til færslu bókhalds og gerð
   ársreikninga í erlendum gjaldmiðli skal vera á íslensku, dönsku eða ensku.
    8. gr. Ársreikningaskrá veitir heimild til færslu bókhalds og samningar
    ársreiknings í erlendum gjaldmiðli. Félög, sem uppfylla eitt eða fleiri
               eftirtalinna skilyrða, geta sótt um slíka heimild:
     1. Félög sem eru með meginstarfsemi sína erlendis eða eru hluti erlendrar
       samstæðu þar sem starfrækslugjaldmiðill er annar en íslensk króna.
     2. Félög sem eiga erlend dótturfélög eða hlutdeild í erlendum félögum og
                      meginviðskipti eru við þessi félög.
   3. Félög sem hafa meginstarfsemi sína hér á landi en eru með verulegan hluta
  tekna sinna frá erlendum aðilum í öðrum gjaldmiðli en íslenskum krónum, enda
 teljist hann vera starfrækslugjaldmiðill samkvæmt settri reikningsskilareglu.
          4. Félög sem hafa verulegan hluta fjárfestinga sinna í erlendum
fjárfestingarvörum og skuldir þeim tengdar í erlendum gjaldmiðlum, enda fari þau
    fram úr þeim stærðarmörkum sem tilgreind eru í 2. tölul. 1. mgr. 1. gr.
  Starfrækslugjaldmiðill er sá gjaldmiðill sem meginhluti viðskipta félags eða
  samstæðu fer fram í. Starfrækslugjaldmiðill skal vera skráður hjá Seðlabanka
               Íslands eða viðskiptabanka félagsins hér á landi.
  Ráðherra getur sett reglugerð^1) um nánari skilyrði fyrir veitingu heimildar
                            samkvæmt þessari grein.
                                 ^1)Rg. 101/2007.
    9. gr. Umsókn um heimild til færslu bókhalds og samningar ársreiknings í
 erlendum gjaldmiðli skal berast ársreikningaskrá tveimur mánuðum fyrir upphaf
   viðkomandi reikningsárs. Félög, sem stofnuð eru á árinu, skulu leggja fram
umsókn eigi síðar en tveimur mánuðum eftir stofnun þeirra ásamt rökstuðningi um
                að starfsemi þeirra muni uppfylla ákvæði 8. gr.
Félag, sem fengið hefur heimild til færslu bókhalds og samningar ársreiknings í
 erlendum gjaldmiðli skv. 2. mgr. 7. gr., skal viðhalda þeirri aðferð í a.m.k.
             fimm ár nema það uppfylli ekki lengur skilyrði 8. gr.
    Telji félag sig ekki lengur uppfylla skilyrði 8. gr. ber því að tilkynna
  ársreikningaskrá um það. Að fenginni heimild ársreikningaskrár skal það færa
      bókhald sitt og semja ársreikning í íslenskum krónum miðað við næsta
                                  reikningsár.
 Ársreikningaskrá skal hafa eftirlit með því að félög, sem fengið hafa heimild
             skv. 1. mgr., uppfylli skilyrði 8. gr., sbr. 117. gr.
Uppfylli félag ekki skilyrði 8. gr. skal ársreikningaskrá afturkalla heimild til
færslu bókhalds og samningar ársreiknings í erlendum gjaldmiðli við upphaf næsta
reikningsárs. Ársreikningaskrá getur veitt félagi frest í tvö reikningsár telji
                            hún ástandið tímabundið.
   10. gr. Félög, sem fengið hafa heimild til að semja ársreikning í erlendum
gjaldmiðli, sbr. 8. gr., skulu umreikna fjárhæðir í efnahagsreikningi fyrra árs
     á lokagengi þess árs. Þó er heimilt að umreikna efnahagsliði, aðra en
     peningalegar eignir og skuldir, svo sem varanlega rekstrarfjármuni og
eignarhluti, á upphaflegu kaupgengi. Jafnframt er heimilt að umreikna innborgað
   hlutafé eða stofnfé á því gengi sem gilti þegar innborganir fóru fram. Við
   umreikninginn skal lögbundinn varasjóður nema sama hlutfalli af hlutafé í
 erlendum gjaldmiðli og hann nam í íslenskum krónum. Hinar umreiknuðu fjárhæðir
 mynda upphafsstærðir í bókhaldi í erlendum gjaldmiðli og skal gera grein fyrir
                umreikningsaðferðum í skýringum við ársreikning.

                    II. kafli. Grunnforsendur ársreiknings.
     11. gr. Semja skal ársreikning miðað við eftirfarandi grunnforsendur:
      1. Gera skal ráð fyrir að félagið haldi starfsemi sinni áfram. Leggist
starfsemi niður að hluta skal taka tillit til þess varðandi mat og framsetningu
                                 ársreiknings.
         2. Matsaðferðum skal beitt með hliðstæðum hætti frá ári til árs.
   3. Við mat á einstökum liðum skal gætt tilhlýðilegrar varkárni og skal þannig
                                     m.a.:
         a. aðeins tekjufæra hagnað sem áunninn er fyrir lok reikningsárs,
     b. taka tillit til allra skulda sem myndast kunna á reikningsárinu eða í
 tengslum við fyrri reikningsár, jafnvel þótt slíkt komi fyrst í ljós eftir lok
 reikningsárs en áður en ársreikningur er saminn; enn fremur er heimilt að taka
      tillit til allra fyrirsjáanlegra skulda og tapa sem myndast kunna á
  reikningsárinu eða vegna fyrri reikningsára, jafnvel þótt slíkt komi fyrst í
       ljós eftir lok reikningsárs en áður en ársreikningur er saminn og
     c. sýna í reikningsskilum allar matsbreytingar sem taka til skerðingar á
  verðgildi einstakra eigna, sbr. 30. gr., án tillits til þess hvaða áhrif það
                          hefur á eigið fé og afkomu.
      4. Tekjur og gjöld, sem varða reikningsárið, skal færa í ársreikning án
                       tillits til þess hvenær greitt er.
    5. Einstaka þætti eigna- og skuldaliða skal meta til verðs hvern fyrir sig.
         6. Efnahagsreikningur við upphaf hvers reikningsárs skal samsvara
                 efnahagsreikningi við lok fyrra reikningsárs.
           Reikningsár, uppröðun og flokkun, aðferð við sameiningu í
 samstæðureikningsskilum, aðferðir við útreikninga, matsgrunnur og gjaldmiðill,
               sem notaður er, má ekki breytast frá ári til árs.
Í undantekningartilvikum má víkja frá ákvæðum 1. mgr. ef með breytingunni má fá
  gleggri mynd eða ef breytingin er nauðsynleg til að taka upp nýjar reglur í
samræmi við breytingar á lögum eða nýjar eða breyttar reikningsskilareglur. Skal
þá geta um frávikin í skýringum í ársreikningi og tilgreina ástæður þeirra, svo
         og mat á áhrifum þeirra á eignir og skuldir, tekjur og gjöld.
 12. gr. Ef vikið er frá 2. tölul. 1. mgr. 11. gr. skal hinni nýju aðferð beitt
  við allt það reikningsár þegar breytingin var gerð. Í skýringum skal geta um
 heildaráhrif breytingarinnar á fjárhagsstöðu og afkomu félagsins ef breytingin
                                  er veruleg.
 13. gr. Óheimilt er að fella saman eignir og skuldir eða tekjur og gjöld innan
                                einstakra liða.

       III. kafli. Efnahagsreikningur, rekstrarreikningur og sjóðstreymi.
 14. gr. Á efnahagsreikning eru færðar eignir og skuldir, þ.m.t. skuldbindingar
                  og eigið fé sem er mismunur eigna og skulda.
  Eign skal færð á efnahagsreikning þegar líklegt er að félagið hafi af henni
 fjárhagslegan ávinning í framtíðinni og virði hennar má meta með áreiðanlegum
                                     hætti.
 Skuld skal færð á efnahagsreikning þegar líklegt þykir að til greiðslu hennar
              komi og virði hennar má meta með áreiðanlegum hætti.
 Við útreikning og mat á eignum og skuldum skal taka tillit til allra aðstæðna,
    þ.m.t. áhættu og taps, sem í ljós koma áður en ársreikningur er saminn.
 Jafnframt er heimilt að taka tillit til fyrirsjáanlegrar áhættu og taps sem í
                  ljós kemur áður en ársreikningur er saminn.
  15. gr. Eignir, sem ætlaðar eru til varanlegrar eignar eða notkunar, teljast
                                fastafjármunir.
   Eignir, sem eru ekki ætlaðar til varanlegrar eignar eða notkunar, teljast
                                veltufjármunir.
Kröfur, fyrirframgreiðslur og skuldir, sem falla til greiðslu eftir lengri tíma
 en eitt ár, skulu færast sem fastafjármunir eða langtímaskuldir eftir því sem
                                     við á.
   Aðrar kröfur, fyrirframgreiðslur og skuldir færast sem veltufjármunir eða
                     skammtímaskuldir eftir því sem við á.
  16. gr. Félög, sem falla undir 2. tölul. 1. mgr. 1. gr., skulu að uppfylltum
      ákvæðum settra reikningsskilareglna er varðar framtíðarmöguleika til
  tekjuöflunar telja til eignar þróunarkostnað og óefnisleg réttindi, svo sem
  einkaleyfi, einkarétt, vörumerki og þess háttar réttindi, ef þeirra er aflað
   gegn greiðslu. Ef þessir liðir nema verulegum fjárhæðum skulu þeir sýndir
            sérstaklega eða þeirra getið í skýringum í ársreikningi.
Félög, sem falla undir 3. og 4. tölul. 1. mgr. 1. gr., eru undanþegin skyldunni
                         skv. 1. mgr. þessarar greinar.
17. gr. Kostnað við stofnun félags eða hækkun hlutafjár má ekki færa til eignar.
  18. gr. Afföll og lántökukostnað af seldum eða keyptum verðbréfum má færa í
efnahagsreikning og skulu þá færð til gjalda eða tekna með reglubundnum hætti á
     lánstímanum. Gera skal grein fyrir eftirstöðvum af þessari dreifingu í
                                   skýringum.
 19. gr. Eigin hlutir skulu færðir til lækkunar á heildarhlutafé. Þó er heimilt
  að færa eigin hluti í hlutafélögum, sem keyptir hafa verið á síðustu tveimur
reikningsárum, til eignar, enda hafi þeirra verið aflað í þeim tilgangi að selja
                                   þá aftur.
      20. gr. Allar tekjur og öll gjöld reikningsársins skulu koma fram á
  rekstrarreikningi nema lög þessi eða settar reikningsskilareglur kveði á um
                                     annað.
    21. gr. Hrein velta samanstendur af tekjum af sölu á vörum og þjónustu í
  reglulegri starfsemi, að frádregnum afslætti og sköttum sem tengjast sölunni
                                     beint.
   22. gr. Tekjur og gjöld, sem tengjast ekki reglulegri starfsemi, skal sýna
 sérstaklega í rekstrarreikningi og greina frá eðli þeirra í skýringum nema um
 óverulegar fjárhæðir sé að ræða. Tekjur og gjöld, sem varða fyrri reikningsár,
  skulu færast til breytinga á óráðstöfuðu eigin fé í ársbyrjun þegar um er að
ræða skekkju eða breytingu á reikningsskilaaðferð. Samanburðarfjárhæðum skal þá
   breytt til samræmis nema það sé bundið sérstökum vandkvæðum og skal það þá
                              upplýst í skýringum.
23. gr. Varanlegir rekstrarfjármunir, sem nýtast takmarkaðan tíma vegna aldurs,
   úreldingar eða slits eða af hliðstæðum ástæðum, skulu afskrifaðir árlega á
   kerfisbundinn hátt á áætluðum endingartíma þeirra. Ef þessir fjármunir eru
 endurmetnir samkvæmt ákvæðum 31. gr. ber að hækka afskriftarstofn þeirra um þá
 endurmatshækkun. Þetta á þó ekki við um eignir sem færðar eru á gangvirði skv.
                                    39. gr.
Afskrift skal reikna með hliðsjón af væntanlegu lokavirði eftir að notkunartíma
                                     lýkur.
 24. gr. Kostnaður, sem eignfærður er, sbr. 16. gr., vegna óefnislegra réttinda
 eða þróunar, skal afskrifaður með kerfisbundnum hætti á áætluðum nýtingartíma
 viðkomandi eigna, þó ekki á lengri tíma en 20 árum. Ef þessar eignir hafa ekki
     ákveðinn líftíma er þó heimilt að meta þær árlega í samræmi við settar
                             reikningsskilareglur.
Sé áætlaður nýtingartími lengri en fimm ár skal gera grein fyrir ástæðum þess í
                                   skýringum.
   25. gr. Áætlaður hagnaður af samningi um langtímaverkefni skal innleystur
     hlutfallslega eftir því sem verkefninu miðar. Áætlað tap á samningi um
                     langtímaverkefni skal gjaldfært strax.
  Þegar ekki er hægt að áætla hagnað eða tap á samningi um langtímaverkefni af
nægilegri nákvæmni skulu tekjur af samningnum aðeins innleystar að því marki sem
 þær standa undir kostnaði við verkefnið. Kostnaður skal gjaldfærður þegar hann
                                  fellur til.
26. gr. Gjöld, sem stofnað er til á reikningsárinu en varða síðari reikningsár,
skal færa til eignar í efnahagsreikningi sem fyrirframgreiddan kostnað. Tekjur,
  sem innheimtar hafa verið á reikningsárinu en varða síðari reikningsár, skal
 færa til skuldar í efnahagsreikningi sem fyrirframinnheimtar tekjur. Ef þessir
liðir nema verulegum fjárhæðum skulu þeir sýndir sérstaklega eða þeirra getið í
                           skýringum í ársreikningi.
Gjöld, sem varða reikningsárið en koma til greiðslu síðar, skal færa til skuldar
 í efnahagsreikningi. Tekjur, sem varða reikningsárið en innheimtast eftir lok
 þess, skal færa til eignar í efnahagsreikningi. Ef þessir liðir nema verulegum
     fjárhæðum skulu þeir sýndir sérstaklega eða þeirra getið í skýringum í
                                 ársreikningi.
27. gr. Færa skal til gjalda og skuldar fjárhæðir sem ætlað er að mæta útgjöldum
     vegna skýrt skilgreindra skuldbindinga, svo sem skattskuldbindinga og
 eftirlaunaskuldbindinga, sem varða reikningsárið eða fyrri ár og eru sennilega
eða örugglega áfallnar á reikningsskiladegi en óvissar að því er fjárhæð varðar
 eða hvenær þær falla til greiðslu, jafnvel þótt slíkt komi fyrst í ljós eftir
 lok reikningsárs en áður en ársreikningur er saminn. Þær skulu ekki nema hærri
                        fjárhæð en nauðsynlegt er talið.
Skuldbindingar skv. 1. mgr. má eigi nota til matsbreytinga á eignum eða jafna á
                                  móti eignum.
                                  Sjóðstreymi.
  28. gr. Í yfirliti um sjóðstreymi skal færa inn- og útgreiðslur á árinu, án
   tillits til þess hvenær færslan fer fram á rekstrar- og efnahagsreikningi.
Yfirlitið skal greina frá sjóðstreymi á tilteknu tímabili og skal það flokkað í
 rekstrar-, fjárfestingar- og fjármögnunarhreyfingar. Enn fremur skal yfirlitið
   sýna sérstaklega breytingar á handbæru fé og handbært fé við upphaf og lok
                                 reikningsárs.
  Tilgreina skal samsvarandi fjárhæðir vegna liðanna á fyrra reikningsári. Ef
liðirnir eru ekki sambærilegir við liði á fyrra ári skal aðlaga þá síðarnefndu.
    Sleppa má að aðlaga samanburðarfjárhæðir ef þær eru ósambærilegar vegna
  breytinga á starfsemi. Liði á sjóðstreymisyfirliti, sem innihalda ekki neina
   fjárhæð, skal aðeins taka með ef slíkur liður var í reikningsskilum fyrra
                                 reikningsárs.

                             IV. kafli. Matsreglur.
       29. gr. Fastafjármuni skal eigi meta til eignar við hærra verði en
            kostnaðarverði, sbr. þó ákvæði 31., 36., 39. og 40. gr.
 Kostnaðarverð varanlegra rekstrarfjármuna samanstendur af kaupverði þeirra og
þeim kostnaði sem hlýst af öflun og endurbótum á þeim fram til þess tíma að þeir
                              eru teknir í notkun.
      Framleiðslukostnaðarverð varanlegra rekstrarfjármuna samanstendur af
     kostnaðarverði hráefnis og hjálparefna, svo og vinnuafls að viðbættum
     kostnaðarauka sem beint eða óbeint leiðir af framleiðslu fjármunanna.
 Til kostnaðarverðs má enn fremur telja fjármagnskostnað af lánsfé sem nýtt er
      til að fjármagna kaup eða framleiðslu varanlegra rekstrarfjármuna á
  framleiðslutímanum. Ef fjármagnskostnaður er talinn til kostnaðarverðs skal
                          greint frá því í skýringum.
       Eignarleigusamningar skulu í samræmi við samningsákvæði og settar
reikningsskilareglur færðir í efnahagsreikning ef þeir nema verulegum fjárhæðum.
30. gr. Ef markaðsverð varanlegra rekstrarfjármuna og óefnislegra eigna er lægra
 en bókfært verð þeirra skv. 23. eða 29. gr. og ástæður þess verða ekki taldar
    skammvinnar ber að færa verð þeirra niður að því marki sem telja verður
               nauðsynlegt samkvæmt settum reikningsskilareglum.
Áhættufjármunir og langtímakröfur skulu sæta niðurfærslu ef markaðsverð þessara
   eigna er lægra en bókfært verð, svo sem vegna hættu á að kröfur muni ekki
                       innheimtast eða af öðrum ástæðum.
        Ef eignir hafa verið færðar niður skv. 1. eða 2. mgr. og ástæður
verðlækkunarinnar eiga ekki lengur við ber að færa bókfært verð þeirra til fyrra
                                     horfs.
  Matsbreytingar skv. 1.3. mgr. skal færa í rekstrarreikning. Ef þær eru ekki
 sérgreindar í rekstrarreikningnum skal gera grein fyrir þeim í skýringum, enda
                       sé um verulegar fjárhæðir að ræða.
 31. gr. Ef markaðsverð fastafjármuna, annarra en þeirra sem um ræðir í 36. og
 39. gr., er talið verulega hærra en bókfært verð þeirra af ástæðum, sem taldar
   eru varanlegar, er heimilt að hækka bókfært verð þeirra í ársreikningi til
                                 markaðsverðs.
Matsbreytingar skv. 1. mgr. skal færa á sérstakan endurmatsreikning meðal eigin
                                     fjár.
 Endurmatsreikning, sem myndaður er skv. 2. mgr., skal leysa upp til jafns við
  fjárhæð árlegrar afskriftar af mismun á endurmetnu verði og kostnaðarverði.
Einnig skal leysa upp endurmatsreikning ef hin endurmetna eign er seld, tekin úr
notkun eða fullafskrifuð, svo og ef forsendur fyrir endurmatinu eru ekki lengur
                                  fyrir hendi.
 Hreyfingar á endurmatsreikningi á reikningsárinu skal sundurliða í skýringum.
   Ef beitt er ákvæðum 1. mgr. skal í skýringum gera nákvæma grein fyrir þeim
                          aðferðum sem viðhafðar eru.
       32. gr. Veltufjármuni skal ekki færa til eignar við hærra verði en
                 kostnaðarverði eða raunvirði ef það er lægra.
   Kostnaðarverð veltufjármuna samanstendur af kaupverði og þeim kostnaði sem
  tengist beint öflun þeirra. Til kostnaðarverðs má enn fremur telja eðlilegt
hlutfall af útgjöldum sem tengjast öfluninni óbeint, enda hafi útgjöldin fallið
      til á sama tímabili og eignanna var aflað eða þær voru framleiddar.
    33. gr. Birgðir skal meta á kostnaðarverði eða dagverði, hvort sem lægra
                                    reynist.
  Ef birgðir eru metnar við dagverði og það er verulega lægra en kostnaðarverð
                     skal gera grein fyrir því í skýringum.
 Kostnaðarverð birgða tekur til alls kostnaðar við kaup á birgðum eða áfallins
   kostnaðar við framleiðslu þeirra, sbr. 3. mgr. 29. gr. Auk þess telst til
kostnaðarverðs birgða allur kostnaður við að koma þeim á núverandi stað og í það
 ástand sem þær eru. Dreifingarkostnað má ekki telja til kostnaðarverðs birgða.
  34. gr. Við umreikning á liðum í efnahagsreikningi, sem byggjast á erlendum
 gjaldmiðli, skal miðað við lokagengi reikningsskiladagsins þegar um er að ræða
 peningalegar eignir og skuldir. Í öðrum liðum efnahagsreiknings skal miðað við
                          lokagengi viðskiptadagsins.
 35. gr. Skammtímakröfur skulu sæta niðurfærslu ef raunvirði þeirra er lægra en
bókfært verð, svo sem vegna hættu á að kröfur muni ekki innheimtast eða af öðrum
 ástæðum. Ákvæði 3. mgr. og 1. málsl. 4. mgr. 30. gr. gilda um þetta eftir því
                                   sem við á.
36. gr. Heimilt er að meta til gangvirðis fjármálagerninga ef þeirra hefur verið
           aflað í þeim tilgangi að selja aftur eða til að hagnast á
    skammtímaverðbreytingum. Ef heimildin er notuð skal meta til gangvirðis
     skuldbindingar sem tengjast afleiðusamningum eða loforði um afhendingu
   fjármálagerninga sem enn eru ekki í eigu viðkomandi félags. Einnig má meta
eignir og skuldbindingar, sem þeim tengjast, á gangvirði þegar þessar eignir og
        skuldbindingar uppfylla kröfur um áhættuvörn í skilningi settra
    reikningsskilareglna og skulu slíkar eignir og skuldbindingar metnar til
             gangvirðis eins og krafist er í þeim reikningsskilum.
                         Ákvæði þetta nær þó ekki til:
     1. útlána og viðskiptakrafna viðkomandi félags sem ekki er fyrirhugað að
                                  versla með,
   2. fjármálagerninga, annarra en afleiðusamninga, sem ætlunin er að eiga fram
                                 að gjalddaga,
                          3. eignarhluta í dótturfélögum,
                       4. eignarhluta í hlutdeildarfélögum,
            5. eignarhluta í samrekstrarfélögum, sbr. 3. mgr. 40. gr.,
    6. eigin eignarhluta, skilyrts viðbótarverðs við sameiningu fyrirtækja, sem
      og annarra fjármálagerninga sem tengjast eigin fé viðkomandi félags,
   7. allra annarra fjármálagerninga sem ekki er viðeigandi að færa á gangvirði
                     samkvæmt settum reikningsskilareglum.
    Til fjármálagerninga teljast hvers konar framseljanleg kröfuréttindi til
   peningagreiðslu eða ígildis hennar, þ.m.t. afleiður þar sem uppgjörsákvæði
   byggjast á breytingum á undirliggjandi þáttum á tilteknu tímabili, svo sem
vöxtum, gengi gjaldmiðla, verðbréfaverði eða verðbréfavísitölu, eða þær tengjast
 breytingu á verði tiltekinna vörutegunda, enn fremur framseljanleg skilríki á
   eignarréttindum að öðru en fasteign eða einstökum lausafjármunum, svo sem
                                   hlutabréf.
 37. gr. Mat á fjármálagerningum og skuldbindingum til gangvirðis skv. 36. gr.
  skal vera í samræmi við settar reikningsskilareglur. Einungis er heimilt að
    beita slíku mati ef það byggist á áreiðanlegum upplýsingum um gangvirði.
                    Gangvirði skal ákvarðað með tilliti til:
         1. markaðsverðs þeirra fjármálagerninga sem eru á virkum markaði,
       2. markaðsverðs undirliggjandi þátta í viðkomandi fjármálagerningi ef
            viðkomandi fjármálagerningur er ekki skráður á markaði,
       3. virðis sem reiknað er út með almennum viðurkenndum matslíkönum eða
    matsaðferðum fyrir þær eignir sem ekki eru á markaði; slík matslíkön og
               matsaðferðir skulu gefa góða mynd af markaðsverði.
Ef ekki er hægt að meta þessar eignir eða skuldbindingar til gangvirðis samkvæmt
   framangreindum aðferðum skal matið byggjast á kostnaðarverði skv. 29. gr.
38. gr. Á rekstrarreikning skal færa þær breytingar á virði fjármálagerninga og
 skuldbindinga sem metnar eru í samræmi við 37. gr., þrátt fyrir ákvæði a-liðar
3. tölul. 1. mgr. 11. gr., sbr. þó 2. mgr. Þar með eru taldar breytingar á virði
    afleiðusamninga og annarra fjármálagerninga sem aflað hefur verið í þeim
                 tilgangi að hagnast á skammtímaverðbreytingum.
Slík breyting skal þó færð beint á gangvirðisreikning sem færður er með eigin fé
                                     þegar:
   1. í reikningsskilum afleiðusamnings er byggt á að um sé að ræða áhættuvörn í
      skilningi settra reikningsskilareglna, að því marki sem þær leyfa að
             verðbreyting sé ekki tekin með í rekstrarreikningi eða
   2. um er að ræða verðbreytingar á virði fjármálagerninga sem aflað er í þeim
                          tilgangi að selja aftur eða
   3. verðbreytingar tengjast gengismun sem verður á peningalegum liðum sem eru
           hluti af nettófjárfestingu félagsins í starfsemi erlendis.
 Samræmi skal vera í færslu breytinga á virði fjármálagerninga og skuldbindinga
                  skv. 1. eða 2. mgr. frá einu ári til annars.
    Leysa skal gangvirðisreikning upp til jafns við framkomnar breytingar á
 viðkomandi eign eða skuldbindingu þegar hún er seld eða innleyst eða forsendur
                  fyrir verðbreytingunni eru ekki fyrir hendi.
39. gr. Félög, sem eru með starfsemi á sviði fjárfestinga í fjárfestingareignum,
mega meta eignir og skuldbindingar, sem þeim tengjast innan þessarar starfsemi,
 til gangvirðis. Með fjárfestingareign er átt við eign sem ætluð er til öflunar
       tekna, svo sem til útleigu, en ekki til notkunar í rekstri félags.
 Ákvæði 1. mgr. tekur til fjárfestinga í fjárfestingareignum eða hluta þeirra,
svo sem fasteigna og annarra efnislegra eigna ásamt skuldbindingum þeim tengdum.
  Félög, sem stunda eldi á lifandi dýrum eða rækta plöntur, í þeim tilgangi að
 selja þau eða afurðir þeirra, með úrvinnslu eða framleiðslu í huga, mega meta
                            þær eignir á gangvirði.
 Við mat á eignum og skuldbindingum þeim tengdum, sbr. 1.3. mgr., skulu ákvæði
                                 37. gr. gilda.
Breyting á virði eigna og skuldbindinga, sem tengjast þeim, sbr. 2. og 3. mgr.,
                         skal færð á rekstrarreikning.
                                  Tengd félög.
40. gr. Móðurfélag skal færa eignarhlut sinn í dótturfélagi til eignar samkvæmt
hlutdeildaraðferð í samræmi við hlutdeild sína í eigin fé dótturfélagsins. Þó er
 heimilt að styðjast við kostnaðarverð þegar heimilt er að halda dótturfélögum
  utan samstæðureiknings, sbr. ákvæði 70. gr. Mismunur á upphaflegu kaupverði
eignarhlutans annars vegar og hlutdeildar í eigin fé dótturfélagsins á kaupdegi
      hins vegar skal enn fremur hafa áhrif á bókfært verð fjárfestingar í
                                dótturfélaginu.
      Einnig skal beita hlutdeildaraðferð við eignfærslu á eignarhlutum í
 hlutdeildarfélögum. Þó er heimilt að styðjast við kostnaðarverð að uppfylltum
                               skilyrðum 70. gr.
Nú rekur félag starfsemi í sameign með einu eða fleiri félögum og skal þá beita
            hlutdeildaraðferð vegna samrekstrarins, sbr. þó 70. gr.
 41. gr. Þegar hlutdeildaraðferð er beitt skal taka tillit til rekstrarárangurs
og annarra breytinga á eigin fé dóttur- eða hlutdeildarfélagsins. Hlutdeild þess
     í rekstrarárangri skal færa til tekna eða gjalda sem áhrif dóttur- og
 hlutdeildarfélaga í rekstrarreikningi. Hlutdeild í endurmatsbreytingum dóttur-
            eða hlutdeildarfélagsins skal færa á endurmatsreikning.
Hafi félag greitt meira fyrir fjárfestingu sína í dóttur- eða hlutdeildarfélagi
 en sem nemur hlutdeild í hreinni eign þess við kaup ber að heimfæra mismuninn
 undir tilgreindar eignir ef það er unnt, ella telst hann viðskiptavild. Mismun
   þennan ber að afskrifa með sama hætti og þær eignir. Ef mismunurinn telst
viðskiptavild skal hún afskrifuð með kerfisbundnum hætti á áætluðum nýtingartíma
 hennar, þó ekki lengri tíma en 20 árum, eða metin árlega í samræmi við settar
reikningsskilareglur, hafi hún ekki ákveðinn líftíma, sbr. 24. gr. Gjaldfærsla á
   framangreindum mismun skal færð sem áhrif dóttur- eða hlutdeildarfélags í
rekstrarreikningi. Hafi félag hins vegar greitt minna fyrir fjárfestingu sína í
  dóttur- eða hlutdeildarfélagi en sem nemur hlutdeild í hreinni eign þess við
 kaup ber að heimfæra mismuninn á sama hátt og að framan greinir en með öfugum
                                  formerkjum.
     Móttekinn arður vegna eignarhluta í félagi, sem meðhöndlað er samkvæmt
        hlutdeildaraðferð, skal færður til lækkunar á eignarhluta í því.
 Taka skal tillit til hagnaðar af viðskiptum milli félaga innan sömu samstæðu,
sem ekki hefur verið innleystur með sölu til aðila utan samstæðunnar, við mat á
                      verðmæti eignarhluta í dótturfélagi.
     Breyting á reikningsskilaaðferð, reikningshaldslegu mati og skekkjur.
     42. gr. Breyti félag um reikningsskilaaðferð á grundvelli ákvæða laga,
   reglugerða eða reikningsskilastaðla um slíka breytingu skulu þeir liðir í
   ársreikningnum, sem það hefur áhrif á, breytast í samræmi við nýja aðferð.
 Mismunurinn færist á eigið fé. Breytast samanburðarfjárhæðir til samræmis við
     hina nýju aðferð. Gera skal grein fyrir þessum breytingum í skýringum.
 Ef reikningshaldslegu mati er breytt frá fyrra reikningsári skulu áhrifin koma
  fram á rekstrarreikningi á því tímabili, sem matsbreytingin er gerð á, og á
 síðari tímabilum, ef við á. Samanburðarfjárhæðir fyrri ára haldast óbreyttar.
         Ef óljóst er hvort um breytingu á reikningshaldslegu mati eða
   reikningsskilaaðferð er að ræða skal flokka breytinguna sem matsbreytingu.
Ef ársreikningur fyrra reikningsárs hefur verið rangur í þeim mæli að hann hefur
   ekki gefið glögga mynd skulu áhrif af leiðréttingunni færast á eigið fé í
ársbyrjun og samanburðarfjárhæðir leiðréttast samsvarandi. Gera skal grein fyrir
                         þessum breytingum í skýringum.

                              V. kafli. Skýringar.
 43. gr. Í skýringum í ársreikningi skal a.m.k. veita upplýsingar um þau atriði
 sem tilgreind eru í 44.64. gr. auk þeirra upplýsinga sem krafist er samkvæmt
                          öðrum ákvæðum laga þessara.
  44. gr. Veita skal upplýsingar um mat á einstökum liðum ársreiknings, þar á
     meðal þær aðferðir sem beitt er við sérstakt endurmat fastafjármuna og
                               afskriftir þeirra.
        Ef fjárhæðir í ársreikningi eru byggðar á erlendum gjaldmiðli á
     reikningsskiladegi skal tilgreina það gengi, sem við er miðað, og til
        samanburðar gengi sem við var miðað í reikningsskilum fyrra árs.
 45. gr. Veita skal eftirfarandi upplýsingar þegar fjármálagerningar eru metnir
                          til gangvirðis skv. 37. gr.:
     1. helstu forsendur sem liggja að baki matslíkönum og matsaðferðum þegar
             gangvirði er ákvarðað skv. 3. tölul. 2. mgr. 37. gr.,
   2. breytingar á virði fyrir hvern flokk fjármálagerninga hvort sem breytingin
         hefur verið færð á rekstrarreikning eða á gangvirðisreikning,
   3. umfang og eðli hvers flokks afleiðusamninga, þ.m.t. mikilvægi skilmála og
      skilyrði sem gætu haft áhrif á fjárhæð, tímasetningu og áreiðanleika
                            framtíðarfjárstreymis og
                   4. hreyfingar á gangvirðisreikningi á árinu.
 46. gr. Veita skal eftirfarandi upplýsingar um afleidda fjármálagerninga, sbr.
    36. gr., sem félag hefur ekki metið í ársreikningi sínum til gangvirðis:
      1. gangvirði fyrir hvern flokk afleiddra fjármálagerninga ef hægt er að
      ákvarða það með einhverri þeirra aðferða sem fram kemur í 37. gr. og
                          2. umfang og eðli gerninganna.
  Þegar um er að ræða áhættufjármuni, sem eru fjármálagerningar í skilningi 3.
 mgr. 36. gr., og niðurfærsla í samræmi við 30. gr. hefur ekki farið fram skal
upplýsa um bókfært verð og gangvirði einstakra eigna eða flokka eigna. Rökstyðja
       skal forsendur þess álits að um skammvinna verðlækkun sé að ræða.
    Fyrir fjárfestingar í dóttur- og hlutdeildarfélögum, sbr. 40. gr., skal
     jafnframt upplýst um gangvirði einstakra eignarhluta eða eignaflokka.
 47. gr. Ef samsetning á starfsemi félags breytist á reikningsárinu skal veita
 upplýsingar um það. Ef ekki er hægt að aðlaga fjárhæðir ársreiknings fyrra árs
           skal gera grein fyrir því á fullnægjandi hátt í skýringum.
    48. gr. Tilgreina skal nöfn, heimilisföng og félagsform dótturfélaga og
hlutdeildarfélaga. Geta skal hlutdeildar í hverju þeirra fyrir sig og eigin fjár
     þeirra samtals, svo og rekstrarárangurs síðasta reikningsárs. Ekki er
     nauðsynlegt að veita þessar upplýsingar ef þær hafa óverulega þýðingu.
     Heimilt er að víkja frá ákvæðum 1. mgr. um upplýsingar um eigið fé og
                rekstrarárangur dóttur- og hlutdeildarfélaga ef:
   1. hlutdeildarfélag birtir ekki ársreikning sinn og hlutur félagsins í eigin
                            fé þess er minni en 50%,
    2. reikningsskil dótturfélags eru hluti af samstæðureikningi félagsins eða
    3. félagið metur eignarhluta sína samkvæmt hlutdeildaraðferð, sbr. 40. gr.
    49. gr. Í skýringum skal tilgreina nöfn, heimilisföng og form félaga með
     ótakmarkaðri ábyrgð sem félagið er aðili að. Ekki þarf að gefa þessar
 upplýsingar ef þær hafa óverulega þýðingu. Ákvæði 2. mgr. 48. gr. gilda einnig
                              eftir því sem við á.
    50. gr. Ef eignarhlutum í félagi er skipt í flokka skal sérgreina þá og
 tilgreina fjölda hluta og nafnverð þeirra eða bókfært verð ef nafnverð er ekki
   fyrir hendi. Í hlutafélögum skal ávallt tilgreina fjölda hluta og nafnverð
                                    þeirra.
 51. gr. Hafi félagið tekið skuldabréfalán er veitir lánardrottnum rétt til að
breyta kröfum sínum á hendur félaginu í hluti í því skal tilgreina eftirstöðvar
hvers láns, skiptihlutfall og frest þann sem veittur hefur verið til breytingar
                                    í hluti.
  Hafi skuldabréfalán með rétti til vaxta verið tekið og vaxtakjörin ráðast að
 nokkru eða öllu leyti af rekstrarárangri félagsins skal tilgreina eftirstöðvar
                      hvers láns og hina umsömdu ávöxtun.
 Sams konar upplýsingar skal veita um hlutdeildarskírteini og önnur sambærileg
              réttindi eftir því sem við á, m.a. um fjölda þeirra.
   52. gr. Veita skal upplýsingar um þann hluta skulda, sem fellur árlega til
 greiðslu á næstu fimm árum frá lokum reikningsárs, annars vegar og hins vegar
                vegna þess hluta sem fellur til greiðslu síðar.
Hafi félag sett eignir að veði skal veita upplýsingar um fjárhæð veðsetninganna
 og bókfært verð veðsettra eigna, sundurliðað eftir eignum. Heildartryggingar í
   þágu dótturfélaga og annarra félaga innan sömu samstæðu skulu tilgreindar
                                  sérstaklega.
       Veita skal upplýsingar um heildarfjárhæðir lífeyris-, ábyrgðar- og
tryggingarskuldbindinga, seld viðskiptabréf og aðrar fjárskuldbindingar sem eru
ekki tilfærðar í efnahagsreikningi, að því leyti sem það skiptir máli við mat á
 fjárhagsstöðu. Skuldbindingar gagnvart móðurfélagi og dótturfélögum þess skal
                             tilgreina sérstaklega.
Hafi félagið gert leigusamninga til lengri tíma en eins árs, sem nema verulegum
  fjárhæðum og ekki koma fram í efnahagsreikningi, skulu slíkar skuldbindingar
                            tilgreindar sérstaklega.
    53. gr. Tilgreina skal fjárhæðir lána, svo og veðsetningar, ábyrgðir og
   tryggingar sem veittar hafa verið félagsaðilum eða stjórnendum félags eða
  móðurfélags þess vegna tengsla þessara aðila við félögin, sundurliðað ásamt
          upplýsingum um vexti, greiðslukjör og aðra helstu skilmála.
 Ákvæði 1. mgr. eiga einnig við gagnvart einstaklingum, nátengdum þeim sem þar
                                  eru taldir.
      54. gr. Upplýsa skal um síðasta opinbert fasteignamat. Sama á við um
               vátryggingarverðmæti varanlegra rekstrarfjármuna.
 55. gr. Upplýsa skal um hvernig hagnaður af langtímaverkefnum er innleystur í
                               rekstrarreikningi.
  56. gr. Félög skv. 1. og 2. tölul. 1. mgr. 1. gr. skulu upplýsa um skiptingu
rekstrartekna eftir starfsþáttum og markaðssvæðum ef þessir þættir og svæði hafa
                       veruleg áhrif í rekstri félaganna.
57. gr. Upplýsa skal um heildarfjárhæð skatta vegna rekstrar á árinu og eigna í
                                   lok þess.
         Upplýsa skal um skattaleg áhrif af óreglulegum rekstrarliðum.
 Upplýsa skal um frestaða skattskuldbindingu eða skattinneign vegna mismunar á
gjaldfærðum sköttum á reikningsárinu og fyrri árum annars vegar og þeim sköttum,
    sem álagðir eru vegna sömu ára, hins vegar nema þessar upplýsingar hafi
                               óverulega þýðingu.
     Upplýsingar skv. 3. mgr. skulu bera með sér á hvaða liðum ársreiknings
                              skattkvöðin hvílir.
58. gr. Upplýsa skal um heildarlaunakostnað og fjölda starfsmanna að meðaltali á
   reikningsári. Samsvarandi upplýsingar skal veita fyrir fyrra reikningsár.
  59. gr. Félög skv. 1. og 2. tölul. 1. mgr. 1. gr. skulu veita upplýsingar um
starfsmannakostnað, þ.m.t. launakostnað, eftirlaun, iðgjöld til lífeyrissjóða og
 annan launatengdan kostnað. Veita skal enn fremur upplýsingar um heildarlaun,
  þóknanir og ágóðahluta til núverandi og fyrrverandi stjórnenda félags vegna
starfa í þágu þess. Greina skal frá samningum sem gerðir hafa verið við stjórn,
framkvæmdastjóra eða starfsmenn um eftirlaun og tilgreina heildarskuldbindingar.
          Samsvarandi upplýsingar skal veita fyrir fyrra reikningsár.
   60. gr. Eftirfarandi upplýsingar skal veita um eign félags á eigin hlutum:
    1. fjölda og nafnverð eigin hluta, svo og hlutfall þeirra af heildarhlutum,
       2. fjölda og nafnverð eigin hluta sem hafa verið keyptir eða seldir á
               reikningsárinu, svo og kaup- og söluverð þeirra og
        3. ástæður þess að félagið eignaðist eigin hluti á reikningsárinu.
Sömu upplýsingarnar og taldar eru í 1. mgr. skal veita ef tekið hefur verið veð
                                í eigin hlutum.
 Sömu upplýsingar og getið er í 1. og 2. mgr. skal veita um hluti í félagi sem
      dótturfélag þess hefur eignast eða látið af hendi á reikningsárinu.
     61. gr. Sundurliða skal breytingar á eigin fé félags á reikningsárinu.
62. gr. Félag, sem er hluti samstæðu, skal tilgreina nafn og aðsetur móðurfélags
                    síns og móðurfélags heildarsamstæðunnar.
Enn fremur skal upplýsa um hvar samstæðureikningar erlendra móðurfélaga skv. 1.
                              mgr. liggja frammi.
63. gr. Félag skal gera grein fyrir viðskiptum við tengda aðila, þ.m.t. á hverju
   tengslin við viðkomandi aðila byggjast. Með tengdum aðila er m.a. átt við
móðurfélög, dótturfélög, hlutdeildarfélög og samrekstrarfélög. Sleppa má þessum
   upplýsingum við samstæðureikningsskil vegna viðskipta innan samstæðunnar.
64. gr. Félög skv. 1. og 2. tölul. 1. mgr. 1. gr. skulu upplýsa um starfsemi sem
er lögð niður, lokað eða hætt á reikningsárinu eða samkvæmt áætlun skal láta af
 hendi, loka eða hætta, að því tilskildu að hægt sé að skilja hana frá annarri
starfsemi. Í því felst m.a. að tilgreina, að svo miklu leyti sem unnt er, hagnað
eða tap af aflagðri starfsemi ásamt skattalegum áhrifum og áhrif hennar á flokka
                            yfirlits um sjóðstreymi.

                          VI. kafli. Skýrsla stjórnar.
          65. gr. Í skýrslu stjórnar með ársreikningi skal upplýsa um:
                            1. aðalstarfsemi félagsins,
   2. atriði sem mikilvæg eru við mat á fjárhagslegri stöðu félagsins og afkomu
        þess á reikningsárinu og ekki koma fram í efnahagsreikningi eða
                   rekstrarreikningi eða skýringum með þeim,
   3. mögulega óvissu við mat eða óvenjulegar aðstæður sem kunna að hafa áhrif á
               það og, eftir því sem við á, tilgreina fjárhæðir,
         4. þróunina í starfsemi félagsins og fjárhagslegri stöðu þess og
         5. markverða atburði sem hafa gerst eftir að reikningsárinu lauk.
 Í skýrslunni skal gera grein fyrir tillögu stjórnar um ráðstöfun hagnaðar eða
                      jöfnun taps á síðasta reikningsári.
Í hlutafélögum og einkahlutafélögum skal upplýsa um fjölda hluthafa í upphafi og
lok reikningsárs. Þá skal upplýst um hundraðshluta hlutafjár þeirra hluthafa sem
   eiga a.m.k. 10% hlutafjár félagsins í lok ársins. Ef atkvæðagildi hluta er
   mismunandi miðað við fjárhæð þeirra skal gerð grein fyrir atkvæðahlutdeild
     þeirra hluthafa sem ráða yfir a.m.k. 10% allra atkvæða í félaginu. Við
                  útreikning þennan telst samstæða einn aðili.
   Í samvinnufélögum ^1) skal upplýsa um fjölda félagsaðila í upphafi og lok
      reikningsárs og fjölda eigenda að B-hluta stofnsjóðs ef stofnsjóður
 samvinnufélaga er þannig tvískiptur. Ef atkvæðagildi félagsaðila er mismunandi
 skal það skýrt. [Í sameignarfélögum og samlagsfélögum skal upplýsa um eigendur
            og eignarhluta þeirra í upphafi og lok reikningsárs.]^1)
   Í skýrslu stjórnar með ársreikningi móðurfélags skal veita upplýsingar um
                              samstæðuna í heild.
                              ^1)L. 171/2007, 3. gr.
 66. gr. Í skýrslu stjórna félaga skv. 1. og 2. tölul. 1. mgr. 1. gr. skal [til
viðbótar upplýsingum skv. 65. gr.]^1) gera grein fyrir meginmarkmiðum og stefnu
 við áhættustýringu, enda geti breytingar á virði fjármálagerninga haft veruleg
áhrif á rekstur og fjárhagsstöðu. Upplýsa skal sérstaklega með hvaða hætti mat á
 einstökum liðum í reikningsskilum, svo sem afleiðusamningum, byggist á slíkri
 markmiðssetningu í áhættustýringu og þeim áhættuþáttum sem máli geta skipt við
mat á eignum og skuldum, fjárhagsstöðu og rekstrarafkomu. Gera skal grein fyrir
markaðsáhættu, þ.e. vaxta-, gjaldeyris- og hlutabréfaáhættu, sem og útlánaáhættu
   og lausafjáráhættu í rekstri félagsins. Enn fremur skal í skýrslu stjórnar
                        fjallað um, eftir því sem við á:
        1. væntanlega þróun félagsins, að meðtöldum sérstökum forsendum og
       óvissuþáttum sem stjórnin hefur lagt til grundvallar í skýrslunni,
    2. sérstaka áhættu umfram venjulega áhættu í starfsgrein félagsins, þ.m.t.
      viðskiptaleg og fjármálaleg áhætta sem kann að hafa áhrif á félagið,
     3. áhrif ytra umhverfis á félagið og ráðstafanir sem hindra, draga úr eða
                        bæta tjón sem það verður fyrir,
            4. rannsókna- og þróunarstarfsemi í félaginu eða fyrir það,
    5. mikilvægar vísbendingar um ófjárhagslegan árangur, þ.m.t. upplýsingar um
    umhverfis- og starfsmannamál og þekkingarforða félagsins ef hann skiptir
                 verulegu máli fyrir tekjuöflun í framtíðinni,
                    6. útibú félagsins erlendis ef einhver eru.
  Í skýrslu stjórna félaga skv. 1. tölul. 1. mgr. 1. gr. skal enn fremur gera
 grein fyrir samanburði á raunverulegri afkomu félagsins og rekstraráætlun þess
       hafi hún verið birt opinberlega ásamt skýringum á helstu frávikum.
                              ^1)L. 171/2007, 4. gr.
                         [66. gr. a. Upplýsingaskylda.
Í skýrslu stjórnar félaga sem fengið hafa skráningu fyrir einn eða fleiri flokka
  hlutabréfa á skipulegum verðbréfamarkaði skal birta nákvæmar upplýsingar um
                               eftirtalin atriði:
   1. uppbyggingu hlutafjár, þar á meðal hluti sem ekki eru skráðir á skipulegum
 verðbréfamarkaði, mismunandi hlutaflokka og réttindi og skyldur tengdar þeim,
                   sem og hlutfall þeirra af heildarhlutafé,
         2. allar takmarkanir á framsali hluta, t.d. takmarkanir varðandi
  hlutafjáreign einstakra aðila eða ef samþykki félagsins eða annarra hluthafa
                              þarf fyrir framsali,
   3. verulega beina eða óbeina hlutafjáreign, þar á meðal óbeina eign í gegnum
                önnur félög eða gagnkvæma hlutafjáreign félaga,
   4. eigendur hluta með sérstök stjórnunarréttindi og lýsingu á þeim réttindum,
                  5. helstu ákvæði kaupréttaráætlana starfsmanna,
   6. allar takmarkanir varðandi atkvæðisrétt, t.d. takmarkanir á atkvæðisrétti
    hluthafa sem eiga ákveðið hlutfall eða fjölda atkvæða, frest til að nýta
atkvæðisrétt eða ef fjárhagsleg réttindi tengd hlutum eru ekki tengd eignarhaldi
                                    þeirra,
   7. alla samninga milli hluthafa sem félaginu er kunnugt um og geta haft í för
           með sér takmarkanir varðandi framsal og/eða atkvæðisrétt,
    8. reglur varðandi tilnefningar og endurnýjun stjórnarmanna og breytingar á
                               samþykktum félags,
    9. sérstakar heimildir stjórnar, þar á meðal heimildir til að gefa út nýja
                          hluti eða kaupa eigin hluti,
     10. samninga sem félagið er aðili að og taka gildi, breytast eða falla úr
     gildi ef breytingar verða á stjórnun eða yfirráðum í félagi í kjölfar
yfirtökutilboðs og áhrif þess á félagið, nema um sé að ræða upplýsingar sem haft
  geta skaðleg áhrif á starfsemi félagsins eða hafa óveruleg áhrif á starfsemi
félagsins. Þær undantekningar eiga þó ekki við ef um er að ræða upplýsingar sem
                  félagi er skylt að birta á grundvelli laga,
   11. samninga félagsins við stjórnarmenn eða starfsmenn um greiðslur eða bætur
ef þeir segja upp eða ef þeim er sagt upp án gildrar ástæðu eða ef starfi þeirra
                          lýkur vegna yfirtökutilboðs.
  Stjórn félags sem skráð hefur einn eða fleiri hlutabréfaflokka á skipulegum
 verðbréfamarkaði skal á aðalfundi hvert ár kynna þau atriði sem tiltekin eru í
                                  1. mgr.]^1)
                              ^1)L. 171/2007, 5. gr.
                     [66. gr. b. Yfirlýsing stjórnarmanna.
  Í félagi skv. 1. tölul. 1. mgr. 1. gr. sem gefið hefur út verðbréf sem tekin
     hafa verið til viðskipta á skipulegum verðbréfamarkaði innan Evrópska
efnahagssvæðisins skal hver og einn stjórnarmaður undirrita yfirlýsingu þar sem
fram kemur nafn hans og verksvið innan stjórnar félagsins. Í yfirlýsingunni skal
 koma fram að samkvæmt bestu vitneskju stjórnarmanna sé ársreikningur saminn í
samræmi við VIII. kafla og gefi glögga mynd af eignum og skuldum, fjárhagsstöðu
og rekstrarafkomu félagsins. Þá skal koma fram að skýrsla stjórnar geymi glöggt
  yfirlit yfir þróun og árangur í rekstri félagsins, stöðu þess og lýsi helstu
 áhættu- og óvissuþáttum sem félagið stendur frammi fyrir. Sama gildir þegar um
            samstæðureikning er að ræða sem móðurfélagið semur.]^1)
                              ^1)L. 171/2007, 5. gr.

                        VII. kafli. Samstæðureikningar.
                 67. gr. Skylda til að semja samstæðureikning.
 Móðurfélag skal semja samstæðureikning í samræmi við ákvæði þessa kafla fyrir
öll dótturfélög sín án tillits til þess hvar þau eru skráð, sbr. þó 68.70. gr.
 Undanþágur skv. 68.70. gr. gilda ekki þegar eitt félaganna, sem fella á undir
samstæðuna, er félag með verðbréf sín skráð á skipulegum verðbréfamarkaði í ríki
         innan Evrópska efnahagssvæðisins, [í aðildarríki stofnsamnings
                 Fríverslunarsamtaka Evrópu eða í Færeyjum].^1)
 Enn fremur skulu félög, sem falla ekki undir ákvæði 1. gr. en eru móðurfélög,
    sbr. 5. tölul. 2. gr., semja samstæðureikninga í samræmi við lög þessi.
                              ^1)L. 108/2006, 12. gr.
68. gr. Móðurfélag þarf ekki að semja samstæðureikning ef samstæðan í heild fer
 ekki fram úr tveimur af eftirfarandi stærðum á reikningsskiladegi, sbr. þó 2.
                            málsl. 1. mgr. 67. gr.:
                          1. eignir nema 230.000.000 kr.,
                      2. rekstrartekjur nema 460.000.000 kr.,
                     3. fjöldi ársverka á reikningsári er 50.
  Heimildin til að beita ákvæði 1. mgr. breytist því aðeins að samstæðan hafi
   farið fram úr eða fari ekki lengur fram úr tveimur af stærðunum þremur tvö
                               reikningsár í röð.
   69. gr. Félag, sem jafnframt er dótturfélag og starfar á grundvelli laga í
  EES-ríki og ársreikningur þess er hluti af samstæðureikningi móðurfélags sem
lýtur löggjöf EES-ríkis, þarf ekki að semja samstæðureikning, sbr. þó 2. málsl.
                              1. mgr. 67. gr., ef:
   1. móðurfélagið á öll hlutabréfin eða hlutina í félaginu sem fær undanþáguna;
 hlutabréf eða hlutir í því félagi í eigu stjórnarmanna eða stjórnenda samkvæmt
    ákvæðum í lögum, stofnsamningi eða samþykktum skulu ekki taldir með eða
                                 2. móðurfélagið:
   a. á minnst 90% eignarhlut í félaginu sem fær undanþáguna og aðrir hluthafar
              eða félagsaðilar þess hafa fallist á undanþáguna eða
   b. á minna en 90% eignarhlut í félaginu sem fær undanþáguna og eigendur minni
hluta, sem eiga minnst 10% eignarhlut, hafa ekki krafist innan sex mánaða fyrir
              lok reikningsárs að samstæðureikningur verði saminn,
          3. móðurfélagið sendir ársreikningaskrá ársreikning sinn ásamt
                              samstæðureikningi og
     4. félagið gerir grein fyrir því í skýringum í ársreikningi að með stoð í
   þessari grein hafi það ekki samið samstæðureikning og skýrir frá nafni og
                            aðsetri móðurfélagsins.
Ársreikningaskrá getur krafist þess að látnar verði í té sams konar upplýsingar
   um samstæðureikninga skv. 1. mgr. og hefðu átt að fylgja samstæðureikningi
   félagsins sjálfs samkvæmt lögum þessum. Ársreikningaskrá getur enn fremur
               krafist íslenskrar þýðingar á samstæðureikningnum.
    Félag getur enn fremur sleppt að semja samstæðureikning ef það er sjálft
     dótturfélag félags sem heyrir undir lög í ríki sem ekki er EES-ríki og
      1. stjórn félagsins hefur ekki innan sex mánaða fyrir lok reikningsárs
                móttekið kröfu um samningu samstæðureiknings og
   2. móðurfélag þess semur samstæðureikning í samræmi við löggjöf EES-ríkis um
         samstæðureikninga og endurskoðandi móðurfélagsins endurskoðar
                              samstæðureikninginn.
   Félag, sem nýtir sér undanþáguheimildir skv. 1.3. mgr., skal enn fremur:
      1. upplýsa í ársreikningum sínum að það hafi skv. 1.3. mgr. ekki samið
       samstæðureikning og tilgreina nafn og aðsetur móðurfélags þess og
   2. senda ársreikningaskrá samstæðureikning móðurfélags þess ásamt upplýsingum
                   sem ársreikningaskrá krefst skv. 117. gr.
70. gr. Halda má dótturfélagi utan samstæðureiknings, sbr. þó 2. málsl. 1. mgr.
                                  67. gr., ef:
    1. það hefur óverulega þýðingu fyrir rekstur eða efnahag samstæðunnar vegna
                                  smæðar þess,
      2. stjórnun þess er ekki lengur í höndum eigenda þess eða verulegar og
varanlegar hömlur koma að miklu leyti í veg fyrir að móðurfélagið nýti rétt sinn
              yfir eignum dótturfélagsins eða til að stjórna því,
     3. ekki er unnt að afla nauðsynlegra upplýsinga tímanlega og án óeðlilegs
                                 kostnaðar eða
     4. það hefur ekki áður verið fellt inn í samstæðureikning og móðurfélagið
        aflaði eignarhlutanna eingöngu í þeim tilgangi að endurselja þá.
    Þrátt fyrir ákvæði 1. tölul. 1. mgr. skulu félög, sem hvert um sig hafa
 óverulega þýðingu, innifalin í samstæðureikningi ef þau hafa verulega þýðingu
                                   samanlagt.
Ef starfsemi dótturfélags er svo ólík starfsemi móðurfélags að það gæfi villandi
mynd af samstæðunni að fella það inn í samstæðureikning skal halda því utan við
                                     hann.
  Sé dótturfélagi haldið utan samstæðureiknings skv. 1. eða 3. mgr. skal gerð
               grein fyrir því í skýringum samstæðureikningsins.
  71. gr. Ef félag, sem þarf ekki að semja samstæðureikning skv. 68.70. gr.,
   semur samt slíkan reikning skal það gert samkvæmt ákvæðum laga þessara um
                  samstæðureikninga að undanskilinni 109. gr.
                         72. gr. Reikningsár samstæðu.
 Félög í sömu samstæðu skulu hafa sama reikningsár nema sérstakar aðstæður gefi
                              tilefni til annars.
      Ef reikningsári dótturfélags lýkur meira en þremur mánuðum fyrir lok
reikningsárs samstæðunnar skal samstæðureikningur saminn á grundvelli sérstakra
    reikningsskila sem gerð eru samkvæmt ákvæðum þessara laga og miðast við
uppgjörsdag samstæðunnar. Ef reikningsári dótturfélags lýkur þremur mánuðum eða
skemur fyrir lok reikningsárs samstæðunnar má fella ársreikning dótturfélagsins
                         inn í samstæðureikningsskilin.
 Í þeim tilvikum, sem reikningsár eru ekki hin sömu, skal veita upplýsingar um
      það í skýringum. Hafi á þeim tíma, sem líður milli loka reikningsárs
 dótturfélags og móðurfélags, orðið atburðir, sem hafa veruleg áhrif á rekstur
    dótturfélagsins og fjárhagsstöðu, skal einnig veita upplýsingar um það.
 73. gr. Samstæðureikning skal semja samkvæmt ákvæðum þessa kafla og skal hann
  hafa að geyma rekstrarreikning, efnahagsreikning, sjóðstreymi og skýringar.
Samstæðureikningur skal gefa glögga heildarmynd af afkomu, efnahag og breytingu
                 á handbæru fé allra félaga innan samstæðunnar.
 Við gerð samstæðureiknings skulu sams konar tekju- og gjaldaliðir og eigna- og
 skuldaliðir lagðir saman. Gera skal nauðsynlegar leiðréttingar vegna sérstakra
                 þátta sem eiga aðeins við um samstæðureikning.
Í samstæðureikningi skal fella niður fjárfestingu móðurfélags í dótturfélögum á
           móti hlutfallslegri eign móðurfélagsins í eigin fé þeirra.
        Dótturfélag, sem keypt er á reikningsárinu, má aðeins taka með í
      samstæðureikning frá þeim tíma sem móðurfélag tekur við stjórn þess.
Dótturfélag, sem selt er á reikningsárinu, má aðeins taka með í samstæðureikning
             fram að þeim tíma sem móðurfélag lætur af stjórn þess.
       74. gr. Eignarhlutir í dótturfélögum, sem heimilt er að halda utan
       samstæðureiknings skv. 70. gr., skulu færðir sem sérstakur liður í
 efnahagsreikningi samstæðunnar. Kröfur og skuldir við þessi dótturfélög skulu
              sýndar sérstaklega í efnahagsreikningi samstæðunnar.
    Hlutdeild samstæðu í hlutdeildarfélögum skal færð sem sérstakur liður í
                        efnahagsreikningi samstæðunnar.
  Hlutdeild minnihlutaeigenda í eigin fé dótturfélaga skal færð sem sérstakur
liður í efnahagsreikningi. Hlutdeild minni hluta í afkomu dótturfélaga skal færð
                    sem sérstakur liður í rekstrarreikningi.
   75. gr. Eignir og skuldir samstæðunnar skulu metnar með samræmdum aðferðum
                             samkvæmt lögum þessum.
     Í samstæðureikningi skulu notaðar sömu matsaðferðir og í ársreikningi
móðurfélags. Noti dótturfélag í samstæðu aðrar matsaðferðir í eigin ársreikningi
en móðurfélagið skulu unnin ný reikningsskil þar sem matsaðferðir eru í samræmi
  við samstæðureikning. Heimilt er að víkja frá ákvæðum 2. málsl. ef frávik í
 reikningsskilum dótturfélags frá reikningsskilum móðurfélags eru óveruleg. Séu
frávik gerð skal þeirra getið í skýringum með samstæðureikningi og ástæður fyrir
                               þeim tilgreindar.
  Í samstæðureikningi skal meta eignarhluta samstæðunnar í hlutdeildarfélögum
    samkvæmt hlutdeildaraðferð nema eignarhlutarnir hafi óverulega þýðingu.
 76. gr. Ef dótturfélag, sem er hluti samstæðu, semur reikningsskil sín í öðrum
   gjaldmiðli en móðurfélagið ber að umreikna reikningsskil þess í gjaldmiðil
              móðurfélagsins áður en samstæðureikningur er saminn.
     Ef um samþætta starfsemi við starfsemi móðurfélagsins er að ræða skulu
  peningalegar eignir og skuldir í efnahagsreikningi metnar á gengi í árslok.
  Fastafjármunir í ársbyrjun skulu umreiknaðir í gjaldmiðil móðurfélagsins með
sömu fjárhæð og árið áður, en nýfjárfestingar á gengi kaupdags, og skulu þessar
eignir síðan afskrifaðar með sama hætti og fastafjármunir móðurfélagsins. Eigið
     fé dótturfélags í ársbyrjun umreiknast með sömu fjárhæð (í gjaldmiðli
     móðurfélagsins) og í lok fyrra árs. Fjárhæðir í rekstrarreikningi, að
     undanskildum afskriftum fastafjármuna, skulu umreiknaðar í gjaldmiðil
    móðurfélagsins á meðalgengi ársins. Gengismunur, sem myndast við þennan
                  umreikning, skal færður á rekstrarreikning.
  Ef ekki er um samþætta starfsemi við starfsemi móðurfélagsins að ræða skulu
 fjárhæðir í efnahagsreikningi, að undanskildu hlutafé og óráðstöfuðu eigin fé,
    umreiknaðar í gjaldmiðil móðurfélagsins á gengi í árslok, en fjárhæðir í
    rekstrarreikningi á meðalgengi ársins. Hlutafé ber að færa á upphaflegu
     kaupverði og óráðstafað eigið fé í ársbyrjun skal nema sömu fjárhæð (í
  gjaldmiðli móðurfélagsins) og í lok fyrra árs. Gengismunur, sem myndast við
     þennan umreikning, skal færður á sérstakan reikning meðal eigin fjár.
77. gr. Í samstæðureikningi skal gera grein fyrir samanlögðum eignum og skuldum,
 tekjum og gjöldum félaganna í heild. Við gerð reikningsins skulu eftirfarandi
                               liðir falla niður:
    1. kröfur og skuldir félaga innan samstæðunnar gagnvart öðrum félögum innan
                                    hennar,
     2. tekjur og gjöld af gagnkvæmum viðskiptum félaga innan samstæðunnar og
                3. óinnleystur hagnaður eða tap af þeim viðskiptum.
                            78. gr. Upphaf samstæðu.
 Kaupaðferðin skv. 79. gr. skal notuð við gerð samstæðureiknings, sbr. þó 2. og
                                    3. mgr.
Ef félög eru undir sama móðurfélagi eða háð ákvörðunarvaldi sömu aðila má beita
           samlegðaraðferðinni við upphaf samstæðunnar, sbr. 80. gr.
            Samlegðaraðferðinni skv. 80. gr. má enn fremur beita ef:
    1. verðmæti félaganna innan samstæðunnar er ekki verulega frábrugðið hvort
                                     öðru,
   2. móðurfélagið á a.m.k. 90% eignarhlut og atkvæðisrétt dótturfélagsins eftir
                           skiptin á eignarhlutum og
   3. móðurfélagið hefur við stofnun samstæðunnar aflað eignarhlutarins í krafti
                        samkomulags sem felur í sér að:
    a. hvorki eigendur móðurfélags né eigendur dótturfélags hafa fengið ráðandi
                       stöðu í móðurfélaginu við skiptin,
             b. eigendur félaganna hafa sömu réttindi eftir skiptin og
    c. greiðsla með öðrum verðmætum en með skiptum á eignarhlutum fer ekki yfir
             10% að nafnverði þess eiginfjárhluta sem tekið er við.
                              79. gr. Kaupaðferð.
 Ef samstæða er stofnuð með yfirtöku á félagi skal miðað við matsverð einstakra
liða efnahagsreiknings á yfirtökudegi í samstæðureikningi. Mismunur á matsverði
og bókfærðu verði skal afskrifaður með sama hætti og þeir liðir sem hann byggist
                                       á.
   Hlutdeild móðurfélags í dótturfélagi, sbr. 3. mgr., skal jafnað út á móti
                           hreinni eign dótturfélags.
 Mismunur, sem eftir stendur þegar færð hefur verið leiðrétting vegna einstakra
      liða í efnahagsreikningi, sbr. 1. mgr., telst viðskiptavild. Jákvæð
 viðskiptavild færist sem sérstakur liður meðal eigna en neikvæð viðskiptavild
skal færð sem sérstakur liður meðal skuldbindinga. Viðskiptavild skal afskrifuð
með kerfisbundnum hætti á áætluðum nýtingartíma hennar, þó að hámarki á 20 árum,
   eða metin árlega í samræmi við settar reikningsskilareglur, hafi hún ekki
  ákveðinn líftíma, sbr. 24. gr. Neikvæð viðskiptavild skal tekjufærast á móti
þeim áætlunum sem lagðar voru til grundvallar kaupunum, þó að hámarki á 20 árum.
 Hlutir dótturfélags í móðurfélagi skulu færðir sem eigin hlutir í samstæðunni.
                            80. gr. Samlegðaraðferð.
 Með samlegðaraðferð er samstæðureikningur lagður fram fyrir reikningstímabilið
þegar samlagningin á sér stað eins og félögin hefðu verið lögð saman frá og með
  upphafi tímabilsins. Við beitingu samlegðaraðferðarinnar eru einstakir liðir
        efnahagsreiknings á yfirtökudegi lagðir saman á bókfærðu verði.
  Samanburðarfjárhæðir, sem sýndar eru í samstæðureikningi, skulu einnig vera
   fyrir félögin samanlögð eins og um samstæðu hafi verið að ræða frá upphafi
  fyrsta reikningstímabils sem sýnt er. Mismunurinn á fjárhæð sem skráð er sem
hlutafé ásamt yfirgengi, ef um það er að ræða, að viðbættu greiddu kaupverði, ef
     eitthvað er, og bókfærðu eigin fé dótturfélags skal færður á eigið fé.
                          81. gr. Starfsemi í sameign.
Nú rekur félag innan samstæðu starfsemi í sameign með einu eða fleiri félögum og
skal þá færa hlutdeild samstæðunnar í samrekstrinum í samstæðureikningi, sbr. þó
70. gr. Eignir og skuldir og tekjur og gjöld hins sameiginlega rekstrar skulu þá
     tekin inn í samstæðureikninginn í hlutfalli við aðild samstæðunnar að
                                  rekstrinum.
                        82. gr. Reikningsskilaaðferðir.
          Í skýringum með samstæðureikningi skal veita upplýsingar um
 reikningsskilaaðferðir eins og félögin í samstæðunni væru eitt félag, sbr. V.
                                     kafla.
 Í skýringum um reikningsskilaaðferðir skal enn fremur eftirfarandi koma fram:
    1. Ef dótturfélag er ekki tekið með í samstæðureikninginn ásamt nákvæmum og
                           fullnægjandi rökstuðningi.
   2. Ef annar uppgjörsdagur er hjá dótturfélagi í samstæðu en móðurfélagi, sbr.
    72. gr. Hafi þýðingarmiklir atburðir átt sér stað milli þessara tveggja
     dagsetninga sem hafa haft áhrif á eignir og skuldir dótturfélagsins, á
            fjárhagsstöðu þess eða rekstrarafkomu skal það upplýst.
      3. Ef notaðar eru aðrar aðferðir við útreikning og mat en notaðar eru í
   ársreikningi móðurfélags ásamt nákvæmum og fullnægjandi rökstuðningi fyrir
                            notkun annarra aðferða.
      4. Eftirstöðvar af viðskiptavild skv. 79. og 80. gr. ásamt aðferðum sem
                           notaðar eru við uppgjörið.
                            83. gr. Aðrar skýringar.
Í skýringum með samstæðureikningi skal veita sömu upplýsingar og tilgreindar eru
   í V. kafla laganna. Í stað upplýsinga um fjárhæðir í einstökum félögum eru
 fjárhæðir félaganna, sem mynda samstæðuna, lagðar saman eftir sömu aðferðum og
                         gilda um samstæðureikninginn.
  Sleppa má upplýsingum ef þær varða viðskipti móðurfélags við dótturfélög eða
                    samrekstur með öðru félagi, sbr. 81. gr.
Veita skal upplýsingar um breytingu á hlutfallslegri eign minni hluta í eigin fé
                                 dótturfélaga.
84. gr. Fyrir hvert dótturfélag í samstæðureikningi og utan hans skal tilgreina
                                  í skýringum:
                                1. nafn og aðsetur,
           2. hve stór hluti eigin fjár er í eigu samstæðunnar í heild,
   3. ástæðu þess að dótturfélag er tekið með í samstæðureikningi ef hluti eigin
          fjár í eigu samstæðunnar og atkvæðisréttur er ekki sá sami,
       4. nákvæman og fullnægjandi rökstuðning ef félagi er haldið utan við
                          samstæðuna, sbr. 70. gr. og
             5. hvort samlegðaraðferðin skv. 80. gr. hafi verið notuð.
              Fyrir hvert hlutdeildarfélag skal gera grein fyrir:
                               1. nafni og aðsetri,
          2. hve stór hluti eigin fjár er í eigu samstæðunnar í heild og
               3. hvort félagið er metið samkvæmt hlutdeildaraðferð.
  Ef félag skv. 81. gr. er tekið með í samstæðureikning skal fyrir hvert slíkt
                            félag gera grein fyrir:
                               1. nafni og aðsetri,
          2. hve stór hluti eigin fjár er í eigu samstæðunnar í heild og
                     3. grundvelli fyrir sameiginlegri stjórn.
                           85. gr. Skýrsla stjórnar.
   Í skýrslu stjórnar um samstæðuna skal veita upplýsingar eins og félögin í
samstæðunni væru eitt félag. Í stað upplýsinga um fjárhæðir einstakra félaga eru
 fjárhæðir félaganna, sem mynda samstæðuna, lagðar saman eftir sömu aðferðum og
                         gilda um samstæðureikninginn.
 Ákvæði um skýrslu stjórnar, sbr. [VI. kafla],^1) gilda um samstæðuna eftir því
                                   sem við á.
       Sameina má skýrslur stjórnar móðurfélags og samstæðunnar ef þar má
          vandkvæðalaust finna þær upplýsingar sem lög þessi krefjast.
                              ^1)L. 171/2007, 6. gr.
                86. gr. Reikningsskil við samruna og skiptingu.
  Þegar félög renna saman skal semja reikningsskil yfir samanlagðar eignir og
  skuldir félaganna. Ákvæði 73.81. gr. skulu gilda um upphafsefnahagsreikning
yfirtökufélags eða félags sem stofnað er við samrunann. Ákvæðin um móðurfélagið
 gilda um félagið sem heldur áfram starfsemi og ákvæðin um dótturfélag gilda um
                              félagið sem hættir.
Í samrunareikningsskilum skal vera upphafsefnahagsreikningur yfirtökufélags eða
  félags sem stofnað er við samrunann, lokaefnahagsreikningur félaga sem renna
   saman og samrunafærslur sem samruninn krefst. Samrunareikningsskilum skulu
 fylgja skýringar, sem eru nauðsynlegar til að gefa glögga mynd af félaginu sem
        heldur áfram starfsemi eða er stofnað við samrunann, ásamt þeim
           viðbótarupplýsingum sem þurfa að vera í samrunasamningnum.
 87. gr. Ákvæði 86. gr. skulu gilda um skiptingu félags með þeim leiðréttingum
                          sem leiðir af skiptingunni.

                   [VII. kafli A. Árshlutareikningsskil.]^1)
                              ^1)L. 171/2007, 7. gr.
                        [87. gr. a. Árshlutareikningur.
Félag skv. 1. tölul. 1. mgr. 1. gr. sem gefið hefur út hlutabréf eða skuldabréf
 sem tekin hafa verið til viðskipta á skipulegum verðbréfamarkaði í ríki innan
 Evrópska efnahagssvæðisins skal semja árshlutareikning vegna fyrstu sex mánaða
                                reikningsársins.
  Ef endurskoðendur hafa ekki áritað árshlutareikninginn skal það koma fram í
                           árshlutaskýrslu stjórnar.
   Árshlutareikningurinn skal hafa að geyma styttan rekstrarreikning, styttan
  efnahagsreikning í samræmi við alþjóðlega reikningsskilastaðla, sjóðstreymi,
skýringar og árshlutaskýrslu stjórnar, sbr. 87. gr. b, ásamt árshlutayfirlýsingu
    stjórnarmanna, sbr. 87. gr. c, og áritun endurskoðanda þegar það á við.
Við samningu árshlutareiknings skal fylgja sömu meginreglum um færslu og mat og
                        gildir um samningu ársreiknings.
  Ákvæði um samningu árshlutareikninga samkvæmt þessari grein skulu jafnframt
                gilda um samstæðureikninga eftir því sem við á.
         Ákvæði 2.5. mgr. taka einnig til fyrstu þriggja og níu mánaða
        árshlutareikninga, kjósi félag að semja slík reikningsskil.]^1)
                              ^1)L. 171/2007, 7. gr.
                     [87. gr. b. Árshlutaskýrsla stjórnar.
Í árshlutaskýrslu stjórnar félaga skv. 1. tölul. 1. mgr. 1. gr. vegna fyrstu sex
mánaða reikningsársins skal að minnsta kosti tilgreina mikilvæga atburði sem átt
      hafa sér stað á fyrstu sex mánuðum reikningsársins og áhrif þeirra á
  árshlutareikninginn. Jafnframt skal árshlutaskýrsla stjórnar geyma lýsingu á
helstu áhættu- og óvissuþáttum þeirra sex mánaða sem eftir eru af reikningsárinu
                og meiri háttar viðskiptum við tengda aðila.]^1)
                              ^1)L. 171/2007, 7. gr.
                 [87. gr. c. Árshlutayfirlýsing stjórnarmanna.
    Í félagi skv. 1. tölul. 1. mgr. 1. gr. sem gefið hefur út hlutabréf eða
 skuldabréf sem tekin hafa verið til viðskipta á skipulegum verðbréfamarkaði í
ríki innan Evrópska efnahagssvæðisins skal hver og einn stjórnarmaður undirrita
yfirlýsingu þar sem fram kemur nafn hans og verksvið innan stjórnar félagsins. Í
   yfirlýsingunni skal koma fram að samkvæmt bestu vitneskju stjórnarmanna sé
  árshlutareikningur, sbr. 87. gr. a, saminn í samræmi við VIII. kafla og gefi
 glögga mynd af eignum og skuldum, fjárhagsstöðu og rekstrarafkomu félagsins og
samstæðunnar í heild, og að árshlutaskýrsla stjórnar, skv. 87. gr. b, gefi skýra
                  mynd af þeim upplýsingum sem krafist er.]^1)
                              ^1)L. 171/2007, 7. gr.
                             [87. gr. d. Undanþága.
    Ákvæði kafla þessa gilda ekki um félög sem eingöngu gefa út skuldabréf á
  skipulegum verðbréfamarkaði í ríki innan Evrópska efnahagssvæðisins þar sem
nafnverð hverrar útgefinnar einingar er hærra en 4.600.000 kr. Fjárhæð þessi er
     grunnfjárhæð sem er bundin gengi evru 3. janúar 2007 (92,37 íslenskar
                                  krónur).]^1)
                              ^1)L. 171/2007, 7. gr.
                     [87. gr. e. Birting árshlutareiknings.
Félag skv. 1. tölul. 1. mgr. 1. gr. sem gefið hefur út hlutabréf eða skuldabréf
 sem tekin hafa verið til viðskipta á skipulegum verðbréfamarkaði í ríki innan
Evrópska efnahagssvæðisins skal birta árshlutareikning, sbr. 3. mgr. 87. gr. a,
        í samræmi við ákvæði VII. kafla laga um verðbréfaviðskipti.]^1)
                              ^1)L. 171/2007, 7. gr.

                VIII. kafli. Alþjóðlegir reikningsskilastaðlar.
88. gr. Ákvæði reglugerðar Evrópuþingsins og ráðsins (EB) nr. 1606/2002 frá 19.
 júlí 2002, um beitingu alþjóðlegra reikningsskilastaðla, skulu hafa lagagildi
 hér á landi í samræmi við bókun I um altæka aðlögun við samninginn um Evrópska
 efnahagssvæðið, sbr. [5]lög nr. 2/1993, um Evrópska efnahagssvæðið, með síðari
                    breytingum, þar sem bókunin er lögfest.
 Reglugerð (EB) nr. 1606/2002, um beitingu alþjóðlegra reikningsskilastaðla, er
                    prentuð sem fylgiskjal með lögum þessum.
                              Gildissvið kaflans.
  89. gr. Ákvæði þessa kafla gilda um félög sem falla undir lög þessi eins og
                         nánar greinir í 90. og 92. gr.
Skylda til að beita alþjóðlegum reikningsskilastöðlum við gerð samstæðureiknings
                                og ársreiknings.
 90. gr. Félag skv. 1. tölul. 1. mgr. 1. gr. skal skv. 4. gr. reglugerðar (EB)
       nr. 1606/2002 beita alþjóðlegum reikningsskilastöðlum við samningu
                            samstæðureiknings síns.
  Félagi skv. 1. mgr., sem ber að beita alþjóðlegum reikningsskilastöðlum við
   samningu samstæðureiknings skv. 4. gr. reglugerðar (EB) nr. 1606/2002, er
[heimilt]^1) að beita þeim einnig við samningu ársreiknings síns. Sama gildir um
ársreikninga dótturfélaga sem eru innifalin í samstæðureikningsskilunum, svo og
um félög skv. 1. málsl. 4. tölul. 1. mgr. 1. gr. sem eru í meirihlutaeigu félaga
                                 í samstæðunni.
  [Félag skv. 2. og 3. tölul. og 2. málsl. 4. tölul. 1. mgr. 1. gr. sem hefur
    eingöngu skuldabréf sín skráð á skipulegum verðbréfamarkaði í ríki innan
  Evrópska efnahagssvæðisins, í aðildarríki stofnsamnings Fríverslunarsamtaka
Evrópu eða í Færeyjum skal beita alþjóðlegum reikningsskilastöðlum við samningu
     samstæðureiknings ef því ber að semja samstæðureikning samkvæmt lögum
                                  þessum.]^1)
 Félag skv. 1. tölul. 1. mgr. 1. gr. [og 3. mgr. þessarar greinar],^1) sem ekki
er skylt að semja samstæðureikning, skal beita alþjóðlegum reikningsskilastöðlum
                        við samningu ársreiknings síns.
                              ^1)L. 171/2007, 8. gr.
91. gr. Félag, sem skylt er að beita alþjóðlegum reikningsskilastöðlum skv. 90.
  gr. og uppfyllir ekki lengur skráningu á skipulögðum verðbréfamarkaði í ríki
         innan Evrópska efnahagssvæðisins, [í aðildarríki stofnsamnings
Fríverslunarsamtaka Evrópu eða í Færeyjum],^1) skal beita stöðlunum við samningu
[samstæðureiknings eða]^2) ársreiknings fyrir það sama ár og það næsta á eftir.
     Þetta ákvæði á þó ekki við um dótturfélög sem eru ekki lengur hluti af
                                  samstæðunni.
                  ^1)L. 108/2006, 12. gr. ^2)L. 171/2007, 9. gr.
            Heimild til að beita alþjóðlegum reikningsskilastöðlum.
 92. gr. Félagi skv. 2. tölul. 1. mgr. og 2. málsl. 4. tölul. 1. mgr. 1. gr. er
  heimilt að beita alþjóðlegum reikningsskilastöðlum við samningu ársreiknings
                           síns og samstæðureiknings.
  [Félagi skv. 1. mgr. sem kýs að beita alþjóðlegum reikningsskilastöðlum við
samningu samstæðureiknings sem því er skylt að semja er einnig heimilt að beita
    þeim við samningu ársreiknings síns.]^1) ^1) Sama gildir um ársreikninga
dótturfélaga sem eru innifalin í samstæðureikningsskilum, svo og um ársreikninga
 félaga skv. 1. málsl. 4. tölul. 1. mgr. 1. gr. sem eru í meirihlutaeigu félaga
                         skv. 2. tölul. 1. mgr. 1. gr.
    Félag samkvæmt þessari grein skal tilkynna ársreikningaskrá fyrir upphaf
         viðkomandi reikningsárs ákvörðun sína um að beita alþjóðlegum
    reikningsskilastöðum samkvæmt þessum kafla. Félag skal beita alþjóðlegum
             reikningsskilastöðlum í fimm ár samfleytt hið minnsta.
 Ársreikningaskrá skal birta reglulega með rafrænum og aðgengilegum hætti lista
yfir félög sem skyld eru til að beita alþjóðlegum reikningsskilastöðlum eða nýta
                      sér heimild samkvæmt þessari grein.
                              ^1)L. 171/2007, 10. gr.
                 Um beitingu alþjóðlegra reikningsskilastaðla.
93. gr. Félag, sem skylt er að beita alþjóðlegum reikningsskilastöðlum eða nýtir
    sér heimild 92. gr., skal fylgja þeim að öllu leyti. Þar sem alþjóðlegir
   reikningsskilastaðlar, sem framkvæmdastjórn ESB hefur samþykkt skv. 3. gr.
reglugerðar (EB) nr. 1606/2002, og ákvæði annarra kafla laga þessara mæla fyrir
         um sama atriði ganga alþjóðlegir reikningsskilastaðlar framar.
       Að því leyti sem ekki er kveðið á um tiltekið atriði í alþjóðlegum
   reikningsskilastöðlum, sem framkvæmdastjórn ESB hefur samþykkt skv. 3. gr.
        reglugerðar (EB) nr. 1606/2002, gilda önnur ákvæði laga þessara.
            Eftirlit með beitingu alþjóðlegra reikningsskilastaðla.
 94. gr. Ársreikningaskrá skal hafa eftirlit með öllum félögum sem skylt er að
   beita alþjóðlegum reikningsskilastöðlum eða nýta sér heimild til beitingar
þeirra, sbr. 92. gr. [Eftirlitið nær jafnframt til árshlutareikninga, sbr. VII.
                                  kafla A.]^1)
 Ársreikningaskrá getur krafist allra þeirra upplýsinga og gagna sem nauðsynleg
 eru til að framkvæma eftirlitið, þ.m.t. vinnuskjöl sem varða reikningsskil frá
              stjórn, framkvæmdastjóra og endurskoðanda félagsins.
Ársreikningaskrá er heimilt að kalla aðila með sérfræðiþekkingu til aðstoðar við
  eftirlit. Jafnframt er ársreikningaskrá í einstökum tilvikum heimilt að fela
   sérfróðum aðilum það eftirlit sem ársreikningaskrá er falið samkvæmt lögum
                                    þessum.
Ársreikningaskrá skal birta með rafrænum og aðgengilegum hætti niðurstöður hvers
          eftirlits sem framkvæmt hefur verið samkvæmt þessari grein.
                              ^1)L. 171/2007, 11. gr.
                             [94. gr. a. Dagsektir.
  Ársreikningaskrá getur lagt dagsektir á eftirlitsskyld félög samkvæmt kafla
   þessum veiti þau ekki umbeðnar upplýsingar innan hæfilegs frests. Greiðast
   dagsektirnar þangað til umbeðnar upplýsingar hafa borist ársreikningaskrá.
 Dagsektirnar geta numið frá 10.000 kr. til 100.000 kr. á dag. Við ákvörðun um
     fjárhæð dagsekta er heimilt að taka tillit til fjárhagslegs styrkleika
             viðkomandi félags og hvort um ítrekað brot er að ræða.
 Ákvörðun um dagsektir má skjóta til yfirskattanefndar innan 14 daga frá því að
                     viðkomandi aðila var tilkynnt um hana.
 Áfallnar dagsektir falla ekki niður þó að eftirlitsskylt félag verði síðar við
                            kröfu ársreikningaskrár.
   Dagsektir samkvæmt þessari grein eru aðfararhæfar og renna til ríkissjóðs.
 Heimilt er að kveða nánar á um ákvörðun og innheimtu dagsekta í reglugerð.]^1)
                              ^1)L. 171/2007, 12. gr.
                             [94. gr. b. Úrskurðir.
 Komist ársreikningaskrá að þeirri niðurstöðu að reikningsskil eftirlitsskylds
félags séu ekki í samræmi við ákvæði laganna getur ársreikningaskrá krafist þess
     að reikningsskilin séu leiðrétt og að félagið birti breytingar og/eða
     viðbótarupplýsingar sem nauðsynlegar eru. Ársreikningaskrá getur birt
   opinberlega upplýsingar um nauðsynlegar breytingar á reikningsskilum verði
félagið ekki við kröfum hennar. Þessu til viðbótar getur ársreikningaskrá óskað
  eftir því við viðkomandi kauphöll að viðskiptum með verðbréf eftirlitsskylds
  félags verði hætt tímabundið á skipulegum verðbréfamarkaði, þar til félagið
    hefur birt fullnægjandi reikningsskil og/eða viðbótarupplýsingar að mati
                               ársreikningaskrár.
Úrskurður ársreikningaskrár er kæranlegur til fjármálaráðherra innan 14 daga frá
því að hann er kynntur þeim er hann beinist að. Tekur úrskurðurinn ekki gildi ef
kært er nema ráðherra staðfesti hann. Að öðru leyti skal farið með brot á lögum
                  þessum í samræmi við ákvæði XII. kafla.]^1)
                              ^1)L. 171/2007, 12. gr.
                          Umsýslu- og eftirlitsgjald.
 95. gr. Gjaldskyldir aðilar samkvæmt lögum þessum skulu greiða árlegt umsýslu-
 og eftirlitsgjald. Skal gjaldið vera 100.000 kr. á hvert móðurfélag og 50.000
                    kr. á hvert dótturfélag innan samstæðu.
   Ársreikningaskrá sér um innheimtu gjaldsins og renna tekjur af gjaldinu í
                                   ríkissjóð.
 Gjalddagi umsýslu- og eftirlitsgjalds er 1. febrúar og eindagi 15. febrúar. Sé
gjald greitt eftir eindaga hverrar greiðslu reiknast dráttarvextir á greiðsluna
           frá gjalddaga í samræmi við lög um vexti og verðtryggingu.
        [Við upphaf hvers reikningsárs skulu félög sem beita alþjóðlegum
 reikningsskilastöðlum samkvæmt þessum kafla gera ársreikningaskrá grein fyrir
öllum dótturfélögum sínum sem eru innifalin í samstæðureikningsskilunum og hvert
                          af þeim beita stöðlunum.]^1)
                              ^1)L. 171/2007, 13. gr.

                            IX. kafli. Endurskoðun.
96. gr. Aðalfundur eða almennur félagsfundur kýs einn eða fleiri endurskoðendur,
   endurskoðunarfélag eða skoðunarmenn, í samræmi við lög þessi og samþykktir
    félagsins. Í samþykktum má enn fremur fela opinberum eða öðrum aðilum að
 tilnefna einn eða fleiri endurskoðendur, endurskoðunarfélag eða skoðunarmenn.
Þegar félagsmenn, sem fara með minnst einn fimmta hluta atkvæða á aðalfundi þar
  sem kjósa skal endurskoðendur, endurskoðunarfélag eða skoðunarmenn, krefjast
  þess skal stjórn félagsins beina þeim tilmælum til ársreikningaskrár að hún
  tilnefni endurskoðanda til að taka þátt í endurskoðunarstörfum með þeim sem
 kjörnir eru fram til næsta aðalfundar. Telji ársreikningaskráin ástæðu til að
 verða við þessari ósk skal hún tilnefna endurskoðanda til starfans. Þóknun til
                           hans skal félagið greiða.
97. gr. Af þeim aðilum, sem kosnir eru til endurskoðunarstarfa, skal a.m.k. einn
vera heimilisfastur hér á landi. [Búsetuskilyrðið gildir þó ekki um ríkisborgara
     þeirra ríkja sem eru aðilar að samningnum um Evrópska efnahagssvæðið,
 stofnsamningi Fríverslunarsamtaka Evrópu eða Færeyinga enda séu hlutaðeigandi
      búsettir í EES-ríki, aðildarríki stofnsamningsins eða Færeyjum.]^1)
Skoðunarmenn skulu vera lögráða og fjár síns ráðandi. Þeir skulu hafa þá reynslu
 í bókhaldi og viðskiptaháttum sem með hliðsjón af starfsemi og stærð félagsins
er nauðsynleg til rækslu starfans. Hæfisskilyrði [6]9. gr. laga nr. 18/1997, um
           löggilta endurskoðendur, eiga einnig við um skoðunarmenn.
                              ^1)L. 108/2006, 13. gr.
98. gr. Í félögum, sem fara fram úr tvennum af eftirfarandi stærðarmörkum tvö ár
      í röð, skal kjósa a.m.k. einn endurskoðanda eða endurskoðunarfélag:
                          1. eignir nema 120.000.000 kr.,
                      2. rekstrartekjur nema 240.000.000 kr.,
                     3. fjöldi ársverka á reikningsári er 50.
      Þegar ljóst er við stofnun félags eða upphaf rekstrar að einhverjum
framangreindum mörkum verði þegar náð skal regla þessarar málsgreinar gilda frá
                                   þeim tíma.
 Félög, sem hafa hlutabréf eða skuldabréf skráð á skipulegum verðbréfamarkaði í
      ríki innan Evrópska efnahagssvæðisins, [í aðildarríki stofnsamnings
     Fríverslunarsamtaka Evrópu eða í Færeyjum],^1) skulu kjósa a.m.k. einn
                                 endurskoðanda.
Í félögum þar sem ekki eru lagðar hömlur á viðskipti með eignarhluta skal kjósa
                           a.m.k. einn endurskoðanda.
       Samvinnufélög, er hafa B-deild stofnsjóðs, skulu kjósa a.m.k. einn
                                 endurskoðanda.
Félagsmenn, sem fara með minnst einn fimmta hluta atkvæða á fundi þar sem kjósa
  skal endurskoðendur eða skoðunarmenn, geta á fundinum krafist þess að kosinn
                        verði a.m.k. einn endurskoðandi.
                              ^1)L. 108/2006, 12. gr.
99. gr. Kjósa skal a.m.k. einn af endurskoðendum eða skoðunarmönnum móðurfélags
   til að gegna sams konar starfa fyrir dótturfélag ef þess er nokkur kostur.
Ekki má kjósa neinn þann til endurskoðunarstarfa fyrir dótturfélag sem væri ekki
                hæfur til að gegna sama starfi fyrir móðurfélag.
 Endurskoðandi eða skoðunarmaður má hvorki vera skuldugur félaginu eða félögum
             innan sömu samstæðu né njóta ábyrgða af hálfu þeirra.
   100. gr. Í samþykktum félaga skal kveða á um starfstíma endurskoðenda eða
 skoðunarmanna. Starfi þeirra lýkur við lok þess aðalfundar þegar kjósa skal þá
 að nýju. Hafi endurskoðandi eða skoðunarmaður verið kosinn til ótiltekins tíma
lýkur starfi hans þegar annar hefur verið kosinn í hans stað. ^1) Í félögum, sem
eru skráð á skipulegum verðbréfamarkaði í ríki innan Evrópska efnahagssvæðisins,
[í aðildarríki stofnsamnings Fríverslunarsamtaka Evrópu eða í Færeyjum],^2) skal
    þegar í stað senda tilkynningu um starfslok endurskoðanda til viðkomandi
                               verðbréfamarkaðar.
Endurskoðendur og skoðunarmenn geta hvenær sem er sagt af sér störfum. Þeir sem
 kusu þá geta einnig leyst þá frá störfum þótt starfstíma þeirra sé ekki lokið.
Ljúki starfi endurskoðanda eða skoðunarmanns áður en kjörtímabili hans lýkur eða
 uppfylli hann ekki lengur skilyrði til starfans skal stjórn félagsins hlutast
   til um að nýr endurskoðandi eða skoðunarmaður verði þegar í stað valinn. Í
       félögum, sem hafa hlutabréf sín eða skuldabréf skráð á skipulegum
    verðbréfamarkaði í ríki innan Evrópska efnahagssvæðisins, [í aðildarríki
   stofnsamnings Fríverslunarsamtaka Evrópu eða í Færeyjum],^2) skal boða til
   fundar innan viku frá því að endurskoðandi sagði starfi sínu lausu eða var
          leystur frá störfum þar sem kjósa skal annan endurskoðanda.
 Hafi endurskoðandi eða skoðunarmaður sagt starfi sínu lausu eða verið leystur
frá störfum skal hann veita þeim er kosinn er í hans stað upplýsingar um hverjar
                     hann telur vera ástæður starfslokanna.
                  ^1)L. 171/2007, 14. gr. ^2)L. 108/2006, 12. gr.
 101. gr. Ef endurskoðandi eða skoðunarmaður er ekki valinn, kjör hans brýtur í
   bága við lög þessi eða samþykktir félagsins eða hann uppfyllir ekki lengur
     hæfisskilyrði laganna skal ársreikningaskrá tilnefna endurskoðanda eða
      skoðunarmann að ósk stjórnarmanns, framkvæmdastjóra eða félagsaðila.
 Hafi félagsfundur ekki orðið við kröfu um að kjósa endurskoðanda skv. 5. mgr.
 98. gr. tilnefnir ársreikningaskrá endurskoðanda að ósk félagsmanns. Tilmælin
      skulu borin fram innan mánaðar frá því að félagsfundur var haldinn.
  Tilnefning endurskoðanda eða skoðunarmanns samkvæmt þessari grein gildir uns
              endurskoðandi eða skoðunarmaður hefur verið kosinn.
   102. gr. Endurskoðendur eða skoðunarmenn skulu endurskoða ársreikninginn í
    samræmi við góða endurskoðunarvenju og í því sambandi kanna bókhaldsgögn
            félagsins og aðra þætti er varða rekstur þess og stöðu.
   Í móðurfélögum skulu endurskoðendur eða skoðunarmenn jafnframt endurskoða
                              samstæðureikninginn.
Ef endurskoðendur eða skoðunarmenn verða þess varir að stjórnendur félags hafi í
 störfum sínum fyrir það ekki farið að lögum, þannig að það geti haft í för með
  sér ábyrgð fyrir þá eða félagið, eða brotið gegn félagssamþykktum skulu þeir
                        gera aðalfundi grein fyrir því.
    Ef kosinn er skoðunarmaður úr hópi félagsaðila, í samræmi við samþykktir
    félagsins, skal sú verkaskipting ríkja milli þeirra að endurskoðandi eða
 skoðunarmaður, sbr. 96. gr., annast endurskoðun reikninga félagsins í samræmi
 við 1. mgr. en skoðunarmenn kjörnir úr hópi félagsaðila skulu fylgjast með því
að farið hafi verið eftir ákvörðunum félagsfunda og stjórnar um öflun, ráðstöfun
       og ávöxtun fjármuna og önnur atriði í rekstrinum á reikningsárinu.
    Endurskoðandi eða skoðunarmaður skal verða við tilmælum félagsfundar um
    endurskoðunina ef þau eru ekki andstæð lögum, félagssamþykktum eða góðri
                              endurskoðunarvenju.
      103. gr. Stjórn félags og framkvæmdastjóri skulu koma á framfæri við
  endurskoðendur eða skoðunarmenn þeim upplýsingum og gögnum sem þeir telja að
   hafi þýðingu vegna endurskoðunarinnar. Stjórnendur dótturfélags hafa sömu
    skyldum að gegna gagnvart endurskoðendum og skoðunarmönnum móðurfélags.
 Stjórn félags og framkvæmdastjóri skulu veita endurskoðendum og skoðunarmönnum
  þær upplýsingar, gögn, aðstöðu og aðstoð sem endurskoðendur eða skoðunarmenn
telja nauðsynlega vegna starfa síns. Stjórnendur dótturfélags hafa sömu skyldum
        að gegna gagnvart endurskoðendum og skoðunarmönnum móðurfélags.
  104. gr. Endurskoðendur eða skoðunarmenn skulu að lokinni endurskoðun árita
ársreikninginn og enn fremur samstæðureikning ef hann er saminn og skal áritunin
                             fylgja ársreikningnum.
 Í árituninni skal koma fram að ársreikningurinn eða samstæðureikningurinn hafi
 verið endurskoðaður. Þá skal koma fram álit endurskoðenda eða skoðunarmanna á
  því hvort ársreikningurinn eða samstæðureikningurinn sé saminn í samræmi við
  ákvæði laga og settar reikningsskilareglur, svo og greinargerð um niðurstöðu
 endurskoðunarinnar að öðru leyti. Ef endurskoðendur eða skoðunarmenn telja að
  ekki beri að samþykkja ársreikninginn skulu þeir taka það fram sérstaklega.
  Endurskoðendur eða skoðunarmenn skulu sannreyna að skýrsla stjórnar hafi að
geyma þær upplýsingar sem þar ber að veita í samræmi við ársreikninginn og vekja
                  athygli á því í áritun sinni ef svo er ekki.
 105. gr. Ábendingar og athugasemdir, sem endurskoðendur eða skoðunarmenn vilja
     koma á framfæri við stjórn eða framkvæmdastjóra, skal skrá í sérstaka
 endurskoðunarbók eða færa fram skriflega á annan hátt. Stjórnin skal varðveita
                           gögn þessi á öruggan hátt.
   106. gr. [Áritun endurskoðenda og skoðunarmanna skal a.m.k. innihalda:]^1)
     1. inngang þar sem fram kemur hvaða ársreikning er verið að endurskoða og
    hvaða reikningsskilareglum hefur verið beitt við samningu ársreiknings,
          2. lýsingu á umfangi endurskoðunar þar sem fram koma a.m.k. þær
                     endurskoðunarreglur sem notaðar voru,
    3. ^1) álit endurskoðenda eða skoðunarmanna um hvort ársreikningurinn gefur
 glögga mynd samkvæmt viðeigandi reikningsskilareglum og, eftir því sem við á,
    hvort ársreikningurinn uppfyllir lögboðnar kröfur; áritunin skal vera án
  fyrirvara, með fyrirvara, neikvæð eða ef þeir geta ekki gefið álit skal gerð
                                grein fyrir því,
      4. tilvísun til mála sem endurskoðendur eða skoðunarmenn vekja sérstaka
                athygli á án þess að gefa áritun með fyrirvara,
   5. álit um það hvort skýrsla stjórnar hefur að geyma þær upplýsingar sem þar
      ber að veita í samræmi við ársreikninginn og skulu endurskoðendur og
        skoðunarmenn vekja athygli á því í áritun sinni ef svo er ekki.
 Endurskoðendur eða skoðunarmenn skulu skrifa undir og dagsetja [áritunina].^1)
                              ^1)L. 171/2007, 15. gr.
  107. gr. Endurskoðendur og skoðunarmenn eiga rétt á að sitja félagsfundi. Þá
     skulu þeir sitja fundi ef félagsstjórn eða framkvæmdastjóri, einstakir
 stjórnarmenn eða félagsaðilar fara þess á leit. Í félögum, sem hafa hlutabréf
  sín eða skuldabréf skráð á skipulegum verðbréfamarkaði í ríki innan Evrópska
efnahagssvæðisins, [í aðildarríki stofnsamnings Fríverslunarsamtaka Evrópu eða í
              Færeyjum],^1) skulu endurskoðendur sitja aðalfundi.
    Á aðalfundi skulu endurskoðendur eða skoðunarmenn svara fyrirspurnum um
          ársreikning þann sem til umfjöllunar er og þeir hafa áritað.
  Enn fremur eiga endurskoðendur og skoðunarmenn rétt á að sitja stjórnarfundi
  þegar fjallað er um reikningsskil sem þeir hafa áritað. Þá skulu þeir sitja
          stjórnarfundi ef a.m.k. einn stjórnarmaður fer þess á leit.
                              ^1)L. 108/2006, 12. gr.
108. gr. Endurskoðendum, skoðunarmönnum og samstarfsmönnum þeirra er óheimilt að
     veita einstökum félagsaðilum eða óviðkomandi aðilum upplýsingar um hag
                                   félagsins.

                        X. kafli. Birting ársreiknings.
109. gr. Eigi síðar en mánuði eftir samþykkt ársreiknings, þó eigi síðar en átta
 mánuðum eftir lok reikningsárs, skal félag skv. 1. gr. senda ársreikningaskrá
 ársreikning sinn, sbr. 3. gr., ásamt áritun endurskoðenda eða skoðunarmanna og
upplýsingar um hvenær ársreikningurinn var samþykktur. Ársreikninga félaga, sem
  hafa hlutabréf sín eða skuldabréf skráð á skipulegum verðbréfamarkaði í ríki
         innan Evrópska efnahagssvæðisins, [í aðildarríki stofnsamnings
Fríverslunarsamtaka Evrópu eða í Færeyjum],^1) skal þó senda þegar í stað eftir
  samþykkt þeirra og eigi síðar en [fjórum]^2) mánuðum eftir lok reikningsárs.
 Sama gildir um ársreikninga félaga sem beita alþjóðlegum reikningsskilastöðlum
samkvæmt heimild í 92. gr. Skil á ársreikningi í [rafrænu]^2) formi eru heimil í
  samræmi við reglur sem ársreikningaskrá setur. Á sama hátt skulu félög, sem
skyld eru til að semja samstæðureikninga skv. VII. kafla, senda ársreikningaskrá
     samstæðureikning innan sama tímafrests ásamt áritun endurskoðenda eða
                                 skoðunarmanna.
 Þrátt fyrir ákvæði 1. mgr. er félögum, sem fara ekki fram úr stærðarmörkunum í
 2. tölul. 1. mgr. 1. gr., heimilt að senda ársreikningaskrá samandregna útgáfu
   ársreiknings, sbr. 3. gr., ásamt áritun endurskoðenda eða skoðunarmanna og
upplýsingar um hvenær ársreikningurinn var samþykktur. Heimild þessi nær þó ekki
      til félaga sem hafa hlutabréf sín eða skuldabréf skráð á skipulegum
    verðbréfamarkaði í ríki innan Evrópska efnahagssvæðisins, [í aðildarríki
 stofnsamnings Fríverslunarsamtaka Evrópu eða í Færeyjum]^1) og ekki heldur til
 félaga sem leggja ekki hömlur á viðskipti með eignarhluta sína eða félaga sem
      ber að beita alþjóðlegum reikningsskilastöðlum skv. 2. mgr. 92. gr.
 Ársreikningaskrá skal veita aðgang að þeim gögnum sem skilaskyld eru samkvæmt
                                 þessari grein.
                 Ríkisskattstjóri starfrækir ársreikningaskrá.
                  ^1)L. 108/2006, 12. gr. ^2)L. 171/2007, 16. gr.
 110. gr. Sameignarfélög og samlagsfélög, sem tilgreind eru í 4. tölul. 1. mgr.
    1. gr., skulu senda ársreikningaskrá tilkynningu um nafn, heimilisfang,
 félagsform og atvinnugrein sína samtímis því að þau senda henni í fyrsta sinn
                       birtingarskyld gögn skv. 109. gr.
 Sameignarfélög og samlagsfélög, sem nýta sér undanþáguheimildir 114. eða 115.
  gr., skulu veita upplýsingar um nöfn og heimilisföng þeirra félaga sem semja
 ársreikninga þeirra eða innifela þá í samstæðureikningum sínum ef eftir því er
                                    leitað.
111. gr. Ef félag birtir ársreikning sinn eða samstæðureikning í heild skal hann
 vera í sama formi og hann var samþykktur á aðalfundi með áritun endurskoðenda
                               eða skoðunarmanna.
 Nú er ársreikningur eða samstæðureikningur ekki birtur í heild og skal þá koma
               fram með ótvíræðum hætti að hann sé samandreginn.
  112. gr. Útibússtjórar í útibúum erlendra félaga, sem skráð eru hér á landi,
skulu í síðasta lagi átta mánuðum eftir lok reikningsárs senda staðfest endurrit
     ársreiknings ^1) félagsins til ársreikningaskrár ásamt reikningsskilum
                                   útibúsins.
  Reikningar, sem sendir eru ársreikningaskrá skv. 1. mgr., skulu vera í sama
    formi og ber að birta þá samkvæmt gildandi reglum í heimaríki félagsins.
     Ársreikninga fyrir erlent félag, sem lýtur löggjöf EES-ríkis, má senda
ársreikningaskrá óendurskoðaða ef slíkt samræmist löggjöf í heimaríki félagsins.
 Ársreikningaskrá skal veita aðgang að þeim gögnum sem skilaskyld eru samkvæmt
                                 þessari grein.
                              ^1)L. 171/2007, 17. gr.
  113. gr. Í stað þess að senda ársreikningaskrá ársreikning sinn getur erlent
dótturfélag, sem rekur útibú hér á landi og lýtur löggjöf annars EES-ríkis, sent
             ársreikningaskrá samstæðureikning móðurfélags síns ef:
                     1. móðurfélagið lýtur löggjöf EES-ríkis,
                 2. allir félagsaðilar hafa samþykkt þessa aðferð,
                3. móðurfélagið ábyrgist skuldbindingar félagsins,
           4. reikningar félagsins og dótturfélaga þess eru teknir með í
     samstæðureikningi móðurfélagsins í samræmi við ákvæði laga þessara um
                               samstæðureikninga,
      5. getið er um reikningsskilaaðferðir við gerð samstæðureikningsins og
    6. samstæðureikningurinn ásamt skýrslu stjórnar og áritun endurskoðenda er
  sendur ársreikningaskrá ásamt staðfestingu á því sem tilgreint er í 2. og 3.
                                     tölul.
Í stað þess að senda ársreikningaskrá ársreikninga sína geta önnur erlend félög
 sent henni samstæðureikning móðurfélaga sinna ef það samræmist þeirri löggjöf
                              sem um þau gildir og
            1. skilyrði 2., 3., 5. og 6. tölul. 1. mgr. eru uppfyllt og
    2. ársreikningaskrá telur að samstæðureikningarnir séu gerðir í samræmi við
                              ákvæði laga þessara.
Tilkynning skv. 2. tölul. 1. mgr. skal send fyrir hvert reikningsár. Yfirlýsing
       um efni 3. tölul. 1. mgr. gildir uns hún hefur verið afturkölluð.
 114. gr. Sameignarfélag eða samlagsfélag, sem tilgreint er í 4. tölul. 1. mgr.
 1. gr., þarf ekki að senda ársreikningaskrá ársreikning sinn ef a.m.k. einn af
félagsaðilum þess er heimilisfastur hér á landi, semur ársreikning fyrir félagið
   og lætur endurskoða hann og senda skránni ásamt sínum eigin ársreikningi.
Félag, sem um ræðir í 1. mgr. þar sem enginn félagsaðili er heimilisfastur hér á
     landi, þarf ekki að senda ársreikningaskrá ársreikning sinn ef einhver
                               félagsaðili þess:
                            1. lýtur löggjöf EES-ríkis,
   2. semur ársreikning fyrir félagið og lætur endurskoða hann samkvæmt ákvæðum
                              þeirrar löggjafar og
   3. sendir ársreikningaskrá ársreikninginn innan þeirra tímamarka, sem greinir
 í 1. mgr. 109. gr., ásamt sínum eigin ársreikningi eða opinbera staðfestingu á
að ársreikningar félagsins hafi verið birtir í samræmi við löggjöfina sem nefnd
                                 er í 1. tölul.
 Félagsaðili getur haft ársreikning skv. 1. mgr. sem hluta af eigin ársskýrslu.
 115. gr. Sameignarfélag eða samlagsfélag, sem tilgreint er í 4. tölul. 1. mgr.
1. gr., þarf ekki að senda ársreikningaskrá ársreikning sinn ef hann er hluti af
   samstæðureikningi félagsaðila sem saminn er og endurskoðaður í samræmi við
                ákvæði laga þessara og sendur ársreikningaskrá.
     Ákvæði 1. mgr. eiga enn fremur við ef ársreikningur félags er hluti af
   samstæðureikningi móðurfélags þess félagsaðila sem ekki er skylt að senda
     ársreikningaskrá samstæðureikning sinn, sbr. 4. tölul. 1. mgr. 1. gr.
Í samstæðureikningum þeim sem greinir í 1. og 2. mgr. skal geta þess í skýringum
ef félag skv. 4. tölul. 1. mgr. 1. gr. sendir ársreikningaskrá ekki ársreikning
                                     sinn.
 Innan tímamarka 1. mgr. 109. gr. skal senda ársreikningaskrá samstæðureikninga
skv. 1. og 2. mgr. eða staðfestingu opinbers aðila á að ársreikningur hafi verið
                 saminn og birtur í samræmi við ákvæði 1. mgr.
   116. gr. Þegar sérstakar samkeppnisaðstæður mæla með því geta félög, sem á
reikningsskiladegi fara ekki fram úr tvennum af eftirfarandi stærðarmörkum, sent
   ársreikningaskrá samandreginn rekstrarreikning samkvæmt nánari reglum sem
                            fjármálaráðherra setur:
                      1. eignir nema samtals 575.000.000 kr.,
                 2. rekstrartekjur nema samtals 1.150.000.000 kr.,
                 3. fjöldi ársverka á reikningsári er a.m.k. 250.
 Heimildinni til þess að beita ákvæði 1. mgr. má aðeins breyta ef félag hefur á
  reikningsskiladegi farið fram úr eða fer ekki lengur fram úr tvennum af þeim
            mörkum, sem nefnd eru í 1. mgr., tvö reikningsár í röð.
117. gr. Ársreikningaskrá skal gera úrtakskannanir og athuganir á ársreikningum,
 samstæðureikningum og skýrslum stjórna í því skyni að sannreyna að þessi gögn
 séu í samræmi við ákvæði þessara laga. Hún getur krafist þeirra upplýsinga hjá
              hverju félagi sem nauðsynlegar eru í þessu sambandi.
Í því skyni að sannreyna hvort félög uppfylli ákvæði laganna um stærðarmörk til
      að mega skila samandregnum ársreikningum og samstæðureikningum hefur
ársreikningaskrá heimild til að afla upplýsinga hjá ríkisskattstjóra um nöfn og
kennitölur þeirra félaga sem lög þessi taka til og fara yfir þau stærðarmörk sem
                       greinir í 4. tölul. 1. mgr. 1. gr.

             XI. kafli. Reikningsskilaráð og reikningsskilareglur.
118. gr. Ráðherra skal skipa fimm sérfróða menn til fjögurra ára í senn í nefnd
   sem nefnist reikningsskilaráð. Skal einn nefndarmanna tilnefndur af Félagi
 löggiltra endurskoðenda, annar af viðskipta- og hagfræðideild Háskóla Íslands,
þriðji af Verslunarráði Íslands, sá fjórði skal vera ríkisendurskoðandi en einn
       nefndarmaður er skipaður án tilnefningar. Ráðherra skipar formann
                    reikningsskilaráðs úr hópi nefndarmanna.
119. gr. Reikningsskilaráð skal stuðla að mótun settra reikningsskilareglna með
       útgáfu og kynningu samræmdra reglna sem farið skal eftir við gerð
         reikningsskila. Ráðið skal gefa álit á því hvað teljast settar
  reikningsskilareglur á hverjum tíma. Birta skal reglur reikningsskilaráðs í
                            B-deild Stjórnartíðinda.
     Ráðið skal starfa í nánu samráði við Félag löggiltra endurskoðenda og
hagsmunaaðila. Það getur einnig verið stjórnvöldum til ráðuneytis um ákvæði sem
               sett eru í lögum eða reglugerðum um reikningsskil.

                      XII. kafli. Viðurlög og málsmeðferð.
 120. gr. Hver sem af ásetningi eða stórfelldu gáleysi brýtur gegn ákvæðum laga
þessara á þann hátt sem lýst er í 122.125. gr. skal sæta fésektum, en brot gegn
121. gr. og önnur meiri háttar brot gegn 122. og 123. gr. varða fangelsi allt að
sex árum skv. 2. mgr. 262. gr. almennra hegningarlaga eða fésektum ef málsbætur
                                  eru miklar.
   121. gr. [Ef stjórnarmenn eða framkvæmdastjórar félaga, sem falla undir 1.
tölul., 2. tölul. eða 2. málsl. 4. tölul. 1. gr., vanrækja að semja ársreikning
   eða samstæðureikning er lög þessi kveða á um eða vanrækja að standa skil á
 ársreikningi eða samstæðureikningi til opinberrar birtingar, telst sú háttsemi
                      vera meiri háttar brot gegn lögunum.
 Ef stjórnarmenn eða framkvæmdastjórar félaga skv. 1. gr. rangfæra ársreikning,
   samstæðureikning eða einstaka hluta þeirra, byggja ekki samningu þeirra á
 niðurstöðu bókhalds eða láta rangar eða villandi skýringar fylgja, enda varði
 brotið ekki við 158. gr. almennra hegningarlaga, telst sú háttsemi vera meiri
                           háttar brot gegn lögunum.
 Sama á við ef maður aðstoðar stjórnarmenn eða framkvæmdastjóra félaga við þau
     brot sem lýst er í þessari grein eða stuðlar að þeim á annan hátt.]^1)
                              ^1)L. 160/2006, 1. gr.
 122. gr. Stjórnarmenn eða framkvæmdastjóri félags skv. 1. gr. gerast sekir um
refsivert brot gegn lögum þessum með athöfnum þeim eða athafnaleysi því sem hér
                                    greinir:
   1. Ef þeir haga gerð ársreiknings eða samstæðureiknings andstætt lögum þessum
      þannig að reikningsskilin gefi ekki glögga mynd í samræmi við settar
reikningsskilareglur af rekstrarafkomu á reikningsárinu, eignabreytingu á árinu
  og efnahag í lok þess eða þeir brjóta í bága við fyrirmæli í IX. og X. kafla
laga þessara, enda liggi ekki við broti þessu þyngri refsing samkvæmt þeim lögum
                                   eða öðrum.
     2. Ef þeir í skýrslu stjórnar greina ranglega frá eða leyna mikilsverðum
    upplýsingum sem þýðingu hafa um mat á fjárhagslegri stöðu félagsins eða
               samstæðunnar og á afkomu þeirra á reikningsárinu.
[Ef stjórnarmenn eða framkvæmdastjórar félaga, sem falla undir 3. tölul. eða 1.
 málsl. 4. tölul. 1. gr., vanrækja að semja ársreikning eða samstæðureikning er
    lög þessi kveða á um, telst sú háttsemi vera brot gegn lögum þessum.]^1)
 Sama á við ef maður aðstoðar stjórnarmenn eða framkvæmdastjóra félaga við þau
       brot sem lýst er í þessari grein eða stuðlar að þeim á annan hátt.
                              ^1)L. 160/2006, 2. gr.
  123. gr. Endurskoðendur eða skoðunarmenn gerast sekir um refsiverð brot gegn
        lögum þessum með athöfnum eða athafnaleysi því sem hér greinir:
        1. Ef þeir taka að sér að framkvæma endurskoðun án þess að uppfylla
                             hæfisskilyrði laganna.
    2. Ef þeir haga störfum sínum andstætt ákvæðum laga þessara eða í ósamræmi
                          við góða endurskoðunarvenju.
   3. Ef þeir með áritun sinni gefa rangar eða villandi upplýsingar eða láta hjá
     líða að geta um mikilsverð atriði er snerta rekstrarafkomu eða efnahag
                                   félagsins.
124. gr. Tilraun til brota og hlutdeild í brotum á lögum þessum, önnur en sú sem
lýst er í 121. og 122. gr. laga þessara, er refsiverð eftir því sem segir í III.
                         kafla almennra hegningarlaga.
  125. gr. Gera má lögaðila fésekt fyrir brot gegn lögum þessum óháð því hvort
    brotið megi rekja til saknæms verknaðar fyrirsvarsmanns eða starfsmanns
  lögaðilans. Hafi fyrirsvarsmaður hans eða starfsmaður gerst sekur um brot á
lögum þessum má auk þeirrar refsingar, sem hann sætir, gera lögaðilanum sekt og
sviptingu starfsréttinda, enda sé brotið drýgt til hagsbóta fyrir lögaðilann eða
                      hann hafi notið hagnaðar af brotinu.
 126. gr. Ríkislögreglustjóri fer með frumrannsókn opinberra mála vegna brota á
lögum þessum. Skattrannsóknarstjóri ríkisins getur á hvaða stigi rannsóknar sem
    er vísað máli til opinberrar rannsóknar af sjálfsdáðum, svo og eftir ósk
sökunautar ef hann vill ekki hlíta því að málið verði fengið yfirskattanefnd til
                                   úrlausnar.
 Yfirskattanefnd úrskurðar sektir vegna brota á lögum þessum nema máli sé vísað
 til opinberrar rannsóknar og dómsmeðferðar skv. 1. mgr., [sbr. þó 3. mgr.]^1)
Skattrannsóknarstjóri ríkisins leggur mál fyrir yfirskattanefnd og kemur fram af
   hálfu hins opinbera fyrir nefndinni þegar hún úrskurðar sektir. Úrskurðir
       yfirskattanefndar eru fullnaðarúrskurðir. Vararefsing fylgir ekki
                            sektarúrskurðum hennar.
 [Þrátt fyrir ákvæði 2. mgr. er ársreikningaskrá heimilt að leggja sektir á þau
 félög sem falla undir 3. tölul. eða 1. málsl. 4. tölul. 1. gr. og vanrækja að
 standa skil á ársreikningi eða samstæðureikningi til opinberrar birtingar. Við
 mat á því hvort félög falla undir 3. tölul. eða 1. málsl. 4. tölul. 1. gr. er
 ársreikningaskrá heimilt að nýta sér upplýsingar frá ríkisskattstjóra skv. 2.
mgr. 117. gr. Þá er ársreikningaskrá heimilt að leggja sektir á félög sem falla
  undir 1. gr. laganna og vanrækja að leggja fram fullnægjandi upplýsingar eða
skýringar með ársreikningi eða samstæðureikningi sem lagður hefur verið fram til
opinberrar birtingar. Heimild ársreikningaskrár til að leggja á sektir samkvæmt
  þessari málsgrein er óháð því hvort brotið megi rekja til saknæms verknaðar
   fyrirsvarsmanns eða starfsmanns lögaðilans. Sektarfjárhæðin nemur allt að
    500.000 kr. og rennur í ríkissjóð. Sektin er aðfararhæf. Sektarákvörðun
 ársreikningaskrár er kæranleg til yfirskattanefndar, sbr. [7]lög nr. 30/1992.
   Fjármálaráðherra skal setja reglugerð um nánari framkvæmd á sektarheimild
                             ársreikningaskrár.]^1)
              Sektir fyrir brot á lögum þessum renna í ríkissjóð.
  Sakir samkvæmt lögum þessum fyrnast á sex árum miðað við upphaf rannsóknar á
 vegum skattrannsóknarstjóra ríkisins eða ríkislögreglustjóra eða hjá löglærðum
 fulltrúum þeirra, gegn manni sem sökunaut, enda verði ekki óeðlilegar tafir á
                     rannsókn máls eða ákvörðun refsingar.
                              ^1)L. 160/2006, 3. gr.

                           XIII. kafli. Ýmis ákvæði.
127. gr. Ráðherra getur sett reglugerð^1) um framkvæmd laga þessara, þar á meðal
    um alþjóðlega reikningsskilastaðla sem samþykktir hafa verið skv. 3. gr.
reglugerðar Evrópuþingsins og ráðsins (EB) nr. 1606/2002 frá 19. júlí 2002 og um
uppsetningu ársreikninga og samstæðureikninga, óstyttra og samandreginna, svo og
            um skil á þeim og birtingu þeirra hjá ársreikningaskrá.
 Viðmiðunarmörkin í a- og b-lið 2. tölul. 1. mgr. 1. gr. og 1. og 2. tölul. 1.
mgr. 68. gr., svo og 1. og 2. tölul. 1. mgr. 98. gr. og 1. og 2. tölul. 1. mgr.
   116. gr., eru grunnfjárhæðir sem miðast við gengi evru 31. desember 2004.
  Ráðherra er heimilt að breyta þessum fjárhæðum til samræmis við breytingar á
 fjárhæðum í tilskipun nr. 78/660/EBE eða ef verulegar breytingar verða á gengi
                                     evru.
    ^1)Rg. 180/2006, rg. 181/2006, rg. 1130/2007, rg. 1131/2007, rg. 1132/2007,
                         rg. 1133/2007, rg. 1134/2007.
  128. gr. Með lögum þessum eru tekin upp ákvæði tilskipunar Evrópuþingsins og
 ráðsins nr. 78/660/EBE og nr. 83/349/EBE, og breytinga á þeim nr. 2001/65/EB,
[2003/51/EB og 2004/109/EB],^1) og reglugerðar nr. 2002/1606/EB að því er varðar
   ársreikninga félaga með takmarkaða ábyrgð og samstæðureikningsskil þeirra.
                              ^1)L. 171/2007, 18. gr.
         Ákvæði til bráðabirgða. Félögum, sem ber að beita alþjóðlegum
     reikningsskilastöðlum við samningu samstæðureikninga sinna skv. 4. gr.
 reglugerðar (EB) nr. 1606/2002 og hafa eingöngu skuldabréf skráð á skipulegum
    verðbréfamarkaði í ríki innan Evrópska efnahagssvæðisins, [í aðildarríki
 stofnsamnings Fríverslunarsamtaka Evrópu eða í Færeyjum],^1) er ekki skylt að
   beita alþjóðlegum reikningsskilastöðlum við samningu samstæðureiknings eða
ársreiknings fyrr en fyrir hvert reikningsár sem hefst 1. janúar 2007 eða síðar.
   Félögum, sem skyld eru til að beita alþjóðlegum reikningsskilastöðlum við
 samningu ársreikninga sinna skv. 2. og 3. mgr. 90. gr., er ekki skylt að beita
    þeim fyrr en fyrir hvert reikningsár sem hefst 1. janúar 2007 eða síðar.
Félögum, sem nýta sér heimild til að beita alþjóðlegum reikningsskilastöðlum við
samningu samstæðureikninga eða ársreikninga, sbr. 1. mgr. 92. gr., er ekki skylt
að beita þeim við samningu ársreikninga eða samstæðureikninga, sbr. 2. mgr. 92.
    gr., fyrr en fyrir hvert reikningsár sem hefst 1. janúar 2007 eða síðar.
                              ^1)L. 108/2006, 12. gr.

                                  Fylgiskjal.
  Reglugerð Evrópuþingsins og ráðsins (EB) nr. 1606/2002 frá 19. júlí 2002 um
                   beitingu alþjóðlegra reikningsskilastaðla
                  EVRÓPUÞINGIÐ OG RÁÐ EVRÓPUSAMBANDSINS HAFA,
   með hliðsjón af stofnsáttmála Evrópubandalagsins, einkum 1. mgr. 95. gr.,
             með hliðsjón af tillögu framkvæmdastjórnarinnar (^1),
        með hliðsjón af áliti efnahags- og félagsmálanefndarinnar (^2),
 í samræmi við málsmeðferðina sem mælt er fyrir um í 251. gr. sáttmálans (^3),
                     og að teknu tilliti til eftirfarandi:
   1) Á fundi sínum í Lissabon 23. og 24. mars 2000 lagði leiðtogaráðið áherslu
á að brýnt væri að hraða því að innri markaði fyrir fjármálaþjónustu verði komið
    á og ákvað að veita frest til 2005 til að koma í framkvæmd aðgerðaáætlun
  framkvæmdastjórnarinnar í fjármálaþjónustu og hvatti til þess að gerðar yrðu
 ráðstafanir til að auka samanburðarhæfi reikningsskila félaga sem eru skráð í
                                  kauphöllum.
    2) Til þess að bæta starfsemi innri markaðarins skal þess krafist að félög,
     sem eru skráð í kauphöllum, beiti einu safni afar vandaðra alþjóðlegra
 reikningsskilastaðla þegar þau semja samstæðureikningsskil sín. Enn fremur er
 mikilvægt að reikningsskilastaðlar sem félög í bandalaginu, sem eru aðilar að
fjármálamörkuðum, fara eftir séu alþjóðlega viðurkenndir og eigi við alls staðar
í heiminum. Þetta felur í sér aukna samræmingu reikningsskilastaðla, sem eru nú
    í notkun á alþjóðavettvangi, og lokatakmarkið er að setja fram eitt safn
                       alþjóðlegra reikningsskilastaðla.
    3) Tilskipun ráðsins 78/660/EBE frá 25. júlí 1978 um ársreikninga félaga af
    tiltekinni gerð (^4), tilskipun ráðsins 83/349/EBE frá 13. júní 1983 um
 samstæðureikninga (^5), tilskipun ráðsins 86/635/ EBE frá 8. desember 1986 um
  ársreikninga og samstæðureikninga banka og annarra fjármálastofnana (^6) og
     tilskipun ráðsins 91/674/EBE frá 19. desember 1991 um ársreikninga og
    samstæðureikninga vátryggingafélaga (^7) beinast einnig að félögum innan
        bandalagsins sem eru skráð í kauphöllum. Kröfur um upplýsingar í
  reikningsskilum, sem settar eru fram í þessum tilskipunum, geta ekki tryggt
     mikið gagnsæi og samanburðarhæfi fjárhagsskýrslna frá öllum félögum í
 bandalaginu, sem skráð eru í kauphöllum, en það er nauðsynlegt skilyrði fyrir
   uppbyggingu óskipts fjármagnsmarkaðar sem er árangursríkur, hnökralaus og
skilvirkur. Því er nauðsynlegt að bæta við lagarammann um félög sem skráð eru í
                                  kauphöllum.
             4) Markmiðið með þessari reglugerð er að stuðla að því að
   fjármagnsmarkaðurinn sé skilvirkur og kostnaðarhagkvæmur. Annar mikilvægur
  þáttur með tilkomu innri markaðarins á þessu sviði er að vernda fjárfesta og
   viðhalda trausti á fjármagnsmörkuðum. Með þessari reglugerð er stuðlað að
  frjálsum flutningi fjármagns á innri markaðnum og því að félög í bandalaginu
standi jafnt að vígi í samkeppni að því er varðar fjármagn á fjármagnsmörkuðum í
             bandalaginu og einnig á alþjóðlegum fjármagnsmörkuðum.
       5) Til þess að fjármagnsmarkaðir í bandalaginu séu samkeppnishæfir er
      mikilvægt að samræma staðlana, sem notaðir eru í Evrópu til að semja
  reikningsskil, alþjóðlegum reikningsskilastöðlum sem nota má um heim allan í
  viðskiptum yfir landamæri eða við skráningu á alþjóðlegum verðbréfamarkaði.
   6) Framkvæmdastjórnin birti, 13. júní 2000, orðsendingu sína um Stefna ESB í
 fjárhagsskýrslugerð: leiðin fram á við en í henni er lagt til að öll félög í
bandalaginu, sem eru skráð í kauphöllum, gangi frá samstæðureikningsskilum sínum
       í samræmi við eitt safn reikningsskilastaðla, þ.e.a.s. alþjóðlegu
          reikningsskilastaðlana (IAS-staðlana), í síðasta lagi 2005.
     7) IAS-staðlarnir eru þróaðir af Alþjóðareikningsskilanefndinni (IASC) en
   tilgangur hennar er að þróa eitt safn alþjóðlegra reikningsskilastaðla. Í
  framhaldi af endurskipulagningu Alþjóðareikningsskilanefndarinnar var ein af
      fyrstu ákvörðunum nýja ráðsins 1. apríl 2001 að breyta nafni þess í
    Alþjóðareikningsskilaráðið (IASB) og að því er varðar ókomna alþjóðlega
 reikningsskilastaðla að auðkenna þá sem IFRS-staðla í stað IAS-staðla. Notkun
þessara staðla skal, alls staðar þar sem því verður við komið og að því gefnu að
  þeir tryggi mikið gagnsæi og samanburðarhæfi fjárhagsskýrslna í bandalaginu,
 vera skyldubundin hjá öllum félögum í bandalaginu sem skráð eru í kauphöllum.
    8) Samþykkja skal nauðsynlegar ráðstafanir til að koma þessari reglugerð í
framkvæmd í samræmi við ákvörðun ráðsins 1999/468/EB frá 28. júní 1999 um reglur
 um meðferð framkvæmdavalds sem framkvæmdastjórninni er falið (^8) og taka skal
tilhlýðilegt tillit til yfirlýsingar framkvæmdastjórnarinnar á Evrópuþinginu 5.
            febrúar 2002 um framkvæmd löggjafar um fjármálaþjónustu.
   9) Við samþykki á notkun á alþjóðlegum reikningsskilastaðli í bandalaginu er
   í fyrsta lagi nauðsynlegt að hann uppfylli grunnskilyrði í framangreindum
 tilskipunum ráðsins, þ.e.a.s. að notkun hans gefi glögga mynd af fjárhagsstöðu
     og rekstri fyrirtækja, og skal þá skoða þessa meginreglu í ljósi téðra
tilskipana ráðsins án þess þó að gera ráð fyrir að farið sé að fullu og öllu að
öllum ákvæðum þeirra. Í öðru lagi að hann þjóni hagsmunum almennings í Evrópu í
  samræmi við niðurstöður ráðsins 17. júlí 2000 og að síðustu að hann uppfylli
     grundvallarskilyrði um gæði upplýsinga sem nauðsynleg eru til þess að
                     reikningsskil komi notendum að gagni.
    10) Tækninefnd um reikningsskil skal veita framkvæmdastjórninni stuðning og
        sérfræðiálit þegar alþjóðlegir reikningsskilastaðlar eru metnir.
   11) Það ferli sem leiðir til samþykktar á alþjóðlegu reikningsskilastöðlunum
skal gera kleift að bregðast skjótt við nýjum stöðlum, sem fyrirhugaðir eru, og
 einnig að helstu aðilar, sem hlut eiga að máli, fái rætt, hugleitt og skipst á
 upplýsingum um alþjóðlega reikningsskilastaðla, einkum innlendar stofnanir sem
   ákveða reikningsskilastaðla, eftirlitsyfirvöld á sviði verðbréfa, banka og
trygginga, seðlabankar, m.a. Seðlabanki Evrópu, fagfólk á sviði endurskoðunar og
 reikningsskila og þeir sem nota og semja reikninga. Með ferlinu er stuðlað að
 því að skilningur, að því er varðar samþykkta alþjóðlega reikningsskilastaðla,
                      sé á einn og sama veg í bandalaginu.
    12) Í samræmi við meðalhófsregluna eru ráðstafanirnar, sem kveðið er á um í
þessari reglugerð og þar sem sett eru fram skilyrði um að eitt safn alþjóðlegra
 reikningsskilastaðla sé notað fyrir félög skráð í kauphöllum, nauðsynlegar til
þess að ná því markmiði að skapa skilvirka og kostnaðarhagkvæma fjármagnsmarkaði
          í bandalaginu og stuðla þannig að tilkomu innri markaðarins.
        13) Í samræmi við sömu meginreglu er nauðsynlegt, að því er varðar
   ársreikninga, að aðildarríkin hafi það val að heimila eða krefjast þess af
 félögum skráðum í kauphöllum að þau semji reikningana í samræmi við alþjóðlega
reikningsskilastaðla sem samþykktir eru í samræmi við málsmeðferðina sem mælt er
fyrir um í þessari reglugerð. Aðildarríkjunum er heimilt að ákveða og einnig að
 rýmka þessa heimild eða leyfi og láta hana/það ná til annarra félaga að því er
             varðar samningu samstæðureikninga og/eða ársreikninga.
    14) Í því skyni að auðvelda skoðanaskipti og gera aðildarríkjunum kleift að
     samræma stöðu sína skal framkvæmdastjórnin tilkynna stýrinefndinni um
  reikningsskil reglulega um verkefni sem unnið er að, umræðuskjöl, sérstakar
   skýrslur og drög að stöðlum sem Alþjóðareikningsskilaráðið gefur út og um
tæknivinnu sem fylgir í kjölfarið og er í höndum tækninefndar um reikningsskil.
Einnig er brýnt að stýrinefndinni um reikningsskil sé snemma tilkynnt um það ef
 framkvæmdastjórnin hyggst ekki leggja til að alþjóðlegur reikningsskilastaðall
                               verði samþykktur.
     15) Í umfjöllun sinni um, og í nánari skýringum á, afstöðu sem taka skal
varðandi hvers kyns skjöl sem Alþjóðareikningsskilaráðið gefur út í tengslum við
       þróun alþjóðlegu reikningsskilastaðlanna (IFRS og SIC-IFRIC) skal
framkvæmdastjórnin taka tillit til þess að mikilvægt er að forðast samkeppni sem
er evrópskum félögum, sem starfa á heimsmarkaðnum, í óhag og, að svo miklu leyti
    sem unnt er, til sjónarmiða fulltrúa í stýrinefndinni um reikningsskil.
      Framkvæmdastjórnin mun eiga fulltrúa í þeim nefndum sem heyra undir
                          Alþjóðareikningsskilaráðið.
    16) Forsenda fyrir því að styrkja traust fjárfesta á fjármálamörkuðum er að
     koma á viðeigandi og ströngu kerfi til að framfylgja gildandi reglum.
Aðildarríkjum er skylt, skv. 10. gr. sáttmálans, að gera viðeigandi ráðstafanir
       til að tryggja að farið sé að alþjóðlegu reikningsskilastöðlunum.
    Framkvæmdastjórnin hyggst vinna með aðildarríkjunum, einkum á vettvangi
 samstarfsnefndar evrópskra eftirlitsaðila á verðbréfamarkaði (CESR), að þróun
            sameiginlegrar stefnu við að framfylgja þessum stöðlum.
    17) Auk þess er nauðsynlegt að gefa aðildarríkjunum færi á að slá beitingu
tiltekinna ákvæða á frest til 2007 í tilviki félaga, sem eru skráð í kauphöllum
  bæði í bandalaginu og á skipulegum mörkuðum í þriðju löndum, sem þegar nota
annað safn alþjóðlega viðurkenndra staðla sem grunn fyrir samstæðureikninga sína
       og einnig fyrir þau félög sem hafa einungis aflað fjár á almennum
  skuldabréfamarkaði. Engu að síður hefur það úrslitaþýðingu að í síðasta lagi
 2007 muni eitt safn alþjóðlegra reikningsskilastaðla, IAS-staðla, gilda um öll
     félög í bandalaginu sem eru skráð á skipulegum markaði í bandalaginu.
   18) Í því skyni að gera aðildarríkjunum og félögum kleift að koma í framkvæmd
nauðsynlegum aðlögunum vegna notkunar alþjóðlegra reikningsstaðla er nauðsynlegt
að beita vissum ákvæðum aðeins á árinu 2005. Setja skal viðeigandi ákvæði um það
    þegar félög beita IAS-stöðlunum í fyrsta sinn eftir gildistöku þessarar
  reglugerðar. Slík ákvæði skulu samin á alþjóðlegum vettvangi til að tryggja
          alþjóðlega viðurkenningu á þeim lausnum sem teknar eru upp.
                           SAMÞYKKT TILSKIPUN ÞESSA:
                                 1. gr. Markmið
      Markmiðið með þessari reglugerð er að taka upp og beita alþjóðlegum
         reikningsskilastöðlum í bandalaginu í því augnamiði að samræma
fjárhagsupplýsingar, sem félög sem getið er í 4. gr. setja fram, til að tryggja
 mikið gagnsæi og samanburðarhæfi reikningsskila og þar með skilvirka starfsemi
              fjármagnsmarkaðar bandalagsins og innri markaðarins.
                             2. gr. Skilgreiningar
   Í þessari reglugerð merkir alþjóðlegir reikningsskilastaðlar IAS-staðla,
     IFRS-staðla og túlkanir sem tengjast þeim (SIC-IFRIC-túlkanir), síðari
  breytingar á þessum stöðlum og túlkanir sem tengjast þeim, ókomna staðla og
         túlkanir sem tengjast þeim og gefnar eru út eða samþykktar af
                          Alþjóðareikningsskilaráðinu.
      3. gr. Samþykki á alþjóðlegum reikningsskilastöðlum og notkun þeirra
   1. Í samræmi við málsmeðferðina, sem kveðið er á um í 2. mgr. 6. gr., skal
     framkvæmdastjórnin ákveða notkun alþjóðlegu reikningsskilastaðlanna í
                                  bandalaginu.
  2. Einungis er unnt að samþykkja alþjóðlegu reikningsskilastaðlana ef þeir:
        ganga ekki þvert á meginregluna, sem sett er fram í 3. mgr. 2. gr.
  tilskipunar 78/660/EBE og í 3. mgr. 16. gr. tilskipunar 83/349/EBE, og þeir
                      þjóna hagsmunum almennings í Evrópu,
          uppfylla skilyrðin um skiljanleika, mikilvægi, áreiðanleika og
 samanburðarhæfi sem nauðsynlegt er að sé til staðar í þeim fjárhagsupplýsingum
    sem þarf til að taka ákvarðanir varðandi efnahag og til að meta hvernig
                   stjórnendum félags tekst til með stjórnun.
 3. Framkvæmdastjórnin skal ákveða, eigi síðar en 31. desember 2002, í samræmi
við málsmeðferðina, sem kveðið er á um í 2. mgr. 6. gr., að hve miklu leyti unnt
 er að nota þá alþjóðlegu reikningsskilastaðla í bandalaginu sem til staðar eru
                      við gildistöku þessarar reglugerðar.
  4. Samþykktir alþjóðlegir reikningsskilastaðlar skulu birtir í heild sinni í
  Stjórnartíðindum Evrópubandalaganna sem reglugerð framkvæmdastjórnarinnar á
                    öllum opinberum tungumálum bandalagsins.
          4. gr. Samstæðureikningar félaga sem eru skráð í kauphöllum
Fyrir hvert fjárhagsár sem hefst 1. janúar 2005 eða síðar skulu félög, sem lúta
   lögum aðildarríkis, semja samstæðureikninga sína í samræmi við alþjóðlegu
reikningsskilastaðlana sem samþykktir eru í samræmi við málsmeðferðina, sem mælt
  er fyrir um í 2. mgr. 6. gr., ef heimilt er, á uppgjörsdegi þeirra, að eiga
 viðskipti með verðbréf þeirra á skipulögðum markaði í einhverju aðildarríki, í
      skilningi 13. mgr. 1. gr. í tilskipun 93/22/EBE frá 10. maí 1993 um
             fjárfestingarþjónustu á sviði verðbréfaviðskipta (^9).
5. gr. Val í tengslum við ársreikninga og félög sem ekki eru skráð í kauphöllum
             Aðildarríkjunum er heimilt að leyfa eða krefjast þess:
          a) að félögin, sem um getur í 4. gr., semji ársreikninga sína,
    b) að önnur félög en þau sem um getur í 4. gr. semji samstæðureikninga sína
                           og/eða ársreikninga sína,
 í samræmi við alþjóðlegu reikningsskilastaðlana sem samþykktir voru í samræmi
            við málsmeðferðina sem mælt er fyrir um í 2. mgr. 6. gr.
                             6. gr. Nefndarmeðferð
  1. Framkvæmdastjórnin skal njóta aðstoðar stýrinefndar um reikningsskil sem
                         nefnist hér á eftir nefndin.
     2. Ef vísað er til þessarar málsgreinar skulu 5. og 7. gr. ákvörðunar
1999/468/EB gilda með hliðsjón af ákvæðum 8. gr. hennar. Tímabilið, sem mælt er
   fyrir um í 6. mgr. 5. gr. í ákvörðun 1999/468/EB, skal vera þrír mánuðir.
                       3. Nefndin setur sér starfsreglur.
                          7. gr. Skýrslur og samræming
1. Framkvæmdastjórnin skal, með reglulegu millibili, hafa samráð við nefndina um
 stöðu verkefna Alþjóðareikningsskilaráðsins sem unnið er að og öll skjöl tengd
 þeim, sem gefin eru út af Alþjóðareikningsskilaráðinu um reikningsskil, í því
skyni að samræma afstöðuna til og auðvelda umræður varðandi samþykkt staðla sem
            gætu átt sér stað í kjölfar þessara verkefna og skjala.
   2. Framkvæmdastjórnin skal skila skýrslu til nefndarinnar tímanlega ef hún
             hyggst ekki leggja til að staðallinn verði samþykktur.
                               8. gr. Tilkynning
  Þegar aðildarríki gera ráðstafanir skv. 5. gr. skulu þau tafarlaust tilkynna
              framkvæmdastjórninni og öðrum aðildarríkjum um það.
                            9. gr. Bráðabirgðaákvæði
 Þrátt fyrir ákvæði 4. gr. er aðildarríkjunum heimilt að kveða á um að skilyrði
  4. gr. gildi einungis um þau fjárhagsár sem hefjast í janúar 2007 eða síðar
                               gagnvart félögum:
   a) ef skuldabréf þeirra eru eingöngu á skipulegum markaði í hvaða aðildarríki
         sem er í skilningi 13. mgr. 1. gr. í tilskipun 93/22/EBE, eða
   b) ef verðbréf þeirra eru boðin almenningi í löndum utan bandalagsins og þau
hafa, í þeim tilgangi, notað alþjóðlega viðurkennda staðla allt frá fjárhagsári
         sem hófst áður en þessi reglugerð var birt í Stjórnartíðindum
                              Evrópubandalaganna.
                       10. gr. Upplýsingar og endurskoðun
 Framkvæmdastjórnin skal endurskoða hvernig beitingu þessarar reglugerðar miðar
   og skila skýrslu um það til Evrópuþingsins og ráðsins fyrir 1. júlí 2007.
                               11. gr. Gildistaka
       Reglugerð þessi öðlast gildi á þriðja degi eftir að hún birtist í
                      Stjórnartíðindum Evrópubandalaganna.
    Reglugerð þessi er bindandi í heild sinni og gildir í öllum aðildarríkjunum
                            án frekari lögfestingar.
   ^(1)Stjtíð. EB C 154 E, 29.5.2001, bls. 285. ^(2)Stjtíð. EB C 260, 17.9.2001,
bls. 86. ^(3)Álit Evrópuþingsins frá 12. mars 2002 (hefur enn ekki verið birt í
Stjórnartíðindum EB) og ákvörðun ráðsins frá 7. júní 2002. ^(4)Stjtíð. EB L 222,
14.8.1978, bls. 11. Tilskipuninni var síðast breytt með tilskipun Evrópuþingsins
og ráðsins 2001/65/EB (Stjtíð. EB L 283, 27.10.2001, bls. 28). ^(5)Stjtíð. EB L
     193, 18.7.1983, bls. 1. Tilskipuninni var síðast breytt með tilskipun
Evrópuþingsins og ráðsins 2001/65/EB. ^(6)Stjtíð. EB L 372, 31.12.1986, bls. 1.
    Tilskipuninni var síðast breytt með tilskipun Evrópuþingsins og ráðsins
  2001/65/EB. ^(7)Stjtíð. EB L 374, 31.12.1991, bls. 7. ^(8)Stjtíð. EB L 184,
17.7.1999, bls. 23. ^(9)Stjtíð. EB L 141, 11.6.1993, bls. 27. Tilskipuninni var
 síðast breytt með tilskipun Evrópuþingsins og ráðsins 2000/64/EB (Stjtíð. EB L
                           290, 17.11.2000, bls. 27).

References

   Visible links
   1. http://www.althingi.is/dba-bin/lawformpr.pl?lnr=2006003
   2. file://1994144.html
   3. file://2006003.html
   4. file://1999033.html
   5. file://1993002.html
   6. file://1997018.html#g9
   7. file://1992030.html
