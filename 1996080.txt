                                    dálkum.

   --------------------------------------------------------------------------

                             Lög um framhaldsskóla

                              1996 nr. 80 11. júní

   --------------------------------------------------------------------------

              [2]Ferill málsins á Alþingi.   [3]Frumvarp til laga.

  Tóku gildi 1. ágúst 1996. Breytt með [4]l. 140/1996 (tóku gildi 1. jan. 1997
  nema 1. gr. sem tók gildi 30. des. 1996), [5]l. 9/1998 (tóku gildi 24. mars
1998), [6]l. 100/1999 (tóku gildi 30. des. 1999), [7]l. 133/1999 (tóku gildi 11.
jan. 2000), [8]l. 51/2001 (tóku gildi 13. júní 2001), [9]l. 148/2001 (tóku gildi
1. jan. 2002), [10]l. 93/2002 (tóku gildi 31. maí 2002) og [11]l. 33/2006 (tóku
                              gildi 13. maí 2006).

                             I. kafli. Gildissvið.
  1. gr. Lög þessi taka til skólastarfs á framhaldsskólastigi er tekur við af
 skyldunámsstigi og allt til háskólastigs, sbr. [12]2. gr. laga nr. 55/1974,^1)
   um skólakerfi. Framhaldsskólar er samnefni þeirra skóla er undir lög þessi
falla. Þeir eru: fjölbrautaskólar, iðn- og verkmenntaskólar og menntaskólar, svo
og skólar sem veita sérhæft nám á framhaldsskólastigi. Einstakar skólastofnanir
 geta borið sérstakt nafn, t.d. tengt stað, hefð eða sérstöku hlutverki. Setja
          skal reglugerð um sérskóla sem starfa samkvæmt lögum þessum.
                  ^1)Felld úr gildi með [13]l. 136/1997, 15. gr.

                              II. kafli. Hlutverk.
2. gr. Hlutverk framhaldsskóla er að stuðla að alhliða þroska allra nemenda svo
  að þeir verði sem best búnir undir að taka virkan þátt í lýðræðisþjóðfélagi.
   Framhaldsskólinn býr nemendur undir störf í atvinnulífinu og frekara nám.
  Framhaldsskólinn skal leitast við að efla ábyrgðarkennd, víðsýni, frumkvæði,
    sjálfstraust og umburðarlyndi nemenda, þjálfa þá í öguðum og sjálfstæðum
vinnubrögðum og gagnrýninni hugsun, kenna þeim að njóta menningarlegra verðmæta
                    og hvetja til stöðugrar þekkingarleitar.

                            III. kafli. Starfstími.
 3. gr. Árlegur starfstími nemenda í framhaldsskólum skal eigi vera skemmri en
         níu mánuðir. Þar af skulu kennsludagar ekki vera færri en 145.
  Menntamálaráðherra setur í reglugerð^1) nánari ákvæði um starfstíma skóla og
                                  leyfisdaga.
                                ^1)[14]Rg. 6/2001.

                              IV. kafli. Stjórnun.
 4. gr. Menntamálaráðherra fer með yfirstjórn þeirra mála er lög þessi taka til
 og ber ábyrgð á aðalnámskrá, eftirliti með skólastarfi og námsefni, ráðgjöf um
 kennslu og þróunarstarf í framhaldsskólum og söfnun og dreifingu upplýsinga um
 skólastarf. Menntamálaráðherra setur reglugerð^1) um framkvæmd einstakra þátta
                              sem hér eru nefndir.
Menntamálaráðherra gerir tillögur um fjárveitingu á fjárlögum til hvers skóla og
 annast fjárhagslegt eftirlit, svo og eftirlit með því að framhaldsskólar hafi
               fullnægjandi aðstöðu hvað varðar húsnæði og búnað.
                      ^1)[15]Rg. 139/1997. [16]Rg. 141/1997.
 5. gr. Samstarfsnefnd framhaldsskóla, skipuð skólameisturum og rektorum undir
forsæti menntamálaráðherra eða staðgengils hans, fjallar um sameiginleg málefni
                    framhaldsskóla og samræmir störf þeirra.
 6. gr. Menntamálaráðherra skipar skólanefnd við framhaldsskóla^1) til fjögurra
 ára í senn. Ráðherra getur heimilað sveitarstjórn/sveitarstjórnum að tveir eða
                  fleiri skólar sameinist um eina skólanefnd.
  Í skólanefnd skulu sitja fimm menn. Tveir eru skipaðir samkvæmt tilnefningu
sveitarstjórnar/sveitarstjórna og þrír án tilnefningar og skulu þeir að jafnaði
 búsettir í sveitarfélagi sem á aðild að skólanum. Nefndin kýs sér formann til
 eins árs í senn. Varamenn skulu skipaðir með sama hætti. Áheyrnarfulltrúar eru
tveir með málfrelsi og tillögurétt, annar tilnefndur af kennurum skólans en hinn
  af nemendafélagi skólans. Áheyrnarfulltrúar skulu tilnefndir til eins árs í
senn. Skólameistari situr fundi skólanefndar með málfrelsi og tillögurétt. Hann
                       er framkvæmdastjóri nefndarinnar.
Sé um sérskóla að ræða er ráðherra heimilt með reglugerð að víkja frá reglum um
                              skipan skólanefndar.
                               ^1)[17]Rg. 132/1997.
7. gr. Skólanefnd markar áherslur í starfi skólans. Hún gerir árlega starfs- og
        fjárhagsáætlun fyrir skólann til þriggja ára sem háð er samþykki
   menntamálaráðherra. Skólanefnd gerir í upphafi hvers árs fjárhagsáætlun í
     samræmi við niðurstöður fjárlaga og fylgist með að henni sé framfylgt.
  Skólanefnd skal gera menntamálaráðuneytinu grein fyrir rekstrarstöðu skólans
                 a.m.k. tvisvar á ári, þ.e. í febrúar og ágúst.
[Skólanefnd ákveður upphæð innritunargjalds og efnisgjalds sem nemendum er gert
 að greiða við upphaf námsannar eða skólaárs. Upphæð innritunargjalds skal taka
 mið af kostnaði vegna ýmiss konar kennsluefnis og pappírsvara sem skóli lætur
nemendum í té án sérstaks endurgjalds og nauðsynlegt er fyrir starfsemi skólans.
Innritunargjald skal þó aldrei vera hærra en [8.500 kr.]^1) á skólaári. Heimilt
  er að taka 25% hærra gjald af þeim sem fá leyfi til innritunar utan auglýsts
innritunartíma og er skólanefnd heimilt að láta gjaldið renna í skólasjóð, enda
 sé tekjum hans samkvæmt skipulagsskrá ráðstafað í þágu nemenda. Efnisgjald er
 innheimt af nemendum sem njóta verklegrar kennslu vegna efnis sem skóli lætur
     nemendum í té og þeir þurfa að nota í námi sínu. Skal það taka mið af
  raunverulegum efniskostnaði. Efnisgjald skal þó aldrei vera hærra en [50.000
 kr.]^1) á skólaári eða [25.000 kr.]^1) á önn. Halda skal bókhald um fjárreiður
þessar. Um endurskoðun gilda sömu reglur og um annan rekstur. Menntamálaráðherra
               setur nánari reglur um innritunar- og efnisgjöld.
    Heimilt er framhaldsskólum að innheimta sérstakt endurinnritunargjald af
 nemendum sem endurinnritast í bekkjardeild eða áfanga og skal upphæð gjaldsins
        miðast við 500 kr. fyrir hverja ólokna einingu frá síðustu önn.
Menntamálaráðherra setur með reglugerð^2) nánari ákvæði um gjaldtökuna, m.a. um
viðmiðun gjaldtökunnar, um mat á bekkjardeildum til eininga, tilhögun innheimtu
                   og undanþágur frá greiðslu gjaldsins.]^3)
 Heimilt er skólanefnd að stofna sérstaka sjóði við framhaldsskóla. Skal um þá
sett skipulagsskrá, leitað staðfestingar á henni og hún birt í Stjórnartíðindum.
     Menntamálaráðherra setur reglugerð^4) um skipan og störf skólanefnda.
    ^1)[18]L. 148/2001, 2. gr. ^2)[19]Rg. 333/1997. ^3)[20]L. 140/1996, 2. gr.
                              ^4)[21]Rg. 132/1997.
8. gr. Skólameistari veitir skólanum forstöðu. Hann stjórnar daglegum rekstri og
   starfi framhaldsskóla og gætir þess að skólastarfið sé í samræmi við lög,
 reglugerðir, aðalnámskrá og önnur gildandi fyrirmæli á hverjum tíma. Hann ber
     ábyrgð á að fylgt sé fjárhagsáætlun skólans og hefur frumkvæði að gerð
                  skólanámskrár og umbótastarfi innan skólans.
Skólaráð skal vera skólameistara til aðstoðar við stjórn skóla. Skólameistari er
oddviti skólaráðs sem auk hans skal skipað fulltrúum kennara og nemenda, svo og
  aðstoðarskólameistara og áfangastjóra starfi þeir við skólann. Heimilt er að
     setja í reglugerð^1) nánari ákvæði um skipan skólaráðs, verksvið þess,
                           starfstíma og starfshætti.
                               ^1)[22]Rg. 140/1997.
9. gr. Almennur kennarafundur í framhaldsskóla fjallar um stefnumörkun í starfi
 skólans, um námsskipan, kennsluhætti, þar með talið námsmat, og aðra starfsemi
og kemur tillögum sínum á framfæri við skólanefnd og skólaráð. Kennarafund skal
 halda eigi sjaldnar en fjórum sinnum á hverju skólaári. Skylt er skólameistara
  að halda kennarafund ef fulltrúar kennara í skólaráði eða þriðjungur fastra
                         kennara skólans krefjast þess.
      Nánari ákvæði um starfssvið kennarafundar skal setja í reglugerð.^1)
                               ^1)[23]Rg. 138/1997.
10. gr. Í hverjum framhaldsskóla skal starfa nemendaráð sem er fulltrúi nemenda
  í hagsmunamálum þeirra. Nemendaráð hefur tillögu- og umsagnarrétt um markmið
náms, námsefni og kennslutilhögun í skóla sínum. Almenn samtök nemenda í hverjum
     skóla, nemendafélög, setja reglur um skipan, starfssvið og starfshætti
                                  nemendaráðs.
Gjöld til nemendasjóða eru ákveðin af nemendafélögum skóla sem sjá um innheimtu
  og meðferð fjárins. Bókhald nemendafélags skal háð sömu endurskoðun og aðrar
                              fjárreiður skólans.

                             V. kafli. Starfsfólk.
11. gr. Um fjölda starfsmanna og skiptingu starfa fer eftir stærð og gerð skóla
                         og fjárveitingu hverju sinni.
Menntamálaráðherra skipar skólameistara til fimm ára í senn að fenginni tillögu
  hlutaðeigandi skólanefndar. Kennari, sem skipaður er skólameistari, skal fá
 leyfi frá kennarastarfi sínu þann tíma sem hann gegnir embætti skólameistara.
    [[Skólameistari ræður aðstoðarskólameistara til allt að fimm ára í senn,
 áfangastjóra til allt að fjögurra ára og aðra stjórnendur að höfðu samráði við
skólanefnd.]^1) Kennari, sem ráðinn er aðstoðarskólameistari, skal fá leyfi frá
   kennarastarfi sínu þann tíma sem hann gegnir starfi aðstoðarskólameistara.
Skólameistari ræður einnig kennara, námsráðgjafa, starfsfólk skólasafns og aðra
            starfsmenn skólans að höfðu samráði við skólanefnd.]^2)
 Hafi umsækjandi um stöðu kennara ekki réttindi til kennslu við framhaldsskóla
     skal fara með umsókn hans samkvæmt ákvæðum [24]laga nr. 48/1986,^3) um
         lögverndun á starfsheiti og starfsréttindum grunnskólakennara,
                     framhaldsskólakennara og skólastjóra.
Um skilyrði þess að vera ráðinn skólameistari eða kennari við framhaldsskóla fer
   eftir ákvæðum gildandi laga um lögverndun á starfsheiti og starfsréttindum
 framhaldsskólakennara. Setja skal í reglugerð ákvæði um menntun og starfssvið
 námsráðgjafa og starfsfólks skólasafna. Setja má í reglugerð ákvæði um menntun
                       og starfssvið annarra starfsmanna.
  Menntamálaráðherra setur í reglugerð^4) ákvæði um starfssvið skólameistara,
           kennara og annarra starfsmanna skóla eftir því sem við á.
    ^1)[25]L. 51/2001, 1. gr. ^2)[26]L. 100/1999, 1. gr. ^3)Nú [27]l. 86/1998.
                     ^4)[28]Rg. 5/2001, sbr. [29]646/2004.
 12. gr. Hafi kennari starfað a.m.k. í fimm ár og óski að fá sérstakt námsorlof
    til að efla þekkingu sína og kennarahæfni skal hann senda skólanefnd og
menntamálaráðuneyti beiðni um námsorlof ásamt greinargerð um hvernig hann hyggst
verja námsorlofstímanum. Ráðuneytið getur veitt honum námsorlof allt að einu ári
                            á föstum embættislaunum.
Menntamálaráðherra getur veitt kennara, er nýtur námsorlofs, styrk til að standa
 straum af kostnaði við ferðalög og námsdvöl í sambandi við námsorlofið ef hann
   ver því til að stunda reglulegt nám við viðurkennda menntastofnun eða til
námsferðar njóti hann ekki sambærilegs styrks frá öðrum. Að loknu námsorlofi er
   kennurum skylt að senda ráðuneytinu skýrslu um störf sín á námsorlofstíma.
  Ákvæði þessarar greinar taka einnig til skólameistara og annarra stjórnenda
 skóla. Menntamálaráðherra setur reglugerð^1) um framkvæmd námsorlofs kennara.
                               ^1)[30]Rg. 331/1997.
   13. gr. Í öllum framhaldsskólum skal rækja heilsuvernd. Sé heilsugæslustöð
     starfandi í nágrenni skólans skal fela henni að annast heilsuverndina.
  [Yfirlæknir heilsugæslu í umdæminu hefur umsjón með þessari starfsemi undir
yfirstjórn heilbrigðisstjórnar og lítur eftir að aðbúnaður og aðstaða nemenda og
 starfsmanna sé viðhlítandi.]^1) Starfsfólk við heilsuvernd í skólum skal hafa
                náið samstarf við skólameistara um framkvæmdina.
                            ^1)[31]L. 93/2002, 36. gr.
 14. gr. Nemendum í framhaldsskóla skal standa til boða ráðgjöf og leiðsögn um
 náms- og starfsval og persónuleg mál er snerta nám þeirra og skólavist. Slíka
þjónustu veita námsráðgjafar, kennarar og annað starfsfólk eftir því sem við á.

                          VI. kafli. Inntökuskilyrði.
        15. gr. Allir sem lokið hafa grunnskólanámi eða hlotið jafngilda
       undirstöðumenntun skulu eiga kost á að hefja nám í framhaldsskóla.
   Inntaka nemenda á einstakar námsbrautir framhaldsskólans ákvarðast af þeim
    kröfum sem gerðar eru í viðkomandi námi. Í reglugerð^1) skal kveðið á um
   lágmarkskröfur um námsárangur í einstökum greinum og greinaflokkum við lok
grunnskóla og starfsþjálfun þar sem hennar er krafist. Heimilt er skólameistara,
  að undangengnu mati, að veita nemanda sem orðinn er 18 ára gamall inngöngu á
 einstakar námsbrautir framhaldsskóla þótt hann uppfylli ekki lágmarkskröfur um
                        námsárangur við lok grunnskóla.
 Nemendum, sem ekki hafa náð tilskildum árangri við lok grunnskóla, skal standa
 til boða fornám^2) eða nám í sérstökum deildum á framhaldsskólastigi. Inntaka
              nemenda í framhaldsskóla er á ábyrgð skólameistara.
            ^1)[32]Rg. 98/2000, sbr. [33]375/2002. ^2)[34]Rg. 328/1997.

                            VII. kafli. Námsskipan.
16. gr. Námsbrautir framhaldsskóla skiptast í starfsnámsbrautir, bóknámsbrautir,
listnámsbrautir og almenna námsbraut. Af öllum námsbrautum skulu vera leiðir til
       frekara náms, annaðhvort beinar eða með skilgreindri viðbót náms.
Á starfsnámsbrautum er nám í löggiltum iðngreinum og annað starfsnám. Nemendur á
starfsnámsbrautum skulu einnig eiga kost á viðbótarnámi til undirbúnings námi á
                               háskólastigi. ^1)
  Bóknámsbrautir veita undirbúning að námi á háskólastigi. [Bóknámsbrautir eru
  fjórar: félagsfræðabraut, viðskipta- og hagfræðibraut, náttúrufræðabraut og
                              tungumálabraut.]^2)
Listnámsbrautir veita undirbúning að frekara námi í listgreinum í sérskólum eða
                            í skólum á háskólastigi.
  [Almenn námsbraut er ætluð nemendum sem ekki hafa gert upp hug sinn varðandi
 áframhaldandi nám og nemendum sem uppfylla ekki skilyrði til inngöngu á lengri
námsbrautir framhaldsskólans. Nám á brautinni getur veitt undirbúning fyrir nám
 á bók-, list- eða starfsnámsbrautum og getur jafnframt verið hluti af því.]^3)
          Stofnun nýrra námsbrauta er háð samþykki menntamálaráðherra.
    Menntamálaráðherra setur reglugerð um framkvæmd ákvæða þessarar greinar.
    ^1)[35]L. 133/1999, 5. gr. ^2)[36]L. 33/2006, 1. gr. ^3)[37]L. 100/1999, 2.
                                      gr.
 17. gr. Námsbrautir framhaldsskóla skulu skipulagðar í samræmi við lokamarkmið
 námsins. Þær skiptast í brautarkjarna, kjörsvið og frjálst val. Hlutfall milli
þessara þátta er ákveðið í aðalnámskrá og getur verið mismunandi eftir brautum.
     Brautarkjarni er skyldunám brautar. Þar eru sérgreinar brautarinnar og
  námsgreinar sem stuðla að almennri menntun og búa nemendur undir þátttöku í
                                  samfélaginu.
Kjörsvið er frekari sérhæfing á brautinni. Það er skipulagt sem heild, ýmist með
  samröðun námsáfanga eða í stórum heildstæðum áföngum með áherslu á fræðileg
viðfangsefni. Starfsnám og viðurkennt listnám á framhaldsskólastigi má meta til
 kjörsviðs í námi á bóknámsbrautum að uppfylltum skilyrðum sem tilgreind eru í
                                  aðalnámskrá.
  Frjálst val námsgreina, sem skilgreindar eru í aðalnámskrá framhaldsskóla og
kenndar eru í viðkomandi skóla, gefur nemendum kost á að kynnast list-, verk- og
                           fræðasviðum að eigin vali.
                                  18. gr. ^1)
                            ^1)[38]L. 100/1999, 3. gr.
      19. gr. Á framhaldsskólastigi skal veita fötluðum nemendum samkvæmt
  skilgreiningu á hugtakinu fatlaður í [39]2. gr. laga nr. 59/1992, um málefni
  fatlaðra, kennslu og sérstakan stuðning í námi. Látin skal í té sérfræðileg
       aðstoð og nauðsynlegur aðbúnaður eftir því sem þörf krefur að mati
  menntamálaráðuneytisins. Fatlaðir nemendur skulu stunda nám við hlið annarra
                        nemenda eftir því sem kostur er.
 Menntamálaráðherra getur heimilað stofnun sérstakra deilda við framhaldsskóla
fyrir fatlaða nemendur. Menntamálaráðherra setur reglugerð^1) með nánari ákvæðum
             um kennslu og nám fatlaðra nemenda í framhaldsskólum.
                               ^1)[40]Rg. 372/1998.
   20. gr. Nemendur sem hafa annað móðurmál en íslensku eiga rétt á sérstakri
   kennslu í íslensku. Menntamálaráðherra getur heimilað að stofnað verði til
sérstaks grunnnáms í íslensku við framhaldsskóla fyrir þessa nemendur. Íslenskir
  nemendur sem hafa dvalist langdvölum erlendis og hafa þar af leiðandi litla
    kunnáttu í móðurmálinu skulu eiga kost á sérstakri kennslu í íslensku. Í
reglugerð^1) skal kveðið nánar á um rétt þessara nemenda til kennslu í íslensku,
  svo og um tilhögun og mat á náminu. Einnig skal í reglugerð kveðið á um rétt
             heyrnarlausra nemenda til sérstakrar íslenskukennslu.
                               ^1)[41]Rg. 329/1997.

                         VIII. kafli. Námskrár og mat.
21. gr. Aðalnámskrá, er menntamálaráðherra setur, er meginviðmiðun skólastarfs.
   Í henni eru útfærð markmið framhaldsskóla og skilgreind markmið einstakra
  námsbrauta og námsgreina, svo og námslok. Í aðalnámskrá skulu vera almennar
     reglur um réttindi og skyldur nemenda, svo og meðferð ágreiningsmála.
Í aðalnámskrá skal kveðið á um uppbyggingu einstakra námsbrauta, samhengi í námi
     og meðallengd námstíma á hverri braut. Þar er ákveðinn lágmarksfjöldi
        kennslustunda í einstökum námsgreinum og inntak í megindráttum.
Í aðalnámskrá skal mælt fyrir um námsmat, þar með talin próf og vitnisburð. Þar
 komi fram hvaða kröfur nemandi þarf að uppfylla til þess að hann teljist hafa
lokið einstökum áföngum náms með fullnægjandi árangri og lágmarkskröfur til þess
   að standast tiltekin lokapróf. Þar skal kveðið á um hversu oft nemandi má
endurtaka próf og birtar reglur um rétt nemenda til að sjá prófúrlausnir sínar.
Í aðalnámskrá eru ákvæði um mat á starfsþjálfun sé hún hluti námsins, mat á námi
     þegar nemendur flytjast milli skóla og skilyrði þess að flytjast milli
námsbrauta. Í aðalnámskrá skal setja viðmiðunarreglur um skólanámskrár og mat á
                                  skólastarfi.
       Tilkynning um gildistöku aðalnámskrár eða hluta hennar skal birt í
                              Stjórnartíðindum.^1)
     ^1)Augl. 274/1999, sbr. 138/2004, 661/2004, 689/2005, 364/2006, 408/2006,
                             514/2006 og 515/2006.
 22. gr. Í hverjum skóla skal gefa út skólanámskrá þar sem gerð er grein fyrir
námsframboði, lengd og innihaldi námsáfanga og skiptingu námsgreina á námsannir
   og/eða námsár. Þar skal einnig gerð grein fyrir áherslum í starfi skólans,
       kennsluháttum, námsmati og stjórnunarháttum, svo sem gæðastjórnun.
      Í skólanámskrá geri skólar grein fyrir hvernig ná skuli því markmiði
 framhaldsskóla að námið stuðli að alhliða þroska nemenda svo að þeir verði sem
  best búnir undir að taka virkan þátt í lýðræðisþjóðfélagi. Skólanámskrá skal
  samþykkt af skólanefnd að fenginni umsögn almenns kennarafundar. Skólanefnd
                      fylgist með framkvæmd skólanámskrár.
23. gr. Sérhver framhaldsskóli skal innleiða aðferðir til að meta skólastarfið,
 þar á meðal kennslu- og stjórnunarhætti, samskipti innan skólans og tengsl við
aðila utan skólans.^1) Á fimm ára fresti skal utanaðkomandi aðili gera úttekt á
                           sjálfsmatsaðferðum skóla.
                               ^1)[42]Rg. 139/1997.
24. gr. [Almennt námsmat í framhaldsskóla er í höndum kennara.]^1) Matið byggist
   á markmiðum skólastarfs sem kveðið er á um í aðalnámskrá og skólanámskrá.
[Námi á framhaldsskólastigi er veitir undirbúning til náms á háskólastigi lýkur
                             með stúdentsprófi. ^2)
    Námi í löggiltum iðngreinum lýkur með sveinsprófi. Ráðherra kveður á um
     samræmingu sveinsprófa með reglugerð^3) að fenginni umsögn viðkomandi
                               starfsgreinaráðs.
                                    ^2)]^4)
     ^1)[43]L. 51/2001, 2. gr. ^2)[44]L. 33/2006, 2. gr. ^3)[45]Rg. 525/2000.
                           ^4)[46]L. 100/1999, 4. gr.

                             IX. kafli. Starfsnám.
     25. gr. Starfsnám skal stuðla að almennri menntun nemenda, veita þeim
undirbúning til tiltekinna starfa og innsýn í hlutverk fyrirtækja og starfsfólks
  í atvinnulífi. Náminu er jafnframt ætlað að hvetja nemendur til að viðhalda
    þekkingu sinni og bæta við hana með endurmenntun eða áframhaldandi námi.
Starfsnám skiptist á skóla og vinnustað eða fer eingöngu fram í skóla. Námið er
  bóklegt og verklegt og skal mynda sem samfelldasta heild svo að nemendur fái
    betur skilið tengsl fræðilegra og hagnýtra þátta. Áhersla skal lögð á að
innihald starfsnáms taki mið af þörfum starfsgreina fyrir fagmenntun starfsfólks
                                á hverjum tíma.
        26. gr. Menntamálaráðherra skipar samstarfsnefnd um starfsnám á
 framhaldsskólastigi til fjögurra ára í senn. Nefndin skal skipuð 18 fulltrúum,
þar af 12 tilnefndum af eftirtöldum aðilum atvinnulífs: fimm frá Alþýðusambandi
  Íslands, þar af skal einn vera fulltrúi nema, einn frá Bandalagi starfsmanna
       ríkis og bæja, fimm frá Vinnuveitendasambandi Íslands og einn frá
 Vinnumálasambandi samvinnufélaga. Leitast skal við að fulltrúar atvinnulífsins
komi úr sem flestum atvinnugreinum. Auk þess sitja í nefndinni einn fulltrúi frá
  Sambandi íslenskra sveitarfélaga, tveir fulltrúar tilnefndir sameiginlega af
         samtökum kennara og skólastjórnenda, og skal annar þeirra vera
  starfsmenntakennari en hinn stjórnandi starfsmenntaskóla, og þrír fulltrúar
   skipaðir án tilnefningar. Menntamálaráðherra skipar formann nefndarinnar.
   Samtök atvinnurekenda, launþega og sveitarfélaga greiða kostnað af störfum
 fulltrúa sinna í samstarfsnefndinni en menntamálaráðuneytið greiðir kostnað af
störfum fulltrúa menntamálaráðherra og leggur nefndinni til skrifstofuþjónustu.
 27. gr. Samstarfsnefnd um starfsnám á framhaldsskólastigi stuðlar að tengslum
 skóla og atvinnulífs og er menntamálaráðherra til ráðuneytis um stefnumótun í
   starfsnámi og setningu almennra reglna um skipan og framkvæmd starfsnáms.
Nefndin gerir tillögur um skipan starfsgreina í starfsgreinaflokka í samráði við
samtök atvinnurekenda og launþega í viðkomandi greinum, forgangsröðun verkefna í
  starfsnámi, svo og sérstakar tilraunir og þróunarverkefni. Nefndin setur sér
       starfsreglur sem öðlast gildi við staðfestingu menntamálaráðherra.
28. gr. [Menntamálaráðherra skipar til fjögurra ára í senn starfsgreinaráð fyrir
    starfsgreinaflokka eða starfsgreinar. Í starfsgreinaráði skulu eiga sæti
    fulltrúar tilnefndir af samtökum atvinnurekenda og launþega í viðkomandi
 starfsgreinum og einn fulltrúi menntamálaráðherra. Varamenn skulu skipaðir með
  sama hætti. Við skipun fulltrúa í starfsgreinaráð skal gætt jafnræðis milli
fulltrúa atvinnurekenda og launþega. Formaður skal kjörinn úr hópi fulltrúa til
tveggja ára í senn. Ef ekki tekst að skipa starfsgreinaráð er menntamálaráðherra
     heimilt að skipa tímabundið sérstaka starfshópa til að sinna verkefnum
  starfsgreinaráðs. Menntamálaráðherra setur með reglugerð^1) nánari ákvæði um
 skipan starfsgreinaráða að fengnum tillögum frá samstarfsnefnd um starfsnám á
                            framhaldsskólastigi.]^2)
  Samtök atvinnurekenda og launþega greiða kostnað af störfum fulltrúa sinna í
  starfsgreinaráði og menntamálaráðuneytið greiðir kostnað af störfum fulltrúa
         menntamálaráðherra og af sérfræðilegri vinnu við námskrárgerð.
    ^1)[47]Rg. 475/2001, sbr. [48]746/2003 og [49]730/2006. ^2)[50]L. 100/1999,
                                     5. gr.
29. gr. Starfsgreinaráð skilgreinir þarfir starfsgreina fyrir kunnáttu og hæfni
                 starfsmanna og setur fram markmið starfsnáms.
Starfsgreinaráð gerir tillögur um uppbyggingu starfsnáms og námskrá í sérgreinum
viðkomandi starfsnáms, svo og um tilhögun námsmats, þar með talin sveinspróf og
eftirlit með gæðum kennslu og námsefnis. Það gerir einnig tillögur að skiptingu
  náms í skóla og á vinnustað, svo og reglum um vinnustaðanám, viðurkenningu á
vinnustöðum til að taka nema í starfsþjálfun eða á námssamning og aðstöðu, búnað
                   og kennarakost skóla sem annast starfsnám.
  Starfsgreinaráð skal hafa frumkvæði að tillögugerð um breytta skipan náms og
  vera stjórnvöldum til ráðuneytis í málum er varða menntun í starfsgreinum er
                               undir ráðið heyra.
 Að fengnum tillögum starfsgreinaráðs gefur menntamálaráðherra út námskrá^1) í
 sérgreinum starfsnáms sem hluta af aðalnámskrá framhaldsskóla og reglur^2) um
                framkvæmd starfsnáms í einstökum starfsgreinum.
   ^1)Augl. 274/1999, sbr. 138/2004, 661/2004 og 689/2005. ^2)[51]Rgl. 755/2004.
 30. gr. Til að stuðla að sem bestu samstarfi skóla og atvinnulífs og ýta undir
frumkvæði þeirra við þróun starfsnáms er skólanefnd heimilt að setja á fót eina
  eða fleiri ráðgjafarnefndir við skóla með fulltrúum atvinnulífs í viðkomandi
 byggðarlagi og skal gætt jafnræðis milli fulltrúa atvinnurekenda og launþega.
Skólar leiti til starfsgreinaráða um tilnefningar fulltrúa í ráðgjafarnefndir í
                                  byggðarlagi.
    31. gr. Menntamálaráðherra getur, að fenginni umsögn starfsgreinaráðs og
  stofnaðila, gert framhaldsskóla eða deild í framhaldsskóla að kjarnaskóla um
    lengri eða skemmri tíma. Í samráði við starfsgreinaráð hefur kjarnaskóli
  forgöngu um að þróa námsefni, námsskipan og kennsluaðferðir í starfsnámi og
 aðstoðar aðra skóla og fyrirtæki við umbætur í kennslu og þjálfun á viðkomandi
                                     sviði.
Í samningi, er menntamálaráðherra gerir við þá stofnun er tekur að sér hlutverk
  kjarnaskóla, skal verkefnið skilgreint, stjórnun þess, lengd samningstíma og
 hvernig úttekt þess skuli háttað. Hagsmunaaðilar á vinnumarkaði geta átt aðild
                              að slíkum samningi.
 32. gr. Verknám og starfsþjálfun á vinnustað byggist á ákvæðum aðalnámskrár og
  reglum um vinnustaðanám í viðkomandi starfsgrein. Um vinnustaðanám skal gera
  sérstakan starfsþjálfunarsamning milli skóla og vinnustaðar eða námssamning
                          milli nema og vinnuveitanda.
 Námssamningur skal undirritaður við upphaf vinnustaðanáms og staðfestur innan
eins mánaðar. Þar skal tilgreindur reynslu- og gildistími samningsins. Ákvæði um
laun og önnur starfskjör skulu vera í samræmi við gildandi kjarasamninga að því
                    er varðar nema í viðkomandi starfsnámi.
       Í reglugerð,^1) sem menntamálaráðherra setur, skulu vera ákvæði um
   starfsþjálfunarsamninga. Þar skal einnig kveðið á um form, staðfestingu og
  skráningu námssamninga, svo og samningsslit og meðferð ágreiningsefna er upp
kunna að koma varðandi framkvæmd samnings. Áður en reglugerð þessi er sett skal
            leitað umsagnar aðila vinnumarkaðar og samtaka nemenda.
                      ^1)[52]Rg. 280/1997, sbr. [53]423/2000.

                  X. kafli. Fullorðinsfræðsla og endurmenntun.
    33. gr. Menntamálaráðherra getur heimilað framhaldsskóla að bjóða nám í
    öldungadeildum. Nám í öldungadeildum skal vera jafngilt námi á einstökum
 námsleiðum framhaldsskólans, en skipulagning náms og kennsluhættir taki mið af
                    því að um fullorðna nemendur er að ræða.
   Fyrir kennslu í slíku námi skulu nemendur greiða gjald sem nemur sem næst
      þriðjungi kennslulauna. Menntamálaráðherra setur reglur um hlutdeild
 öldungadeildarnemenda í efniskostnaði. Nánari ákvæði um þessa starfsemi skulu
                              sett í reglugerð.^1)
                               ^1)[54]Rg. 279/1997.
     34. gr. Framhaldsskóla er heimilt, með samþykki menntamálaráðherra, að
 starfrækja endurmenntunarnámskeið eða annars konar nám í samráði eða samvinnu
    við faggreinafélög, stéttarfélög, atvinnurekendur eða aðra hagsmuna- eða
                       áhugahópa, t.d. með farskólasniði.
Halda skal kostnaði vegna þessara námskeiða aðgreindum frá öðrum rekstri skólans
   og skal hann greiddur að fullu af þeim aðilum er að námskeiðum standa með
                       skólanum eða með þátttökugjöldum.
    Gera skal samning milli samstarfsaðila og skólans þar sem gengið er frá
                fyrirkomulagi og full greiðsla kostnaðar tryggð.
 35. gr. Framhaldsskóla er heimilt með samþykki menntamálaráðherra að stofna, í
  samvinnu við sveitarfélög, faggreinafélög, stéttarfélög, atvinnurekendur eða
   aðra hagsmuna- og áhugahópa, fullorðinsfræðslumiðstöð, sbr. 33. og 34. gr.
  Samstarfsaðilar skulu gera með sér samning um starfsemina. Nánari ákvæði um
                   þessa starfsemi skal setja í reglugerð.^1)
                               ^1)[55]Rg. 279/1997.

                             XI. kafli. Skólasafn.
 36. gr. Í öllum framhaldsskólum skal vera skólasafn. Hlutverk þess er að vera
 upplýsingamiðstöð fyrir nemendur og kennara. Það skal búið bókum og nýsigögnum
 auk annars safnkosts sem tengist kennslugreinum skóla. Í tengslum við húsnæði
  skólasafns skal vera lesaðstaða með aðgangi að upplýsingaritum á skólasafni.
 Í starfsemi skólasafns skal leggja áherslu á að þjálfa nemendur í sjálfstæðri
                     leit upplýsinga og notkun gagnabanka.

                 XII. kafli. Stofnun og bygging framhaldsskóla.
 37. gr. Ríki eða sveitarfélög, eitt eða fleiri, geta haft frumkvæði að stofnun
nýs framhaldsskóla en skóli verður þó eigi stofnaður nema með samþykki Alþingis.
   Ákvæði þetta á þó ekki við um skóla sem stofnaðir kunna að verða samkvæmt
                                ákvæðum 41. gr.
Standi ríki og sveitarfélag/sveitarfélög sameiginlega að stofnun framhaldsskóla
  skal gera samning milli aðila um nýframkvæmdir, stofnbúnað og endurbyggingu
 húsnæðis sem ríki og sveitarfélög samþykkja að standa að vegna framhaldsskóla.
       Þar skulu m.a. vera ákvæði um stjórn framkvæmda, byggingarhraða og
     greiðslustreymi. Heimilt er að fela sveitarfélögum, sem aðild eiga að
  framhaldsskóla, að fara með undirbúning og umsjón með byggingarframkvæmdum.
      Samningar um framkvæmdir skulu undirritaðir af menntamálaráðherra og
fjármálaráðherra annars vegar og hlutaðeigandi sveitarstjórn eða sveitarstjórnum
     hins vegar. Fjármálaráðherra skal kynna fjárlaganefnd slíka samninga.
   Kostnaður við byggingarframkvæmdir, aðrar framkvæmdir á lóð og stofnbúnað
 framhaldsskóla og heimavista við þá skiptist þannig að ríkissjóður greiðir 60%
 áætlaðs kostnaðar samkvæmt viðmiðunarreglum (normkostnaður) þegar sveitarfélag
 eða sveitarfélög annast undirbúning og verkframkvæmd. Hlutur sveitarfélags eða
sveitarfélaga er þá sá hluti kostnaðar sem ríkissjóður greiðir ekki. Lóðir undir
    framhaldsskóla skulu sveitarfélög leggja til án kvaða eða gjalda. Þegar
    ríkissjóður ber ábyrgð á undirbúningi verks og stjórnar framkvæmdum, án
íhlutunar sveitarfélags eða sveitarfélaga, greiðir sveitarfélag eða sveitarfélög
40% miðað við normkostnað en ríkissjóður hinn hlutann. Heimilt er ráðuneytinu að
   semja um aðra kostnaðaraðild þegar um búnað verknámshúsnæðis er að ræða að
                        fengnu samþykki fjárlaganefndar.
   Ákveði Alþingi að stofna skóla án aðildar sveitarfélags eða sveitarfélaga
                  greiðist allur stofnkostnaður úr ríkissjóði.
Þar sem heimavistir verða reistar í tengslum við framhaldsskóla má gerð húsnæðis
    og búnaðar miðast við að nýta megi aðstöðuna til gistihúsarekstrar utan
  reglulegs skólatíma. Um umframkostnað, sem af því kann að leiða, skal samið
 sérstaklega milli byggingaraðila. Um notkun heimavistarhúsnæðis utan skólatíma
   skal gerður sérstakur samningur í samráði við menntamálaráðuneyti og hann
                           staðfestur af skólanefnd.
  Menntamálaráðherra skal í samráði við Samband íslenskra sveitarfélaga setja
 viðmiðunarreglur um stærð og gerð húsnæðis fyrir framhaldsskóla og málsmeðferð
  varðandi undirbúning framkvæmda samkvæmt þessari grein. Menntamálaráðuneytið
   skal að höfðu samráði við Samband íslenskra sveitarfélaga setja reglur um
viðmiðun stofnkostnaðar og búnaðar (norm) er skipting áætlaðs byggingarkostnaðar
                                  miðist við.
  38. gr. Skólamannvirki þau, sem lög þessi taka til, skulu vera eign ríkis og
 sveitarfélaga í sömu hlutföllum og stofnkostnaður er greiddur eða hefur verið
                     greiddur sé um eldra húsnæði að ræða.
 Verði húsnæði framhaldsskóla ráðstafað til annarra nota en framhaldsskólanáms
skulu eignaraðilar gera með sér samkomulag þar um. Verði eign seld öðrum hvorum
                eignaraðila skal hún metin af dómkvöddum mönnum.

                      XIII. kafli. Rekstur framhaldsskóla.
       39. gr. Ríkissjóður greiðir samkvæmt lögum þessum rekstrarkostnað
    framhaldsskóla. Hver skóli er sjálfstæð rekstrareining og hefur sérstaka
fjárveitingu á fjárlögum. Menntamálaráðherra gerir tillögur til fjárveitingar á
fjárlögum til hvers skóla á grundvelli samþykktrar kennslu- og fjárhagsáætlunar
 skólans til þriggja ára. Áætlun þessi skal endurskoðuð árlega með tilliti til
                             nemendafjölda skólans.
  Ríkissjóður greiðir allan launakostnað vegna kennslu, stjórnunar og annarra
  starfa. Menntamálaráðherra skal gefa út reglugerð^1) þar sem settar eru fram
  reglur (reiknilíkan) til að reikna út kennslukostnað skóla. Við útreikninga
þessa skal miðað við fjölda nemenda, lengd og tegund náms, fjölda kennslustunda
 á viku samkvæmt aðalnámskrá, kostnað sem leiðir af kjarasamningum og annað sem
 kann að skipta máli. Í reglugerð þessari skulu einnig vera viðmiðunarreglur um
                     framlög til annarra starfa en kennslu.
   Auk launakostnaðar greiðir ríkissjóður annan rekstrarkostnað skóla, svo og
 viðhald húsa og tækja. Rekstrarframlag er greitt til skóla samkvæmt ákvæðum í
samningi er gerður skal við menntamálaráðuneytið. Heimilt er skólanefnd, ef þörf
 krefur, að millifæra fé af rekstrarlið fjárlaga til launaliðar og af launalið
                               til rekstrarliðar.
 Meiri háttar viðhald framhaldsskóla í eigu ríkissjóðs skal greitt af sérstakri
   fjárveitingu til þessa verkefnis sem ákveðin er í fjárlögum í samræmi við
sérstaka viðhaldsáætlun til þriggja ára í senn sem menntamálaráðherra gerir. Um
 undirbúning viðhaldsframkvæmda og umsjón með þeim fer með sama hætti og aðrar
                      slíkar framkvæmdir á vegum ríkisins.
  Heimilt er að ráða sérstakan fjármálafulltrúa til þess að annast fjárreiður
          skóla og bókhald og starfar hann undir stjórn skólameistara.
                      ^1)[56]Rg. 335/1999, sbr. augl. 4/2001.
  40. gr. Þar sem talið er nauðsynlegt að reka heimavist við framhaldsskóla er
ríkið rekur greiðir ríkissjóður kostnað við umsjón og almennan rekstur. Nemendur
   bera sjálfir hluta sérgreinds kostnaðar í heimavistum og rekstri mötuneyta
            samkvæmt sérstökum reglum sem menntamálaráðherra setur.
   Skólameistari hefur umsjón með rekstri heimavistar og mötuneytis nemenda.

                            XIV. kafli. Ýmis ákvæði.
          41. gr. Einkaaðilar eða samtök geta stofnað og rekið skóla á
                              framhaldsskólastigi.
Menntamálaráðherra getur veitt slíkum skólum viðurkenningu á grundvelli laga og
reglugerða er varða framhaldsskóla og rekstur þeirra að uppfylltum skilyrðum sem
                           sett skulu í reglugerð.^1)
  Ekki eiga einkaskólar kröfu til styrks af almannafé. Alþingi ákveður framlag
  ríkissjóðs til þessara skóla. Njóti einkaskólar framlags af opinberu fé skal
   gerður verksamningur milli menntamálaráðherra og rekstraraðila skólans um
         fjárveitingu, rekstur, stjórnun og eigur eftir því sem við á.
                               ^1)[57]Rg. 108/1999.
 42. gr. Samtök atvinnurekenda og launþega geta gerst aðilar að stofnun og/eða
  rekstri framhaldsskóla eða hluta hans. Um slíka aðild skal gerður samningur
 milli aðila er kveði á um framlög og aðild að stjórnun hans, ef um slíkt á að
                                 vera að ræða.
   43. gr. Heimilt er að nýta skólahúsnæði til félagsstarfsemi utan reglulegs
 skólatíma, enda greiðist fyrir leiga sem nemur a.m.k. kostnaði fyrir rafmagn,
 hita, ræstingu og vörslu. Skólanefnd setur almennar reglur um slíka ráðstöfun
                                 skólahúsnæðis.
   Hagnaði af leigu skólahúsnæðis og heimavista, sbr. 40. gr., skal verja til
                 viðhalds og endurnýjunar húsnæðis og búnaðar.
 44. gr. Menntamálaráðherra getur heimilað framhaldsskóla að gera tilraunir með
ákveðna þætti skólastarfs með undanþágu frá ákvæðum laga þessara og reglugerðum
                    er settar kunna að verða samkvæmt þeim.
 Um fjárframlög til tilraunastarfs af þessu tagi fer samkvæmt ákvörðun Alþingis
  hverju sinni. Slíkum tilraunum skulu ávallt sett eðlileg tímamörk og í leyfi
                     kveðið á um úttekt að tilraun lokinni.
  45. gr. Árlega skal veita fé á fjárlögum til Þróunarsjóðs framhaldsskóla og
 heyrir hann undir menntamálaráðherra sem setur reglur^1) um styrkveitingar úr
                                    sjóðnum.
                               ^1)[58]Rg. 274/1997.
  46. gr. Menntamálaráðherra gerir Alþingi grein fyrir framkvæmd skólastarfs í
                 framhaldsskólum landsins á þriggja ára fresti.

                  XV. kafli. Gildistaka, brottfallin lög o.fl.
    47. gr. Lög þessi öðlast gildi 1. ágúst 1996 og skulu komin að fullu til
                framkvæmda í upphafi skólaársins [20032004].^1)
                            ^1)[59]L. 100/1999, 6. gr.
                                    48. gr.

                            Ákvæði til bráðabirgða.
 I. [Ákvæði í 24. gr. um samræmd lokapróf úr framhaldsskóla skulu ekki komin að
             fullu til framkvæmda fyrr en skólaárið 20032004.]^1)
                            ^1)[60]L. 100/1999, 7. gr.
  II. Ákvæði um starfsnám í 25.32. gr. skulu vera komin til fullra framkvæmda
   innan fjögurra ára frá gildistöku laga þessara. Menntamálaráðherra setur í
    reglugerð áætlun um framkvæmd ákvæða greina þessara að höfðu samráði við
 samstarfsnefnd um starfsnám á framhaldsskólastigi, sbr. 26. gr. Ef þörf þykir
  skal fara fram endurskoðun þessara lagagreina í kjölfar úttektar á framkvæmd
                                    þeirra.
                                      III.

References

   Visible links
   1. http://www.althingi.is/dba-bin/lawformpr.pl?lnr=1996080
   2. http://www.althingi.is/dba-bin/ferill.pl?ltg=120&mnr=94
   3. http://www.althingi.is/altext/120/s/0096.html
   4. file:///altext/stjt/1996.140.html
   5. file:///altext/stjt/1998.009.html
   6. file:///altext/stjt/1999.100.html
   7. file:///altext/stjt/1999.133.html
   8. file:///altext/stjt/2001.051.html
   9. file:///altext/stjt/2001.148.html
  10. file:///altext/stjt/2002.093.html
  11. file:///altext/stjt/2006.033.html
  12. file://1974055.html
  13. file://1997136.html
  14. http://www.reglugerd.is/interpro/dkm/WebGuard.nsf/key2/006-2001
  15. http://www.reglugerd.is/interpro/dkm/WebGuard.nsf/key2/139-1997
  16. http://www.reglugerd.is/interpro/dkm/WebGuard.nsf/key2/141-1997
  17. http://www.reglugerd.is/interpro/dkm/WebGuard.nsf/key2/132-1997
  18. file:///altext/stjt/2001.148.html
  19. http://www.reglugerd.is/interpro/dkm/WebGuard.nsf/key2/333-1997
  20. file:///altext/stjt/1996.140.html
  21. http://www.reglugerd.is/interpro/dkm/WebGuard.nsf/key2/132-1997
  22. http://www.reglugerd.is/interpro/dkm/WebGuard.nsf/key2/140-1997
  23. http://www.reglugerd.is/interpro/dkm/WebGuard.nsf/key2/138-1997
  24. file://1986048.html
  25. file:///altext/stjt/2001.051.html
  26. file:///altext/stjt/1999.100.html
  27. file://1998086.html
  28. http://www.reglugerd.is/interpro/dkm/WebGuard.nsf/key2/005-2001
  29. http://www.reglugerd.is/interpro/dkm/WebGuard.nsf/key2/646-2004
  30. http://www.reglugerd.is/interpro/dkm/WebGuard.nsf/key2/331-1997
  31. file:///altext/stjt/2002.093.html
  32. http://www.reglugerd.is/interpro/dkm/WebGuard.nsf/key2/098-2000
  33. http://www.reglugerd.is/interpro/dkm/WebGuard.nsf/key2/375-2002
  34. http://www.reglugerd.is/interpro/dkm/WebGuard.nsf/key2/328-1997
  35. file:///altext/stjt/1999.133.html
  36. file:///altext/stjt/2006.033.html
  37. file:///altext/stjt/1999.100.html
  38. file:///altext/stjt/1999.100.html
  39. file://1992059.html#g2
  40. http://www.reglugerd.is/interpro/dkm/WebGuard.nsf/key2/372-1998
  41. http://www.reglugerd.is/interpro/dkm/WebGuard.nsf/key2/329-1997
  42. http://www.reglugerd.is/interpro/dkm/WebGuard.nsf/key2/139-1997
  43. file:///altext/stjt/2001.051.html
  44. file:///altext/stjt/2006.033.html
  45. http://www.reglugerd.is/interpro/dkm/WebGuard.nsf/key2/525-2000
  46. file:///altext/stjt/1999.100.html
  47. http://www.reglugerd.is/interpro/dkm/WebGuard.nsf/key2/475-2001
  48. http://www.reglugerd.is/interpro/dkm/WebGuard.nsf/key2/746-2003
  49. http://www.reglugerd.is/interpro/dkm/WebGuard.nsf/key2/730-2006
  50. file:///altext/stjt/1999.100.html
  51. http://stjornartidindi.is/servlet/stjrtid/B/2004/755.pdf
  52. http://www.reglugerd.is/interpro/dkm/WebGuard.nsf/key2/280-1997
  53. http://www.reglugerd.is/interpro/dkm/WebGuard.nsf/key2/423-2000
  54. http://www.reglugerd.is/interpro/dkm/WebGuard.nsf/key2/279-1997
  55. http://www.reglugerd.is/interpro/dkm/WebGuard.nsf/key2/279-1997
  56. http://www.reglugerd.is/interpro/dkm/WebGuard.nsf/key2/335-1999
  57. http://www.reglugerd.is/interpro/dkm/WebGuard.nsf/key2/108-1999
  58. http://www.reglugerd.is/interpro/dkm/WebGuard.nsf/key2/274-1997
  59. file:///altext/stjt/1999.100.html
  60. file:///altext/stjt/1999.100.html
