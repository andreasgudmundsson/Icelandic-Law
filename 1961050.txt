
   --------------------------------------------------------------------------

           Lög um bryta og matreiðslumenn á farskipum og fiskiskipum

                              1961 nr. 50 29. mars

   --------------------------------------------------------------------------

                          Ferill málsins á Alþingi.

    Tóku gildi 2. maí 1961. Breytt með l. 31/1966 (tóku gildi 14. maí 1966).

 1. gr. Skylt er að hafa matreiðslumenn og/eða bryta á öllum vélknúnum skipum,
  sem eru 800 rúmlestir brúttó eða stærri, annast farþega- og vöruflutninga og
         hafa minnst 20 manna áhöfn fyrir utan eldhús- og þjónustufólk.
Á fiskiskipum og flutningaskipum, sem eru 100 rúmlestir brúttó eða stærri, og á
  farþegaskipum, sem eru 100800 rúmlestir brúttó, er skylt að hafa matsveina.
 2. gr. Til þess að öðlast réttindi sem matreiðslumaður samkvæmt 1. mgr. 1. gr.
        skal viðkomandi hafa sveins- eða meistararéttindi í matreiðslu.
  Til þess að öðlast réttindi sem [matsveinn]^1) samkvæmt 2. mgr. 1. gr. skal
              viðkomandi uppfylla eitthvert eftirtalinna skilyrða:
               a. að hafa sveins- eða meistararéttindi í matreiðslu;
   b. að hafa lokið 8 mánaða námskeiði við Matsveina- og veitingaþjónaskólann og
            starfað sex mánuði sem [aðstoðarmatsveinn]^1) á skipum;
   c. að hafa sótt viðurkennt matreiðslunámskeið og starfað sem [matsveinn]^1) á
                    fiskiskipum samkvæmt 1. gr. í 18 mánuði.
                               ^1)L. 31/1966, 1. gr.
3. gr. Í Matsveina- og veitingaþjónaskólanum skulu haldin námskeið fyrir þá, sem
   ætla að verða brytar á farþega- og flutningaskipum, og skal ráðherra setja
                 nánari ákvæði um tilhögun þeirra í reglugerð.
4. gr. Til þess að öðlast brytaréttindi á farþegaskipum og flutningaskipum skal
viðkomandi hafa öðlast meistararéttindi í matreiðslu- eða framreiðsluiðn og hafa
           staðist brytapróf við Matsveina- og veitingaþjónaskólann.
   5. gr. [Ákvæði laga þessara ná ekki til þeirra, sem við gildistöku laganna
   starfa sem matreiðslumenn, matsveinar eða brytar á fiski-, flutninga- eða
farþegaskipum, né þeirra, sem hafa haft það starf fyrir gildistökuna eitt ár eða
lengur á skipum yfir 50 rúmlestir. Til þessara starfa þurfa þeir að hafa krafist
  viðurkenningar ráðuneytisins innan fimm ára frá gildistöku laga þessara.]^1)
                               ^1)L. 31/1966, 2. gr.
   6. gr. Samgöngumálaráðuneytið getur veitt tímabundna undanþágu frá ákvæðum
þessara laga, sé ekki unnt að fá menn til starfa, sem uppfylla þau skilyrði, sem
               eru í lögum þessum, eða það er erfiðleikum bundið.
