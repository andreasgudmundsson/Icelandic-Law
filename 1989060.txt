
   --------------------------------------------------------------------------

                                                   Lög um Félagsmálaskóla alþýðu

                              1989 nr. 60 31. maí.

   --------------------------------------------------------------------------

                                     1. gr.
        Á vegum Alþýðusambands Íslands og Bandalags starfsmanna ríkis og bæja
               starfar skóli er nefnist Félagsmálaskóli alþýðu. Menningar- og
                               fræðslusamband alþýðu fer með málefni skólans.

                                     2. gr.
            Hlutverk skólans er að mennta fólk úr samtökum launafólks með það
     fyrir augum að efla sjálfstraust þess, þroska og hæfni til þess að vinna
                                  að bættum lífskjörum verkalýðsstéttarinnar.

                                     3. gr.
                Félagsmálaskóli alþýðu skal veita fræðslu um hina íslensku og
        alþjóðlegu verkalýðshreyfingu og viðfangsefni hennar, sögu, skipulag,
    starfshætti og stefnu. Veita skal fræðslu á sviði félagsfræði og hagfræði
                              auk meginatriða íslenskrar félagsmálalöggjafar.
                  Heimilt er að veita fræðslu í almennum námsgreinum, svo sem
                                 stærðfræði, íslensku og erlendum tungumálum.
         Leggja skal áherslu á þjálfun nemenda í að setja fram hugsanir sínar
     í ræðu og riti og að gera þá færa um að taka að sér trúnaðarstörf í þágu
          verkalýðshreyfingarinnar. Félagsmálaskóli alþýðu starfar allt árið.
                              Starfið fer fram í formi námsanna og námskeiða.
         Starfsemi skólans fer fram í húsakynnum hans eða annars staðar eftir
                                          því sem þörf krefur og henta þykir.
           Nám í Félagsmálaskóla alþýðu skal metið til áfanga í framhaldsnámi
                                                         eftir því sem við á.
         Nánari ákvæði um námsefni og námstilhögun skulu sett í reglugerð sem
                   félagsmálaráðherra setur að fenginni tillögu skólanefndar.

                                     4. gr.
        Heimilt er að ákveða í reglugerð að tiltekinn aldur sé skilyrði fyrir
              þátttöku í námskeiði eða námsönn, svo og að nemandi sé félagi í
                       stéttarfélagi og hafi tekið þátt í öðru tilteknu námi.

                                     5. gr.
          Félagsmálaráðherra skipar sjö menn í skólanefnd til fjögurra ára og
         skulu fjórir nefndarmenn tilnefndir af Menningar- og fræðslusambandi
     alþýðu og skal formaður sambandsins vera einn þeirra, einn tilnefndur af
       Alþýðusambandi Íslands, einn af Bandalagi starfsmanna ríkis og bæja en
         einn skal skipaður án tilnefningar. Varamenn skulu skipaðir með sama
        hætti. Tilnefningaraðilar greiða þóknun og annan kostnað vegna starfa
                                                 fulltrúa sinna í skólanefnd.
                    Formaður Menningar- og fræðslusambands alþýðu er formaður
     skólanefndarinnar. Skólanefndin kýs úr sínum hópi varaformann og ritara.
                                       Skólanefnd ræður skólanum skólastjóra.

                                     6. gr.
                    Skólanefnd og skólastjóri ákveða námsframboð með samþykki
                                                     félagsmálaráðuneytisins.
                    Nánar skal kveðið á um verksvið skólanefndar í reglugerð.

                                     7. gr.
        Skólastjóri stjórnar daglegum rekstri og starfi skólans og gætir þess
        að starfsemi hans sé í samræmi við lög, reglugerðir og önnur gildandi
          fyrirmæli á hverjum tíma og ber ábyrgð á að fylgt sé fjárhagsáætlun
             skólans. Skólastjóri ræður annað starfslið skólans í samráði við
                                                                  skólanefnd.
                   Skólastjóri situr fundi skólanefndarinnar með málfrelsi og
                                                                tillögurétti.

                                     8. gr.
             Um fjárveitingar til Félagsmálaskóla alþýðu gildir eftirfarandi:

   a.
           Rekstrarkostnaður skólans skal greiddur að fullu úr ríkissjóði,
           annar en rekstrarkostnaður heimavistar sem greiðist 80%.
   b.
           Stofnkostnaður kennsluhúsnæðis, sem byggt verður eftir gildistöku
           laga þessara, skal greiddur að 80% úr ríkissjóði og skal hið sama
           gilda um heimavist.

           Þó skal framlag ríkissjóðs samkvæmt stafliðum a og b hér að framan
           miðast að hámarki við kostnað í ríkisskólum á framhaldsskólastigi.
        Eignaraðilar skulu gera með sér samning um skiptingu annars rekstrar-
                                                           og stofnkostnaðar.
        Skólanefnd undirbýr árlega ásamt skólastjóra tillögur til fjárlaga og
       sendir þær félagsmálaráðuneytinu. Í upphafi hvers árs gerir skólanefnd
    fjárhagsáætlun í samræmi við niðurstöður fjárlaga og fylgist með að henni
        sé framfylgt. Skólanefnd ákveður upphæð gjalda er nemendum er gert að
     greiða við innritun í námsáfanga, svo sem innritunargjöld, efnisgjöld og
      pappírsgjöld. Halda skal bókhald um fjárreiður þessar og um endurskoðun
                                       gilda sömu reglur og um annan rekstur.
          Skilyrði fyrir fjárveitingu til rekstrar er að félagsmálaráðuneytið
                                 samþykki árlega áætlanir um rekstrarkostnað.
          Framlög til stofnkostnaðar greiðast eftir því sem fé er veitt til í
            fjárlögum, enda liggi áður fyrir samþykki stjórnvalda fyrir nýjum
                                byggingarframkvæmdum þegar um þær er að ræða.
         Nú er skóli þessi lagður niður eða svo fer að ekki er hagnýtt í þágu
      skólans skólahúsnæði hans, hvort sem er til kennslu eða heimavistar, og
              fær ríkið þá eignarráð yfir hlutaðeigandi húsnæði í samræmi við
      stofnkostnaðarframlög sín. Ef ágreiningur verður um eignaskiptingu skal
       dómkveðja þrjá óvilhalla menn til þess að kveða á um skiptinguna og er
                                                 úrskurður þeirra endanlegur.
         Stofnkostnaðar- og rekstrarreikningur skal gerður í febrúarmánuði og
                sendur ásamt fylgiskjölum Ríkisendurskoðun til endurskoðunar.

                                     9. gr.
                                                Lög þessi öðlast þegar gildi.

References

   Visible links
   1. http://www.althingi.is/dba-bin/lawformpr.pl?lnr=1989060
