
   --------------------------------------------------------------------------

                                                              Lög um samningsveð

                              1997 nr. 75 28. maí

   --------------------------------------------------------------------------

                                   I. kafli.
                                 Almenn ákvæði.
                                     1. gr.
                                Skilgreiningar.
           1. Með veðrétti er í lögum þessum átt við forgangsrétt til þess að
           leita fullnustu fyrir kröfu (veðkröfu) í tilteknu fjárverðmæti eða
                                                      fjárverðmætum (veðinu).
            2. Með sjálfsvörsluveði er í lögum þessum átt við veðrétt þar sem
              veðsali heldur umráðum hins veðsetta þrátt fyrir veðsetninguna.
         3. Með handveði er í lögum þessum átt við veðrétt þar sem veðsali er
                                               sviptur umráðum hins veðsetta.

                                     2. gr.
                                  Gildissvið.
        1. Víkja má frá ákvæðum laga þessara með samningi nema annað sé tekið
                                              fram eða megi leiða af atvikum.
          2. Með samningi verður veðréttur einungis stofnaður þannig að gildi
        hafi að lögum að slík veðstofnun sé heimiluð í lögum þessum eða öðrum
                                                                       lögum.
        3. Ákvæði laga þessara víkja fyrir sérákvæðum um samningsveðsetningar
                                                               í öðrum lögum.

                                     3. gr.
              Heimild til veðsetningar. Sérgreining hins veðsetta.
          1. Veðréttur verður eigi stofnaður í einu lagi þannig að gildi hafi
                          að lögum í öllu því sem veðsali á eða eignast kann.
                   2. Þegar réttindi eru háð þeim takmörkunum að þau eru ekki
   framseljanleg, eða einungis framseljanleg með vissum skilyrðum, gilda sömu
              takmarkanir hvað varðar heimild til þess að veðsetja réttindin.
           3. Umfram það sem lög þessi eða önnur lög leyfa er eigi heimilt að
     setja að sjálfsvörsluveði safn af munum sem eru samkynja eða ætlaðir til
                      samkynja notkunar og eru einkenndir einu almennu nafni.
                       4. Eigi er heimilt að veðsetja réttindi til nýtingar í
    atvinnurekstri, sem skráð eru opinberri skráningu á tiltekið fjárverðmæti
       og stjórnvöld úthluta lögum samkvæmt, t.d. aflahlutdeild fiskiskips og
     greiðslumark bújarðar. Hafi fjárverðmæti það, sem réttindin eru skráð á,
               verið veðsett er eiganda þess óheimilt að skilja réttindin frá
     fjárverðmætinu nema með þinglýstu samþykki þeirra sem veðréttindi eiga í
                                                     viðkomandi fjárverðmæti.

                                     4. gr.
                           Tilgreining veðkröfunnar.
               1. Þegar samningsveð öðlast réttarvernd við þinglýsingu er það
     skilyrði réttarverndar að fjárhæð veðkröfu eða hámark þeirrar kröfu, sem
                veðið skal tryggja, sé tilgreint í skjali því sem stofnar til
                                                                veðréttarins.
          2. Fjárhæð veðkröfu skv. 1. mgr. skal tilgreind í íslenskum krónum,
     erlendri mynt eða reiknieiningu sem hefur skráð gengi í íslenskum bönkum
      og sparisjóðum eða reiknieiningu sem tekur mið af skráðu gengi erlendra
                                                                  gjaldmiðla.
              3. Heimilt er í veðbréfi að binda fjárhæðir við hækkun samkvæmt
       vísitölu eða gengi, enda sé það tilgreint í bréfinu sjálfu og þar komi
                                     fram tegund og grunntala verðtryggingar.

                                     5. gr.
               Sérreglur um kröfur varðandi kostnað, vexti o.fl.
         Eftirtaldar kröfur eru tryggðar með aðalkröfunni nema annað leiði af
                                 samningi þeim sem til veðréttarins stofnaði:

   a.
           kostnaður sem veðhafi hefur af innheimtu veðkröfu,
   b.
           vextir af skuld sem fallið hafa í gjalddaga á einu ári áður en
           beiðni um nauðungarsölu veðsettrar eignar var sett fram,
   c.
           krafa sem er þannig til komin að veðhafi hefur samkvæmt heimild í
           veðbréfi greitt iðgjöld brunatryggingar eða annarrar
           skaðatryggingar af hinni veðsettu eign og um er að ræða iðgjald
           sem fallið hefur í gjalddaga á því tímamarki sem um ræðir í b-lið
           hér að framan.

                                     6. gr.
                             Um töku arðs af veði.
            1. Þegar um sjálfsvörsluveð er að ræða á veðsali rétt til þess að
                                                         hirða arð af veðinu.
         2. Sá sem á veðrétt í viðskiptabréfum, innlausnarbréfum eða almennum
    fjárkröfum getur krafið um og móttekið vexti, arð og afborganir sem falla
       til á gildistíma veðsetningarinnar. Fjárhæðum þeim, sem veðhafi þannig
    veitir viðtöku, getur hann ráðstafað til fullnustu gjaldfallinna vaxta af
   veðkröfunni og gjaldfallinna hluta höfuðstóls kröfunnar. Það sem umfram er
   getur eigandi (veðsali) krafist að fá greitt hjá veðhafa. Ef innleysa þarf
            veðsett skjal eða kröfu má veðhafi veita viðtöku og halda hjá sér
        innlausnarfjárhæðinni, að því marki sem slíkt er nauðsynlegt, þar með
         talið til tryggingar ógjaldföllnum hlutum veðkröfunnar. Ef hlutafé í
          hlutafélagi er hækkað með útgáfu jöfnunarhlutabréfa nær veðréttur í
       hlutabréfum einnig til hins hækkaða hlutafjár nema um annað sé samið í
                                                                    veðbréfi.

                                     7. gr.
                 Afnotaréttur, viðhalds- og vátryggingarskylda.
        1. Þegar um sjálfsvörsluveð er að ræða hefur veðsali heimild til þess
         að hagnýta sér veðið með venjubundnum hætti nema um annað hafi verið
     samið, aðfararreglur leiði til annarrar niðurstöðu eða takmarkanir séu á
                                                    því gerðar í öðrum lögum.
             2. Sjálfsvörsluveðhafi er skyldur til þess að annast um veðið og
       halda því við á þann hátt að tryggingarréttindi veðhafa skerðist ekki.
         3. Ef handveðsett lausafé er afhent veðhafa er hann skyldur til þess
   að annast um veðið og hafa eftirlit með því á þann hátt sem nauðsyn krefur
        hverju sinni. Hann hefur ekki heimild til þess að hagnýta sér veðið í
    eigin þágu nema um slík afnot hafi verið samið sérstaklega eða slík afnot
                                               séu heimil á öðrum grundvelli.
        4. Þegar um er að ræða samningsveð í fasteignum, skipum og loftförum,
     rekstrartækjum eða vörubirgðum er veðsali skyldur til að vátryggja veðið
    vegna brunatjóns og annars skaða á þann hátt sem lög áskilja eða venja er
                                                                         til.

                                     8. gr.
                 Áhætta og ábyrgð vegna tjóns á hinu veðsetta.
          1. Ef veðið eyðileggst eða skemmist af tilviljun ber eigandinn sitt
                          tjón og veðtrygging veðhafa skerðist að sama skapi.
               2. Eigandi og veðhafi eru skaðabótaskyldir hvor gagnvart öðrum
                samkvæmt almennum skaðabótareglum eða á sérstökum grundvelli.

                                     9. gr.
                             Um eindögun veðkröfu.
                 1. Þótt eigi sé kominn gjalddagi kröfu getur veðhafi krafist
                            eindögunar kröfu sinnar í eftirgreindum tilvikum:

   a.
           þegar skylda til greiðslu vaxta og afborgana hefur verið vanefnd
           verulega,
   b.
           þegar ákveðin hefur verið nauðungarsala á hinu veðsetta,
   c.
           þegar bú skuldara eða eiganda veðs er tekið til gjaldþrotaskipta,
   d.
           þegar eigandi eða veðsali misnotar í verulegum atriðum umráðarétt
           sinn yfir veðinu eða vanefnir með öðrum hætti verulega skyldur
           sínar skv. 7. gr. laga þessara,
   e.
           þegar veðið eyðileggst eða skemmist af tilviljun og það leiðir til
           þess að veðtryggingin skerðist verulega,
   f.
           þegar veðið er selt, enda hafi veðhafi áskilið sér heimild til
           eindögunar í veðbréfi.

         2. Áður en eindögunar verður krafist skv. d-lið 1. mgr. skal veðhafi
    með hæfilegum fresti gera eiganda eða veðsala viðvart og gefa þeim kost á
    að efna skyldur sínar réttilega nema því aðeins að frestur geti leitt til
                                                                       tjóns.
              3. Ef ákvæði í veðsamningi heimilar eindögun veðskuldar í öðrum
   tilvikum en þeim sem greind eru í 1. mgr. er heimilt að víkja slíku ákvæði
             til hliðar í heild eða að hluta eða breyta því ef það yrði talið
         ósanngjarnt eða andstætt góðri viðskiptavenju að bera það fyrir sig.

                                    10. gr.
                       Framsal og veðsetning á veðrétti.
         1. Gagnvart eiganda (veðsala) getur veðhafi framselt veðrétt sinn og
    sett hann að veði, framveðsett, nema um annað hafi verið samið eða slíkar
                                           takmarkanir megi leiða af atvikum.
            2. Ef krafa sú, sem tryggja skal, verður ekki framseld gildir hið
                                  sama um veðréttinn til tryggingar kröfunni.
              3. Framsalshafi eða framveðhafi öðlast ekki meiri rétt gagnvart
       veðsala en veðhafi sjálfur átti nema annað leiði af traustfangsreglum.

                                    11. gr.
                               Framsal á veðinu.
                     1. Veðréttur er því eigi til fyrirstöðu að hinu veðsetta
     (veðandlaginu) sé afsalað nema annað leiði af samningi eða ákvæðum laga.
   Sérstakt afsal á hlutum veðandlagsins eða á fylgifé þess er aðeins heimilt
         með samþykki veðhafa nema slíkt afsal skerði ekki tryggingarréttindi
                                                                     veðhafa.
                   2. Ákvæði 1. mgr. eiga einnig við um aðrar ráðstafanir með
                                                        löggerningi en afsal.

                                    12. gr.
                               Sameiginlegt veð.
           1. Þegar tvö eða fleiri sjálfstæð fjárverðmæti í eigu sama eiganda
     eða fleiri eigenda standa til fullnustu sömu veðkröfu á veðhafi rétt til
      þess að leita fullnustu í því veðandlagi eða þeim veðandlögum, sem hann
   sjálfur kýs, til fullnustu allrar kröfunnar nema um annað hafi verið samið
                                    eða takmarkanir séu á því gerðar í lögum.
        2. Ef veðhafi hefur fengið fullnustu í einu veðandlaginu fyrir stærri
         hluta veðkröfunnar en þeim sem samkvæmt réttarsambandinu milli aðila
        skyldi falla á það veðandlag eiga aðrir veðhafar í því veðandlagi, og
   eftir atvikum eigandinn sjálfur, rétt til þess að ganga inn í veðréttinn í
                                   öðrum veðandlögum fyrir því sem umfram er.

                                    13. gr.
                      Um sambandið milli fleiri veðrétta.
         Þegar tveir eða fleiri eiga veðrétt í sama fjárverðmæti gengur eldri
          réttur fyrir yngri rétti nema annað leiði af samningi eða reglum er
                    áskilja tilteknar tryggingaráðstafanir til verndar rétti.

                                    14. gr.
                                    Útlausn.
          1. Þegar veðhafi hefur sett fram beiðni um nauðungarsölu geta aðrir
      veðhafar krafist þess að fá að leysa til sín veðrétt hans gegn greiðslu
                                               veðkröfunnar allrar í reiðufé.
          2. Ef fleiri veðhafar en einn vilja neyta útlausnarréttar gengur sá
       fyrir sem fremstur er í forgangsröð. Síðari veðhafi getur ekki krafist
      þess að fá að leysa til sín veðrétt fyrri veðhafa ef fyrri veðhafi vill
                                beita útlausnarrétti gagnvart síðari veðhafa.

                                   II. kafli.
                          Um samningsveð í fasteignum.
                                    15. gr.
                            Það sem veðsett verður.
             1. Eignarréttur yfir fasteign, sérstök réttindi yfir fasteign og
           eignarhlutdeild í fasteign verða veðsett eftir reglum þessa kafla.
           2. Nú er skipting fasteignar háð samþykki tiltekins stjórnvalds og
   verður afmarkaður hluti fasteignarinnar þá ekki veðsettur sérstaklega fyrr
    en viðkomandi stjórnvald hefur veitt samþykki til skiptingar eignarinnar.

                                    16. gr.
                         Afmörkun veðréttar í fasteign.
            1. Ef annað leiðir ekki af samningi nær veðréttur í fasteign til:

   a.
           lands eða lóðar,
   b.
           húsa og annarra bygginga og mannvirkja sem reist hafa verið eða
           verða á landi eða lóð,
   c.
           lausafjár sem við kaup og sölu telst venjulegt fylgifé þeirrar
           fasteignar sem veðsetningin nær til og
   d.
           sameignarréttinda, afnotaréttinda, félagsréttinda og annarra
           réttinda sem heyra til hinni veðsettu eign.

        2. Um veðsetningu rekstrartækja ásamt fasteign í atvinnurekstri gilda
                                              ákvæði III. kafla laga þessara.

                                    17. gr.
Afmörkun veðréttar í varanlegum afnotarétti lands og húsa o.fl. sem á landi eru.
        1. Veðsetning á varanlegum afnotarétti til lands og húsa o.fl., sem á
        landinu eru, nær til allra þeirra réttinda sem veðsali nýtur samkvæmt
                                                              afnotasamningi.
           2. Reglur b- og c-liða 1. mgr. 16. gr. og 2. mgr. 16. gr. eiga hér
                                                                  einnig við.

                                    18. gr.
                       Veðsetning aðgreindra eignarhluta.
                            Veðréttur í eignarhluta í fjöleignarhúsi nær til:

   a.
           þeirrar einingar sem veðsali á eignarrétt að, þ.e. séreignar hans,
           og
   b.
           tilheyrandi hlutdeildar í sameign, þar með talin eignarlóð eða
           leigulóðarréttindi.

                                    19. gr.
                                  Réttarvernd.
         Veðréttur samkvæmt kafla þessum öðlast réttarvernd við þinglýsingu í
       fasteignabók í samræmi við ákvæði þinglýsingalaga. Hið veðsetta verður
                      áfram í umráðum veðsala nema um annað hafi verið samið.

                                    20. gr.
                              Yfirtaka veðskuldar.
               1. Nú tekur kaupandi fasteignar í samningi við seljanda að sér
    greiðslu veðskuldar sem hvílir á hinni seldu eign. Verður kaupandi þá við
    þinglýsingu afsals skuldbundinn gagnvart veðhafa og seljandi þá jafnframt
       laus undan skuldbindingu sinni ef ákvæði er þess efnis í veðbréfinu að
   skuldin gjaldfalli ekki þrátt fyrir eigendaskipti að veðinu. Þó er veðhafa
       heimilt að krefja fyrri eiganda um allar greiðslur samkvæmt veðbréfinu
           meðan veðhafi hefur ekki fengið tilkynningu um skuldskeytinguna og
    þinglýsingu afsals kaupanda ásamt nauðsynlegum gögnum þessu til sönnunar.
     Seljandi á rétt til þess að veðhafi áriti veðbréfið um skuldskeytinguna.
                      2. Í öðrum tilvikum en þeim sem greinir í 1. mgr. verða
       skuldaraskipti því aðeins skuldbindandi fyrir veðhafa að hann samþykki
                    skuldaraskiptin í samningi við hinn nýja eiganda veðsins.

                                  III. kafli.
                           Um samningsveð í lausafé.
                               A. Almenn ákvæði.
                                    21. gr.
                           Meginregla um réttarvernd.
           Um stofnun og réttarvernd samningsveðs í lausafé fer eftir ákvæðum
                      laga þessara og eftir því sem ákveðið er í öðrum lögum.

                                    22. gr.
                                    Handveð.
                         1. Heimilt er að stofna til handveðréttar í lausafé.
               2. Handveðréttur öðlast réttarvernd við afhendingu veðsins til
         veðhafa eða aðila sem tekið hefur að sér að hafa umráð veðsins fyrir
      veðhafa þannig að eigandinn sé sviptur möguleikanum á því að hafa veðið
      undir höndum. Það jafngildir afhendingu í þessu sambandi þegar afhentur
   hefur verið lykill að húsnæði þar sem veðið er geymt eða gerðar hafa verið
        aðrar sambærilegar ráðstafanir sem leiða til þess að eigandinn glatar
                             möguleikanum til þess að geta ráðið yfir veðinu.
                      3. Ef veðið er í umráðum annars en eiganda á gildistíma
              veðsetningarinnar öðlast handveðréttur einnig réttarvernd þegar
           umráðamaður hefur fengið tilkynningu um veðsetninguna og um það að
    eigandinn ráði ekki yfir veðinu. Ef umráðamaður neitar að hafa umráð hins
              veðsetta fyrir veðhafa öðlast veðrétturinn ekki réttarvernd við
                                                               tilkynninguna.
               4. Veðsetning á handveðrétti öðlast réttarvernd við það að hið
        veðsetta lausafé er afhent framveðhafa. Reglur 2. og 3. mgr. eiga hér
                                                                  einnig við.

                                    23. gr.
                           Sjálfsvörsluveð í lausafé.
                1. Heimilt er að stofna til sjálfsvörsluveðréttar í einstökum
                                                              lausafjármunum.
            2. Um stofnun sjálfsvörsluveðréttar í lausafé skal gera bréflegan
      gerning. Um réttarvernd slíks veðréttar gilda ákvæði þinglýsingalaga um
                                      réttarvernd sjálfsvörsluveðs í lausafé.
             3. Reglur 20. gr. um yfirtöku veðskuldar eiga við með sama hætti
                                   þegar skráningarskyldu lausafé er afsalað.

                     B. Veð í rekstrartækjum, rekstrarveð.
                                    24. gr.
                             Afmörkun veðréttarins.
         1. Þegar rekstraraðili veðsetur fasteign sem er varanlega útbúin með
     þarfir tiltekins atvinnurekstrar í huga nær veðréttur í fasteigninni, ef
      um það hefur verið samið, einnig til rekstrartækja sem heyra rekstrinum
   til. Veðsetningin gerist samtímis veðsetningu þeirrar eða þeirra fasteigna
                                                 þar sem reksturinn fer fram.
           2. Með rekstrartækjum er átt við vélar, tæki, áhöld, innréttingar,
                                                      innbú og annan útbúnað.
            3. Veðréttur í rekstrartækjum, sem á hvílir söluveð, nær til þess
                         réttar sem veðsali á hverju sinni í viðkomandi hlut.
          4. Veðréttur í rekstrartækjum samkvæmt þessari grein nær hvorki til
       skráningarskylds lausafjár né heldur þeirra verðmæta sem verða veðsett
                               samkvæmt ákvæðum 28., 29., 30., 31. og 32. gr.
           5. Veðrétturinn nær til rekstrartækjanna í heild eins og þau eru á
              hverjum tíma. Ef rekstur veðsala skiptist í fleiri einingar sem
       rekstrarlega séð eru aðskildar og þar sem atvinnureksturinn fer fram í
       fleiri fasteignum en einni er heimilt að veðsetja rekstrartæki hverrar
                                                        einingar sérstaklega.
           6. Eftir að fasteign hefur verið veðsett með rekstrartækjum verður
                    ekki stofnað til veðréttar í rekstrartækjunum einum meðan
                                             rekstrarveðsamningur er í gildi.

                                    25. gr.
                                 Rekstraraðili.
                                                Með rekstraraðila er átt við:

   a.
           sérhvern þann aðila sem hefur með höndum einhvers konar
           atvinnurekstur, svo sem hlutafélag, samvinnufélag, sameignarfélag,
           samlagsfélag eða firma einstaks manns,
   b.
           aðra aðila sem hafa atvinnurekstur með höndum þótt eigi sé
           reksturinn í hagnaðarskyni, svo sem sjúkrahús, barnaheimili,
           skóla, söfn, íþrótta- og afþreyingarstofnanir, félagsmála- og
           mannúðarstofnanir og aðrar álíka stofnanir.

                                    26. gr.
                                  Réttarvernd.
              Rekstrarveð öðlast réttarvernd þegar réttinum er þinglýst ásamt
                               veðrétti í viðkomandi fasteign eða fasteignum.

                                    27. gr.
                        Framsal veðsettra rekstrartækja.
        1. Veðsali getur skipt út eða framselt veðsett rekstrartæki svo lengi
          sem slíkt er í samræmi við eðli rekstrarins eða skerðir ekki að mun
                                                           tryggingu veðhafa.
        2. Eftir að veðhafi hefur komið fram greiðsluáskorun til undirbúnings
      fullnustugerð til innheimtu veðkröfu hefur veðsali ekki lengur rétt til
      þess að skipta út eða framselja rekstrartækin nema fyrir liggi samþykki
                                                                     veðhafa.
          3. Þegar rekstrartæki hafa verið seld í samræmi við ákvæði 1. og 2.
    mgr. þessarar greinar og seljandinn hefur ekki lengur umráð þeirra fellur
                                               veðrétturinn í tækjunum brott.
           4. Ef eigandi veðsettra rekstrartækja hefur umfram þá heimild, sem
        greinir í 1. og 2. mgr., framselt öðrum hið veðsetta öðlast veðhafinn
     veðrétt, sams konar og hann átti í veðandlaginu, í kröfu fyrri eiganda á
      hendur þeim sem við hinu veðsetta tók um endurgjald af hans hálfu fyrir
           það sem af hendi var látið. Sá sem við hinu veðsetta tók bakar sér
    gagnvart veðhafa ábyrgð á kröfu þessari ef hann hefur greitt hana veðsala
   áður en veðréttur í henni var niður fallinn, enda hafi hann vitað eða mátt
       vita að veðsali hafi farið út fyrir heimild skv. 1. mgr. með ráðstöfun
                                                                       sinni.
         5. Um fjárnám í fasteign og rekstrartækjum skv. 24. gr. laga þessara
                          gilda ákvæði [2]42. gr. laga um aðför, nr. 90/1989.

               C. Veð í færanlegum vélbúnaði í verktakastarfsemi.
                                    28. gr.
         1. Rekstraraðila, sem stundar verktakastarfsemi, er heimilt að setja
                að sjálfsvörsluveði einu nafni færanlegan vélbúnað sem heyrir
    atvinnurekstri hans til og ekki er skráningarskyldur sem ökutæki samkvæmt
      umferðarlögum. Skal í veðbréfi greina tegund vélbúnaðar, árgerð og tölu
                                                     eftir því sem kostur er.
                 2. Veðréttur í vélbúnaði skv. 1. mgr. öðlast réttarvernd með
               þinglýsingu á blað eiganda í lausafjárbók í samræmi við ákvæði
                                                             þinglýsingalaga.
            3. Ákvæði 3. og 5. mgr. 24. gr., 25. gr., 26. gr. og ákvæði 1.4.
           mgr. 27. gr. um framsal eiga hér við, eftir því sem við getur átt.

             D. Veð í rekstrartækjum landbúnaðar, búfé og afurðum.
                                    29. gr.
                                 Rekstrartæki.
             1. Við veðsetningu jarðar er heimilt að semja svo um að jörðinni
             skuli fylgja rekstrartæki þau sem notuð eru við atvinnurekstur í
       landbúnaði. Veðsetning rekstrartækjanna gerist þá samtímis veðsetningu
                                                                 jarðarinnar.
        2. Með rekstrartækjum samkvæmt framansögðu er átt við áhöld, vélar og
       tæki, önnur en ökutæki sem skráningarskyld eru samkvæmt umferðarlögum.
           3. Veðréttur í rekstrartækjum landbúnaðar öðlast réttarvernd þegar
                       réttinum er þinglýst ásamt veðrétti í viðkomandi jörð.
           4. Ákvæði 3., 5. og 6. mgr. 24. gr. og 1.5. mgr. 27. gr. eiga hér
               við með sama hætti þegar veðsett eru rekstrartæki landbúnaðar.

                                    30. gr.
                  Bústofn, rekstrarvörur, afurðir og uppskera.
        1. Þeim sem stunda atvinnurekstur í landbúnaði er heimilt að setja að
    sjálfsvörsluveði einu nafni tiltekna flokka bústofns síns. Með bústofni í
    þessu sambandi er t.d. átt við sauðfé, hross og nautgripi; alifugla, svín
                                og loðdýr; seiði, eldisfisk og hafbeitarfisk.
          2. Framleiðendum landbúnaðarvara og öðrum, sem eignast vörur þessar
    til vinnslu eða endursölu til annarra en neytenda, er heimilt að setja að
   sjálfsvörsluveði einu nafni rekstrarvörur, afurðir og uppskeru sem veðsali
                                                          á eða eignast kann.
                  3. Við veðsetningu skv. 1. og 2. mgr. skiptir verkunar- eða
                                                   framleiðslustig ekki máli.
        4. Veðréttur í afurðum og bústofni öðlast réttarvernd með þinglýsingu
          á blað veðsala í lausafjárbók í samræmi við ákvæði þinglýsingalaga.
            5. Um framsal á bústofni, rekstrarvörum, afurðum og uppskeru, sem
      veðsett hefur verið samkvæmt ákvæðum 1. og 2. mgr., gilda einnig, eftir
                því sem við geta átt, ákvæði 1.4. mgr. 27. gr. laga þessara.

   E. Veð í búnaði skipa, afla, sjávarafurðum og rekstrarvörum sjávarútvegs.
                                    31. gr.
                                 Búnaður skipa.
            1. Þeim er veðsetur skip er rétt að semja svo um að skipinu skuli
       fylgja, auk venjulegs fylgifjár, annað lausafé sem ætlað er til nota á
             skipinu, svo sem olíubirgðir þær sem í skipinu eru hverju sinni,
                                     veiðarfæri, skipsbúnaður og önnur áhöld.
                2. Veðsetningin gerist samtímis veðsetningu viðkomandi skips.
    Veðrétturinn öðlast réttarvernd með skráningu á blað veðsala í skipabók í
                                          samræmi við ákvæði þinglýsingalaga.
           3. Ákvæði 3., 5. og 6. mgr. 24. gr. og 1.4. mgr. 27. gr. eiga hér
                                            við, eftir því sem við getur átt.

                                    32. gr.
                        Afli, afurðir og rekstrarvörur.
            1. Útgerðarmönnum, framleiðendum sjávarafurða og þeim sem eignast
    vörur þessar til vinnslu eða endursölu til annarra en neytenda er heimilt
    að setja að sjálfsvörsluveði einu nafni afla, tilgreindar tegundir afurða
                og rekstrarvörur sem veðsali á eða eignast kann eða hefur til
                                                               sölumeðferðar.
        2. Við veðsetningu skv. 1. mgr. skiptir verkunar- eða framleiðslustig
                                                                   ekki máli.
         3. Veðréttur í afla, rekstrarvörum og afurðum öðlast réttarvernd með
              þinglýsingu á blað réttsala í lausafjárbók í samræmi við ákvæði
                                                             þinglýsingalaga.
           4. Við veðsetningu skv. 1. mgr. gilda um framsal ákvæði 1.4. mgr.
                                                        27. gr. laga þessara.

                             F. Veð í vörubirgðum.
                                    33. gr.
                             Afmörkun veðréttarins.
        1. Rekstraraðilum er heimilt að setja að sjálfsvörsluveði vörubirgðir
                                                        atvinnurekstrar síns.
          2. Með vörubirgðum er átt við það sem rekstraraðilinn á eða eignast
                                                                     kann af:

   a.
           hráefni, vörum í vinnslu, fullunnum vörum og verslunarvörum,
   b.
           rekstrarvörum og öðrum vörum sem notaðar eru í atvinnurekstrinum,
   c.
           búnað utan um framleiðsluvörur rekstrarins.

           3. Veðrétturinn má ná til vörubirgða veðsala í heild eða til nánar
       tilgreinds hluta birgðanna sem rekstrarlega séð er aðskilinn frá öðrum
          hlutum þeirra og telja má sjálfstæða heild. Nær veðrétturinn þá til
               vörubirgðanna eða hluta þeirra eins og þær eru á hverjum tíma.
           4. Veðréttur í vörubirgðum nær ekki til þeirra verðmæta sem ákvæði
                                                        28.32. gr. taka til.

                                    34. gr.
                                  Réttarvernd.
               1. Veðréttur í vörubirgðum skv. 33. gr. öðlast réttarvernd með
               þinglýsingu á blað veðsala í lausafjárbók í samræmi við ákvæði
                                                             þinglýsingalaga.
                  2. Um veðrétt í vörubirgðum gilda ákvæði 1.4. mgr. 27. gr.

                                  G. Söluveð.
                                    35. gr.
                       Hverjar kröfur unnt er að tryggja.
          Í tengslum við sölu lausafjár er heimilt að semja um veðrétt í hinu
                                              selda (söluveð) til tryggingar:

   a.
           kröfu seljanda til endurgjaldsins ásamt vöxtum og kostnaði eða
   b.
           láni sem þriðji maður hefur veitt kaupanda til greiðslu kröfu
           þeirrar sem nefnd er í a-lið, í heild eða að hluta, enda hafi
           lánveitandi greitt lánsfjárhæðina beint til seljanda.

                                    36. gr.
                   Hver verðmæti verða ekki sett að söluveði.
           Söluveð verður ekki stofnað í hlutum sem ætlaðir eru til endursölu
       þótt kaupverðið hafi ekki verið greitt. Þetta tekur þó ekki til þeirra
         tilvika þar sem heimilt er að selja hlut eftir að á honum hafa verið
                gerðar endurbætur eða þar sem um er að ræða fylgifé eða hluta
                                                               aðalhlutarins.

                                    37. gr.
                       Bann við framsali og veðsetningu.
         Hlut, sem á hvílir söluveð, má hvorki selja né veðsetja án samþykkis
                                  þess veðhafa sem söluveð á, sbr. þó 36. gr.

                                    38. gr.
                           Réttarvernd og fullnusta.
                  1. Það er skilyrði fyrir réttarvernd samnings um söluveð að
       samningurinn sé gerður skriflega og í síðasta lagi samtímis afhendingu
                                                  söluhlutarins til kaupanda.
                  2. Í samningi verður að greina sérstaklega þau verðmæti sem
      veðrétturinn skal ná til og það kaupverð eða þá lánsfjárhæð sem tryggja
      skal. Ef fleiri hlutir en einn eru keyptir með söluveði í einu lagi nær
      veðrétturinn til allra hlutanna til tryggingar allri þeirri fjárhæð sem
                                                          kaupandinn skuldar.
          3. Ef samið er um söluveð bæði til tryggingar kröfu seljanda og til
    tryggingar láni sem þriðji maður hefur veitt skal líta svo á að veðréttir
                          þessir séu jafnstæðir nema annað leiði af samningi.
        4. Þegar vanskil verða á greiðslu krafna þeirra sem greinir í 35. gr.
              getur veðhafi leitað fullnustu kröfu sinnar með því að krefjast
     nauðungarsölu, enda hafi hann áskilið sér þá heimild í söluveðssamningi.
        Rifti veðhafi söluveðssamningi samkvæmt heimild í veðsamningnum eða á
   grundvelli almennra reglna getur hann krafist afhendingar hins veðsetta úr
                                                               hendi veðsala.

                                    39. gr.
                                  Viðskeyting.
        Söluveð fellur brott ef söluhlutur er skeyttur við fasteign eða annan
          aðalhlut á þann hátt að aðskilnaður mundi leiða til óhóflega mikils
                               kostnaðar eða ósanngjarnrar verðmætisrýrnunar.

                                    40. gr.
                                    Umbætur.
         Söluveð fellur brott ef endurbætur eða tilkostnaður hafa í verulegum
    atriðum breytt eðli söluhlutarins eða verðmæti eftir að hann var afhentur
                                                                    kaupanda.

                                    41. gr.
                                    Fyrning.
         Krafa sú, sem tryggð er með söluveði, fyrnist á fjórum árum frá þeim
    degi er hún varð gjaldkræf. Söluveð til tryggingar slíkri kröfu fellur úr
                                             gildi um leið og krafan fyrnist.

                                    42. gr.
                       Um rétt sem jafna má til söluveðs.
        Ef seljandi eða sá sem veitt hefur lán til kaupa á hlut hefur áskilið
         sér eignarrétt í hinu selda þar til kaupverðið eða lánið er að fullu
          greitt eða hann hefur áskilið sér rétt til þess að taka hlutinn við
     greiðslufall skal með slíkan samning farið sem þar sé um söluveðssamning
                                                                     að ræða.

                                   IV. kafli.
    Samningsveð í viðskiptabréfum, innlausnarbréfum og almennum fjárkröfum.
                               A. Viðskiptabréf.
                                    43. gr.
                  Viðskiptabréf má setja að handveði eða sjálfsvörsluveði. Ef
    viðskiptabréf er sett að handveði gilda um réttarvernd veðsetningarinnar,
            eftir því sem við geta átt, ákvæði 2.4. mgr. 22. gr. Til þess að
    sjálfsvörsluveðréttur í viðskiptabréfi öðlist réttarvernd verður að árita
                                              bréfið sjálft um veðsetninguna.

                               B. Innlausnarbréf.
                                    44. gr.
                       1. Heimilt er að veðsetja kröfur eða réttindi samkvæmt
                              innlausnarbréfi þótt eigi sé það viðskiptabréf.
         2. Veðréttur skv. 1. mgr. öðlast réttarvernd í samræmi við reglur um
          handveð, sbr. ákvæði 2.4. mgr. 22. gr. Veðsetning veðréttar öðlast
                                                  réttarvernd með sama hætti.

                            C. Almennar fjárkröfur.
                                    45. gr.
                  Hverjar almennar fjárkröfur verða veðsettar.
         1. Almenna fjárkröfu, sem maður á á hendur nafngreindum skuldara, er
       heimilt að veðsetja. Hið sama á við um almenna fjárkröfu sem tiltekinn
     aðili kemur til með að eignast á hendur nafngreindum skuldara í sérstöku
                                                              réttarsambandi.
                 2. Með almennri fjárkröfu er átt við fjárkröfu sem hvorki er
                       viðskiptabréfskrafa né krafa samkvæmt innlausnarbréfi.

                                    46. gr.
                                  Réttarvernd.
                 1. Veðréttur í almennum kröfum öðlast réttarvernd við það að
      skuldarinn fær tilkynningu um veðsetninguna, annaðhvort frá veðsala eða
                                                                     veðhafa.
             2. Veðsetning slíks veðréttar öðlast réttarvernd með sama hætti.

                              D. Vörureikningsveð.
                                    47. gr.
        1. Rekstraraðila er heimilt að veðsetja þær almennu kröfur sem hann á
         eða fær í rekstri sínum eða aðgreindum hluta rekstrarins. Er þá eigi
                                     nauðsynlegt að skuldari sé nafngreindur.
        2. Skuldari samkvæmt vörureikningi leysist undan greiðsluskyldu sinni
    með greiðslu til kröfuhafa ef hann hefur ekki fengið tilkynningu um annan
                                                         viðtakanda greiðslu.
                3. Samningur sá, sem nefndur er í 1. mgr., öðlast réttarvernd
   gagnvart þriðja manni við þinglýsingu á blað rekstraraðila í lausafjárbók.
        4. Ákvæði 25. gr. eiga við um samninga samkvæmt þessari grein. Ákvæði
                                                 4. gr.^1) eiga hér ekki við.

   ^1)Svo í Stjtíð., en virðist eiga að vera 3. gr.

                                   V. kafli.
                      Um gildistöku, brottfallin lög o.fl.
                                    48. gr.
        1. Lög þessi öðlast gildi 1. janúar 1998 og eiga við um þá
   veðsamninga sem til er stofnað eftir gildistöku laganna.
        2. Fyrir brot gegn ákvæðum 2. málsl. 4. mgr. 3. gr. laga þessara skal
   refsa skv. 2. tölul. 1. mgr. 250. gr. almennra hegningarlaga nema þyngri
   refsing liggi við samkvæmt öðrum lagaákvæðum.
        3.
        4. Framkvæmd laga þessara heyrir undir dómsmálaráðherra.

References

   Visible links
   1. http://www.althingi.is/dba-bin/lawformpr.pl?lnr=1997075
   2. file://1989090.html#g42
