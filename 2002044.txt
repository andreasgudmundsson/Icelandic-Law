
   --------------------------------------------------------------------------

                              Lög um geislavarnir

                             2002 nr. 44 18. apríl

   --------------------------------------------------------------------------

                 Ferill málsins á Alþingi.   Frumvarp til laga.

  Tóku gildi 7. maí 2002, sjá þó 23. gr. EES-samningurinn: tilskipun 96/29 og
 97/43. Breytt með l. 28/2008 (tóku gildi 1. jan. 2009) og [1]l. 88/2008 (tóku
       gildi 1. jan. 2009 nema brbákv. VII sem tók gildi 21. júní 2008).

                        I. kafli. Markmið og gildissvið.
  1. gr. Lögum þessum er ætlað að tryggja nauðsynlegar öryggisráðstafanir gegn
 geislun frá geislavirkum efnum og geislatækjum í því skyni að takmarka skaðleg
 áhrif hennar. Þess skal gætt að geislun á fólk vegna allrar starfsemi sem lög
    þessi taka til sé eins lítil og unnt er að teknu skynsamlegu tilliti til
                     efnahags- og þjóðfélagslegra aðstæðna.
  Markmiði laganna skal náð með markvissum aðgerðum, m.a. eftirliti með allri
  meðferð geislavirkra efna og geislatækja, athugunum og rannsóknum, vöktun á
      geislavirkum efnum í umhverfi, viðbúnaði við geislavá og fræðslu og
                         leiðbeiningum um geislavarnir.
                             2. gr. Lögin gilda um:
   1. Öryggisráðstafanir gegn geislun við alla starfsemi sem hefur í för með sér
   hættu á geislun á fólk, svo sem við framleiðslu, innflutning, útflutning,
afhendingu, eign, uppsetningu, notkun, meðhöndlun og förgun geislavirkra efna og
                       geislatækja, sbr. 4. mgr. 13. gr.
      2. Öryggisráðstafanir við starfsemi sem leiðir af sér aukna náttúrulega
                            geislun frá umhverfinu.
   3. Öryggisráðstafanir gegn geislun frá geislavirkum efnum og geislatækjum að
     svo miklu leyti sem það er ekki falið öðrum samkvæmt alþjóðasamningum.
      4. Vöktun og rannsóknir vegna geislavirkra efna í umhverfi og matvælum.
          5. [Geislunarlegan þátt viðbúnaðar við hvers kyns geislavá.]^1)
                               ^1)L. 28/2008, 1. gr.
      3. gr. Í lögum þessum er merking eftirfarandi hugtaka sem hér segir:
                     1. Geislun: Jónandi og ójónandi geislun.
   2. Jónandi geislun: Geislun frá geislavirkum efnum, röntgengeislun eða önnur
                 geislun sem hefur hliðstæð líffræðileg áhrif.
    3. Ójónandi geislun: Útfjólublá geislun og allar aðrar rafsegulbylgjur með
    lengri bylgjulengd, svo sem örbylgjur eða aðrar rafsegulbylgjur sem hafa
                hliðstæð líffræðileg áhrif, svo og rafsegulsvið.
        4. Geislatæki: Rafmagnstæki sem mynda geislun, t.d. röntgentæki og
                                  sólarlampar.
    5. Læknisfræðileg geislun: Sérhver geislun einstaklinga til greiningar eða
    meðferðar sjúkdóms, til vísindarannsókna eða í réttarfarslegum tilgangi.
          6. Starfsemi: Starfsemi sem getur valdið geislun einstaklinga.
         7. Geislaálag: Mat á magni geislunar þar sem heilsufarsleg áhætta
                     einstaklings er lögð til grundvallar.
       [8. Leyfishafi: Aðili sem hefur fengið leyfi Geislavarna ríkisins til
notkunar geislavirkra efna eða geislatækja sem gefa frá sér jónandi geislun.]^1)
      [9. ]^1) Ábyrgðarmaður: Starfsmaður með viðeigandi menntun og reynslu,
     tilnefndur af [leyfishafa]^1) til þess að bera í umboði hans ábyrgð á
                     starfseminni hvað varðar geislavarnir.
    [10. ]^1) Gæðatrygging: Sérhver skipulögð og skipuleg aðgerð sem nauðsynleg
   er til að skapa nægilegt traust á því að aðstaða, kerfi, kerfishlutar eða
     aðgerðir virki á fullnægjandi hátt og í samræmi við samþykkta staðla.
       [11. ]^1) Gæðaeftirlit: Sá hluti gæðatryggingar sem tekur til aðgerða
 (skipulagningar, samhæfingar, framkvæmdar) sem ætlað er að viðhalda gæðum eða
 bæta þau. Gæðaeftirlit felur í sér að vakta, meta og halda innan settra marka
öllum einkennandi þáttum fyrir virkni búnaðar sem hægt er að skilgreina, mæla og
                               hafa eftirlit með.
                               ^1)L. 28/2008, 2. gr.

                       II. kafli. Geislavarnir ríkisins.
    4. gr. Geislavarnir ríkisins er stofnun undir yfirstjórn heilbrigðis- og
tryggingamálaráðherra. Stofnunin hefur það hlutverk að annast öryggisráðstafanir
              gegn geislun frá geislavirkum efnum og geislatækjum.
 Ráðherra skipar forstjóra Geislavarna ríkisins til fimm ára í senn. Skal hann
    hafa háskólapróf á starfssviði stofnunarinnar. Forstjóri fer með stjórn
  stofnunarinnar, gætir þess að stofnunin starfi í samræmi við gildandi lög og
          reglugerðir á hverjum tíma og ber ábyrgð á daglegum rekstri.
                   5. gr. Geislavarnir ríkisins skulu annast:
     1. Eftirlit og umsjón með að lögum þessum og reglugerðum og reglum settum
                            samkvæmt þeim sé fylgt.
     2. Hvers konar eftirlit og athuganir sem nauðsynlegar eru samkvæmt lögum
             þessum og reglugerðum eða reglum settum samkvæmt þeim.
   3. Eftirlit með geislaálagi starfsmanna vegna jónandi geislunar og halda skrá
yfir niðurstöður einstaklingsbundins eftirlits fyrir hvern einstakan starfsmann.
   4. Reglubundið mat á heildargeislaálagi almennings af starfsemi sem lög þessi
                                   taka til.
      5. Reglubundið mat á geislaálagi sjúklinga af læknisfræðilegri geislun
                                   hérlendis.
       6. Vöktun og rannsóknir á geislavirkum efnum í matvælum og umhverfi.
    7. Fræðslu um geislavarnir fyrir starfsfólk er vinnur við geislun jafnframt
             því að miðla upplýsingum til almennings og fjölmiðla.
                        8. Rannsóknir á sviði geislavarna.
   9. [Geislunarlegan þátt viðbúnaðar við hvers kyns geislavá, m.a. greiningu á
   ógn af hennar völdum, samhæfingu viðbúnaðar við alþjóðleg viðmið, rekstur
             viðbúnaðar- og geislamælikerfa og annað því tengt.]^1)
      [10. Nauðsynlega mælifræði og varðveislu landsmæligrunna vegna notkunar
                        jónandi geislunar á Íslandi.]^1)
         [11. ]^1) Samvinnu við erlendar stofnanir á sviði geislavarna og
                                 kjarnorkumála.
   [12. ]^1) Önnur atriði er lúta að framkvæmd laga þessara og önnur verkefni á
               sviði geislavarna eftir nánari ákvörðun ráðherra.
 Ráðherra getur falið stofnuninni að fjalla um tiltekin mál eða verkefni skyld
                    þeim verkefnum sem lög þessi fjalla um.
Stofnunin skal undirbúa, sækja um og viðhalda faggildingu vegna tiltekinna þátta
                  rannsókna og eftirlits sem stofnunin annast.
Stofnuninni er heimilt að semja um ákveðna þætti framkvæmdarinnar við aðila sem
                  uppfylla faglegar kröfur er stofnunin gerir.
     Þeir sem hafa með höndum starfsemi sem lög þessi taka til skulu [veita
stofnuninni aðstoð við öflun nauðsynlegra upplýsinga]^1) til þess að mat skv. 4.
                 og 5. tölul. verði eins raunhæft og kostur er.
                               ^1)L. 28/2008, 3. gr.
6. gr. Ráðherra skipar geislavarnaráð til fjögurra ára í senn, en það er fagleg
ráðgjafarnefnd Geislavarna ríkisins um geislavarnir. Skal geislavarnaráð skipað
          þremur mönnum með sérþekkingu á starfssviði stofnunarinnar.

     III. kafli. [Leyfisveitingar og tilkynningar um innflutning o.fl.]^1)
                               ^1)L. 28/2008, 5. gr.
 7. gr. Framleiðsla, innflutningur, [útflutningur],^1) eign, geymsla, afhending
og förgun geislavirkra efna, hvort sem efnin eru hrein, blönduð öðrum efnum eða
byggð í tæki, er háð leyfi Geislavarna ríkisins. Leyfisveiting er háð skilyrðum
er stofnunin setur, m.a. um meðferð geislavirkra efna þegar notkun þeirra lýkur.
Umsóknum um leyfi þessi skal skilað á eyðublöðum stofnunarinnar eða í öðru formi
                            sem stofnunin samþykkir.
    Ekki þarf leyfi vegna geislavirkra efna sé heildarmagn þeirra eða magn á
   massaeiningu undir mörkum er Geislavarnir ríkisins ákveða, né heldur vegna
 sjálflýsandi úra, vasaáttavita, mæla og annarra slíkra tækja er innihalda mjög
    lítið af geislavirkum efnum eftir nánari ákvörðun Geislavarna ríkisins.
         Innflutningur geislatækja sem gefa frá sér jónandi geislun er
     tilkynningarskyldur. [Innflytjendur skulu senda Geislavörnum ríkisins
   tilkynningu eigi síðar en 1. febrúar ár hvert um innflutning og kaupendur
 tilkynningarskyldra tækja á liðnu ári. Innlendir framleiðendur skulu með sama
    hætti senda slíka tilkynningu um innlenda kaupendur tilkynningarskyldra
                                   tækja.]^1)
     Ráðherra getur ákveðið með reglugerð að innflutningur ákveðinna flokka
   geislatækja, sem gefa frá sér ójónandi geislun, skuli tilkynningarskyldur.
                               ^1)L. 28/2008, 4. gr.

           IV. kafli. Mat á gagnsemi og áhættu við notkun geislunar.
   8. gr. Allar nýjar tegundir eða flokkar starfsemi sem geta valdið jónandi
     geislun á fólk skulu metnar fyrir fram með tilliti til efnahagslegrar,
   þjóðfélagslegrar eða annarrar gagnsemi í samanburði við áhættu á skaðlegum
   heilsufarsáhrifum sem geislunin getur haft. Aðilar er hyggjast hefja slíka
     starfsemi skulu senda Geislavörnum ríkisins greinargerð um slíkt mat á
   fyrirhugaðri starfsemi. Óheimilt er að hefja starfsemina fyrr en samþykki
    Geislavarna ríkisins liggur fyrir og að fengnu mati landlæknis þegar um
    læknisfræðilega starfsemi er að ræða. Starfsemi sem þegar fer fram skal
    endurskoða með tilliti til mats skv. 1. málsl. þegar fyrir liggja nýjar
           mikilvægar upplýsingar um gagnsemi hennar eða afleiðingar.

               V. kafli. Notkun geislavirkra efna og geislatækja.
 9. gr. Öll notkun geislavirkra efna og geislatækja skal vera í samræmi við lög
 þessi og reglugerðir og reglur settar samkvæmt þeim. [Notkun geislavirkra efna
  sem ekki falla undir 2. mgr. 7. gr. og geislatækja sem gefa frá sér jónandi
 geislun er háð leyfi Geislavarna ríkisins.]^1) Breytingar á starfsemi sem hafa
áhrif á geislavarnir eru einnig háðar leyfi Geislavarna ríkisins. Leyfisveiting
  er háð skilyrðum sem stofnunin setur. Umsóknum um leyfi þessi skal skilað á
  eyðublöðum stofnunarinnar eða í öðru formi sem stofnunin samþykkir. Sé um að
ræða nýja tegund starfsemi skal sérstaklega gerð grein fyrir mati á notkuninni,
                                  sbr. 8. gr.
Ráðherra getur ákveðið með reglugerð^2) að notkun ákveðinna flokka geislatækja,
              sem gefa frá sér ójónandi geislun, skuli háð leyfi.
                      ^1)L. 28/2008, 6. gr. ^2)Rg. 810/2003.
 10. gr. [Leyfishafi]^1) ber ábyrgð á notkun geislavirkra efna og geislatækja,
svo og að tæki, búnaður og starfsemi öll hvað geislavarnir varðar, sé í samræmi
          við lög þessi og reglugerðir og reglur settar samkvæmt þeim.
  Við starfsemi þar sem notuð er jónandi geislun skal [leyfishafi]^1) tilnefna
  ábyrgðarmann með viðeigandi menntun og reynslu og skal nafn hans, menntun og
reynsla tilkynnt Geislavörnum ríkisins. Tilnefning ábyrgðarmanns er háð samþykki
  Geislavarna ríkisins. Ábyrgðarmaður ber í umboði [leyfishafa]^1) ábyrgð á að
 starfsemin sé í samræmi við lög þessi og reglugerðir og reglur settar samkvæmt
                                     þeim.
    Við starfsemi þar sem notuð er jónandi geislun skal komið upp viðeigandi
                     [gæðaeftirliti]^1) vegna geislavarna.
   Ráðherra setur í reglugerð^2) nánari ákvæði um menntun, reynslu og skyldur
       ábyrgðarmanna og um fyrirkomulag og framkvæmd [gæðaeftirlits].^1)
      ^1)L. 28/2008, 7. gr. ^2)Rg. 626/2003, rg. 640/2003, rg. 809/2003, sbr.
                            920/2003; rg. 811/2003.
  11. gr. Aðilar sem starfa samkvæmt lögum þessum skulu skipuleggja viðeigandi
viðbrögð við geislaslysum og veita upplýsingar um sérstaka áhættuþætti samkvæmt
 nánari reglum er Geislavarnir ríkisins setja. Þeir skulu tilkynna Geislavörnum
     ríkisins tafarlaust ef geislaslys verður, leggja frummat á hugsanlegar
     afleiðingar og gera allar viðeigandi ráðstafanir til þess að takmarka
                               afleiðingar þess.
   12. gr. Geymsla og förgun geislavirkra efna skal ávallt vera í samræmi við
 reglur er Geislavarnir ríkisins setja. Sama gildir um annan úrgang, búnað eða
         umbúðir sem innihalda geislavirk efni eða eru menguð af þeim.
  Þegar tæki eða búnaður sem getur gefið frá sér jónandi geislun er endanlega
   tekinn úr notkun skal það tilkynnt Geislavörnum ríkisins. Á meðan búnaður
  inniheldur geislavirk efni eða getur gefið frá sér jónandi geislun skal hann
vera í öruggri vörslu og sæta eftirliti í samræmi við reglur sem ráðherra setur
 skv. 4. mgr. 10. gr. Geislavörnum ríkisins er heimilt að krefjast förgunar eða
 fjarlægingar geislavirkra efna og geislatækja sem ekki eru lengur í notkun. Sé
 ekki orðið við kröfu stofnunarinnar um förgun eða fjarlægingu innan tiltekins
     frests getur stofnunin annast framkvæmdina á kostnað [leyfishafa].^1)
                               ^1)L. 28/2008, 8. gr.

                     VI. kafli. Geislavarnir á vinnustöðum.
13. gr. Öll geislun starfsmanna og almennings vegna starfsemi sem lög þessi taka
 til skal vera eins lítil og unnt er að teknu skynsamlegu tilliti til efnahags-
                          og þjóðfélagslegra aðstæðna.
 Við starfsemi þar sem unnið er með geislun, jónandi sem ójónandi, skal gripið
til viðeigandi aðgerða til þess að verja starfsfólk og aðra gegn geislun. Þessar
 aðgerðir skulu vera í samræmi við umfang þeirrar áhættu sem um er að ræða. Við
  starfsemi þar sem jónandi geislun er notuð skal hafa viðeigandi eftirlit með
 geislaálagi starfsmanna og annarra er starfseminni tengjast. Starfsmenn skulu
 hafa fullnægjandi menntun og fá starfsþjálfun og fræðslu sem tryggir nægilega
  hæfni og þekkingu á geislavörnum, svo og örugga notkun geislunar. Gestir og
aðrir sem aðgang hafa að vinnustaðnum skulu fá upplýsingar um reglur sem fylgja
                            þarf vegna geislavarna.
  Við starfsemi sem hefur í för með sér aukna náttúrulega jónandi geislun skal
gripið til viðeigandi aðgerða til þess að verja starfsfólk gegn slíkri geislun.
 Ráðherra setur í reglugerð^1) nánari ákvæði um geislavarnir á vinnustöðum, þar
með talið um fyrirkomulag geislavarna og öryggisráðstafana sem draga úr geislun,
  aldursmörk þeirra sem starfa við jónandi geislun, geislunarmörk starfsmanna,
nemenda og almennings, svo og eftirlit með geislaálagi og lækniseftirlit þeirra
   sem starfa við jónandi geislun, flokkun vinnusvæða og aðvörunarmerkingar,
skermun og innréttingu húsnæðis, menntun, starfsþjálfun og fræðslu einstaklinga
             sem nota geislun eða starfa þar sem geislun er notuð.
Um ráðstafanir til að vernda starfsmenn á vinnustöðum gegn skaðlegum áhrifum af
völdum ójónandi geislunar fer samkvæmt lögum um aðbúnað, hollustuhætti og öryggi
                 á vinnustöðum og reglum settum samkvæmt þeim.
   ^1)Rg. 626/2003, rg. 627/2003, rg. 640/2003, rg. 809/2003, sbr. 920/2003; rg.
                                   811/2003.
        14. gr. Um skrá sem Geislavarnir ríkisins halda yfir niðurstöður
 einstaklingsbundins eftirlits með geislun, sbr. 3. tölul. 1. mgr. 5. gr., fer
 samkvæmt lögum um persónuvernd. Niðurstöður skulu varðveittar allan þann tíma
sem starfsmaður verður fyrir jónandi geislun við störf sín og allt þar til hann
verður 75 ára, eða hefði orðið 75 ára, en undir engum kringumstæðum skemur en 30
ár eftir að viðkomandi hættir starfi sem veldur því að hann verður fyrir jónandi
   geislun. Sérstaklega skal gera grein fyrir niðurstöðum sem byggjast ekki á
einstaklingsbundnum mælingum. Geislaálag af geislaslysi skal skráð sérstaklega,
         svo og aðstæður við geislunina og aðgerðir sem gripið var til.
 Niðurstöður einstaklingsbundins eftirlits skulu vera aðgengilegar starfsmanni,
vinnuveitanda hans og trúnaðarlækni svo og heilbrigðisyfirvöldum samkvæmt nánari
                           reglum er ráðherra setur.

                      VII. kafli. Læknisfræðileg geislun.
  15. gr. Ábyrgðarmaður skv. 10. gr. ber ábyrgð á framkvæmd læknisfræðilegrar
   geislunar. Hann skal sjá til þess að þeir einir framkvæmi læknisfræðilega
    geislun sem eru til þess hæfir á grundvelli viðurkenndrar sérmenntunar.
   Við læknisfræðilega geislun skal ábyrgðarmaður eða sá sem hann hefur falið
 framkvæmdina meta hvort notkun geislunar er réttlætanleg að teknu tilliti til
            markmiðs geislunarinnar, einkenna og ástands sjúklings.
Við læknisfræðilega geislun skal ábyrgðarmaður tryggja að geislun sé eins lítil
og unnt er með skynsamlegu tilliti til tilgangs geislunarinnar, tækja og búnaðar
           sem fyrir hendi eru, svo og annarra þátta sem áhrif hafa.
   Á hverjum þeim stað þar sem læknisfræðileg geislun fer fram skal komið upp
   viðeigandi áætlunum um gæðatryggingu og gæðaeftirlit vegna starfseminnar.
Ráðherra setur í reglugerð^1) nánari ákvæði um geislavarnir við læknisfræðilega
  geislun, þ.m.t. viðmið, fyrirkomulag og framkvæmd áætlana um gæðatryggingu.
            ^1)Rg. 626/2003, rg. 640/2003, rg. 809/2003, sbr. 920/2003.
16. gr. Þeir sem hyggjast framkvæma skoðun á hópi fólks, t.d. vegna vísindalegra
 rannsókna, og nota við það jónandi geislun skulu fá til þess leyfi Geislavarna
ríkisins. Óheimilt er að hefja slíka skoðun fyrr en leyfi stofnunarinnar liggur
                      fyrir og að fengnu áliti landlæknis.

         VIII. kafli. Eftirlit með geislatækjum og geislavirkum efnum.
17. gr. Geislavarnir ríkisins annast skv. 5. gr. reglubundið eftirlit með notkun
  geislavirkra efna og geislatækja sem leyfi þarf fyrir samkvæmt lögum þessum.
Starfsmönnum Geislavarna ríkisins er heimill aðgangur að sérhverjum stað þar sem
  geislavirk efni og geislatæki sem gefa frá sér jónandi geislun eru notuð og
   geymd. Þess ber að gæta að eftirlitið valdi sem minnstri röskun á daglegri
                           starfrækslu tækja og efna.
 Vinnueftirlit ríkisins annast eftirlit og gerir ráðstafanir til að koma í veg
 fyrir skaðleg áhrif á starfsmenn vegna ójónandi geislunar í samræmi við ákvæði
laga um aðbúnað, hollustuhætti og öryggi á vinnustöðum og reglur settar samkvæmt
                                     þeim.
    Ráðherra setur í reglugerð^1) nánari ákvæði um fyrirkomulag og framkvæmd
                        eftirlits Geislavarna ríkisins.
     ^1)Rg. 626/2003, rg. 640/2003, rg. 809/2003, sbr. 920/2003; rg. 811/2003.
 18. gr. [Leyfishafar]^1) geislatækja og geislavirkra efna skulu framkvæma þær
  úrbætur sem Geislavarnir ríkisins telja nauðsynlegar innan tiltekins frests,
  ella er heimilt að stöðva frekari notkun tækja og efna þar til úrbætur hafa
                                 verið gerðar.
Sé öryggisútbúnaði stórlega ábótavant skulu Geislavarnir ríkisins stöðva frekari
   notkun geislavirkra efna og geislatækja þar til úrbætur hafa verið gerðar.
                               ^1)L. 28/2008, 9. gr.
19. gr. Skráður [leyfishafi]^1) geislavirks efnis eða geislatækis sem gefur frá
  sér jónandi geislun skal greiða gjald fyrir reglubundið eftirlit Geislavarna
 ríkisins, sbr. 17. gr., fyrir mat á umsóknum um leyfi, [sbr. 7. og 9. gr.],^1)
svo og fyrir eftirlit með geislaálagi starfsfólks, sbr. 3. tölul. 1. mgr. 5. gr.
  Ráðherra setur gjaldskrá vegna eftirlitsins að fengnum tillögum Geislavarna
        ríkisins. Gjaldskráin skal taka mið af kostnaði við eftirlitið.
                              ^1)L. 28/2008, 10. gr.

            IX. kafli. [Uppsetning og viðgerðir á geislatækjum.]^1)
                              ^1)L. 28/2008, 12. gr.
                                  20. gr. ^1)
[Viðgerðir og uppsetningar á geislatækjum sem gefa frá sér jónandi geislun mega
   þeir einir annast sem uppfylla kröfur Geislavarna ríkisins um þekkingu og
  reynslu. Þeir sem taka að sér uppsetningu slíkra geislatækja skulu tilkynna
  Geislavörnum ríkisins um uppsetninguna innan fjögurra vikna frá því að henni
                                   lýkur.]^1)
[Þeir sem taka að sér að setja upp slík geislatæki eða gera við þau skulu ganga
úr skugga um að öryggisbúnaður tækjanna sé í samræmi við lög og reglugerðir eða
 aðrar reglur settar samkvæmt þeim og tilkynna Geislavörnum ríkisins tafarlaust
                              ef svo er ekki.]^1)
                              ^1)L. 28/2008, 11. gr.

                             X. kafli. Ýmis ákvæði.
21. gr. Ráðherra setur með reglugerð^1) nánari ákvæði um framkvæmd laga þessara
 og um starfsemi Geislavarna ríkisins, svo og gjaldskrá fyrir þjónustumælingar
           Geislavarna ríkisins, að fengnum tillögum stofnunarinnar.
   ^1)Rg. 626/2003, rg. 627/2003, rg. 640/2003, rg. 809/2003, sbr. 920/2003; rg.
                            810/2003, rg. 811/2003.
22. gr. Brot á ákvæðum laga þessara varða fésektum eða fangelsi allt að tveimur
          árum nema þyngri refsing liggi við samkvæmt öðrum lögum. ^1)
                            ^1)[2]L. 88/2008, 233. gr.
 23. gr. Lög þessi öðlast þegar gildi en 1. janúar 2003 að því er varðar ákvæði
um ójónandi geislun, viðbúnað skv. 9. tölul. 1. mgr. 5. gr. og faggildingu skv.
  3. mgr. 5. gr. Eftirlitsþáttur laganna skal endurskoðaður innan fimm ára frá
                                  gildistöku.

References

   Visible links
   1. file://2008088.html
   2. file://2008088.html#g233
