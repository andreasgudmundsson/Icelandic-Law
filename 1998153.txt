
   --------------------------------------------------------------------------

                                                   Lög um byggingarsamvinnufélög

                           1998 nr. 153 28. desember

   --------------------------------------------------------------------------

                                     1. gr.
                Tilgangur byggingarsamvinnufélaga er að reisa íbúðarhús fyrir
         félagsmenn sína til eigin afnota á sem hagkvæmastan hátt ásamt öðrum
   byggingum sem teljast vera í eðlilegum tengslum við íbúðarhúsnæðið og reka
     lánastarfsemi vegna félagsmanna sinna. Tilgangur byggingarsamvinnufélags
                                         getur enn fremur verið eftirfarandi:

   a.
           Að eiga aðild að fyrirtækjum með takmarkaðri ábyrgð, svo sem
           samvinnusamböndum samkvæmt [2]lögum nr. 22/1991, um samvinnufélög,
           og hlutafélögum, enda starfi hlutaðeigandi fyrirtæki á sviði
           byggingariðnaðar eða að öðrum verkefnum sem mikilvæg verða að
           teljast fyrir byggingarsamvinnufélagið.
   b.
           Að útvega lán til byggingarframkvæmda þeirra sem félagið annast.

                     Félag, sem ákvæði þessara laga taka til, skal hafa orðið
          byggingarsamvinnufélag í nafni sínu og jafnframt er öðrum félögum
                                                 óheimilt að bera slík heiti.

                                     2. gr.
                   Um félagsstofnun, skrásetningu, félagsstjórn og félagsslit
      byggingarsamvinnufélags fer, eftir því sem við getur átt, eftir ákvæðum
         [3]laga nr. 22/1991, um samvinnufélög, sjá þó 2. og 3. mgr. þessarar
       greinar. Lágmarksfjöldi stofnenda sé 10 manns, en í sveitarfélögum með
   yfir 15 þúsund íbúum skal lágmarksfjöldi stofnenda vera 50 manns. Óheimilt
    er að skrásetja byggingarsamvinnufélag fyrr en samþykktir þess hafa verið
       staðfestar af félagsmálaráðuneytinu. Skal ráðuneytið gera fyrirmynd að
    samþykktum er miði m.a. að því að ákvæði um réttindi og skyldur einstakra
         félagsmanna og byggingarflokka, svo og ákvæði um fjárhagsáætlanir og
                             tilhögun byggingarframkvæmda, verði sem skýrust.
              Ef tvö eða fleiri byggingarsamvinnufélög óska að sameinast skal
     stjórnum hlutaðeigandi félaga skylt að kynna félagsmönnum á fullnægjandi
                                   hátt að tillaga um sameiningu liggi fyrir.
                Tillagan skal rædd á tveimur almennum félagsfundum og skoðast
     samþykkt ef ^2/[3] atkvæðisbærra fundarmanna á síðari fundinum samþykkja
     tillöguna, enda séu fundirnir lögmætir samkvæmt samþykktum hlutaðeigandi
    félags. Nú næst ekki tilskilinn meiri hluti í öðru eða einu þeirra félaga
             sem í hlut á og er tillagan þá felld að því er það félag varðar.

                                     3. gr.
                   Byggingarsamvinnufélagi sé aflað fjár á eftirfarandi hátt:

   a.
           Með árlegu gjaldi í rekstrarsjóð félagsins sem ákveðið skal í
           samþykktum þess og sé sjóði þessum varið til að standa straum af
           rekstrarkostnaði félagsins. Kostnaður við að reisa nýjar
           byggingar, þar með talinn kostnaður af auknum rekstri meðan á
           undirbúningi byggingarframkvæmda og byggingarframkvæmdunum sjálfum
           og uppgjöri þeirra stendur, telst ekki rekstrarkostnaður í þessu
           sambandi.
   b.
           Með varasjóðstillagi er nemi allt að 1% af byggingarkostnaði
           hverrar íbúðar. Til varasjóðs skulu enn fremur renna aðrar tekjur
           byggingarsamvinnufélags en þær sem samkvæmt ákvæðum laga þessara
           renna í stofn- og rekstrarsjóð. Nánari ákvæði um ráðstöfun
           varasjóðs skulu sett í reglugerð.
   c.
           Stjórn félagsins getur ákveðið að afla félaginu fjár með frjálsu
           framlagi hvers félagsmanns í stofnsjóð sem nemur minnst ^1/[5]
           hluta andvirðis þess húsnæðis sem ákveðið verð ur að félagið komi
           upp fyrir hann og færist á nafn hans og er séreign hans.
           Stofnsjóðsinnstæður félagsmanna skulu geymdar í Íbúðalánasjóði eða
           innlánsstofnunum. Vaxtakjör skulu vera þau sömu og eru á
           ársinnstæðubókum innlánsstofnana á innstæðutímum.
           Stofnsjóðsinnstæður félagsmanna endurgreiðast að viðbættum vöxtum
           þegar framkvæmdir hefjast í byggingarflokki sem þeir eiga aðild að
           og ganga þá ásamt vöxtunum upp í byggingarkostnað.
           Stofnsjóðsinnstæður, sem ekki hafa verið endurgreiddar, falla til
           útborgunar við andlát félagsmanns, við gjaldþrot og við úrsögn úr
           félaginu, enda hafi hann fullnægt öllum skuldbindingum sínum við
           það.

                                     4. gr.
        Byggingarsamvinnufélag skal gera byggingarsamning við félagsmenn áður
                   en framkvæmdir hefjast. Í samningnum skal m.a. kveðið á um
    greiðslutilhögun, afhendingartíma og viðurlög við vanefndum. Þar skal enn
   fremur kveðið á um rétt félagsmanna byggingarflokksins til að fylgjast með
                            framkvæmdum á byggingarstigi og vera með í ráðum.
         Þegar nýr byggingarflokkur er stofnaður skulu þeir sem aðild eiga að
     honum kjósa þrjá menn úr sínum hópi til þess að fylgjast með framkvæmdum
     og fjárreiðum byggingarflokksins. Þessir menn skulu hafa aðgang að öllum
     gögnum félagsins varðandi þeirra byggingarflokk og hafa rétt til að vera
         viðstaddir opnun tilboða og fylgjast með samningum við verktaka. Enn
   fremur skulu þeir ásamt löggiltum endurskoðanda yfirfara öll fylgiskjöl og
       árita reikninga byggingarflokksins. Þannig frágengnir skulu reikningar
              lagðir fyrir fund viðkomandi byggingarflokks til staðfestingar.
       Félagsstjórn úrskurðar um skiptingu byggingarkostnaðar milli einstakra
   íbúðareigenda í samræmi við ákvæði byggingarsamnings og almennar reglur ef
                                                                     til eru.
           Nú óska fleiri félagsmenn að gerast aðilar að byggingarsamningi en
     unnt er að sinna og skal þá umsækjendum raðað eftir því í hvaða röð þeir
       uppfylltu skilyrði um stofnsjóðseign þannig að þeir sem fyrr uppfylltu
   skilyrðið gangi fyrir hinum sem fullnægðu því síðar. Næst á eftir þeim sem
   fullnægt hafa settum skilyrðum koma þeir sem að vísu hafa lagt í stofnsjóð
     en ekki enn eignast tilskilinn ^1/[5] hluta andvirðis húsnæðis í sjóðnum
     þannig að þeir sem eiga meiri stofnsjóðseign ganga fyrir hinum sem minna
         eiga í stofnsjóði. Annars ganga að öðru jöfnu þeir fyrir um rétt til
                                           húsnæðis sem fyrr gengu í félagið.
                 Nú hættir þátttakandi í byggingarflokki við að byggja íbúð á
    framkvæmdatímanum eða þarf að selja íbúðina áður en fimm ár eru liðin frá
    lóðarúthlutun og yfirtekur þá félagið eignarhluta hans í framkvæmdunum og
      endurgreiðir framlag hans að viðbættum innlánsvöxtum eins og þeir eru á
                                                                hverjum tíma.
           Skal þá sá félagsmaður sem næstur er á umsóknalista um íbúðir taka
    við byggingarréttinum á kostnaðarverði að viðbættum fjármagnskostnaði sem
                                              leiða kann af eigendaskiptunum.

                                     5. gr.
                  Byggingarsamvinnufélag annast byggingarframkvæmdir í umboði
    félagsmanna hlutaðeigandi byggingarflokks, þar með talda samningagerð við
       verktaka og aðra í sambandi við þær. Kemur stjórn félagsins fram fyrir
      hönd íbúðareiganda í málum sem rísa kunna í sambandi við framkvæmdirnar
         uns íbúðirnar hafa verið afhentar og er henni heimilt að taka að sér
      málarekstur á síðara stigi ef íbúðareigendur bera fram skriflega beiðni
        þess efnis. Kostnaður við málaferli og úrbætur telst til sameiginlegs
   kostnaðar félagsmanna í hlutaðeigandi byggingarflokki og skal jafnað niður
    á íbúðirnar eftir eignarhlutföllum. Heimilt er þó að ákveða að varasjóður
       félagsins taki þátt í slíkum kostnaði allt að þeirri fjárhæð sem nemur
                        framlagi hlutaðeigandi byggingarflokks til varasjóðs.

                                     6. gr.
              Ákveðið skal í samþykktum byggingarsamvinnufélags að enginn sem
    fengið hefur íbúð að tilhlutan félagsins megi selja hana fyrstu fimm árin
     frá lóðarúthlutun nema stjórnin hafi áður hafnað forkaupsrétti félagsins
     vegna, enda hafi lokauppgjör farið fram. Söluverð íbúðar, hversu oft sem
     eigendaskipti kunna að verða, má á fimm ára tímabilinu aldrei vera hærra
            en kostnaðarverð hennar að viðbættri verðhækkun samkvæmt vísitölu
       byggingarkostnaðar, en að frádreginni hæfilegri fyrningu samkvæmt mati
                                                            dómkvaddra manna.
        Nú neytir stjórn byggingarsamvinnufélags eigi forkaupsréttar og er þá
         eiganda heimilt að selja eignina hverjum þeim manni sem félagsstjórn
                          samþykkir, en þó verður kaupandi að gerast félagi í
         byggingarsamvinnufélaginu og hlíta samþykktum þess. Ekkja eða ekkill
   látins félagsmanns, börn hans og tengdabörn hafa forkaupsrétt að eigninni,
                                                  enda gerist þau félagsmenn.
             Þrátt fyrir ákvæði 2. mgr. getur ráðherra heimilað eftir tillögu
                    viðkomandi byggingarflokks og að fenginni umsögn stjórnar
            byggingarsamvinnufélags að byggingarflokkur sem heild segi sig úr
     félaginu. Slík úrsögn úr byggingarsamvinnufélagi getur þó aldrei átt sér
         stað fyrr en fimm árum eftir að byggingarsamvinnufélagið hefur lokið
        framkvæmdum, enda hafi uppgjör byggingarflokksins farið fram og allir
                                 byggjendur hans séu skuldlausir við félagið.
                    Enda þótt heimild skv. 3. mgr. verði veitt geta einstakir
     íbúðareigendur eftir sem áður verið félagar í byggingarsamvinnufélaginu,
                enda komi fram sérstök viljayfirlýsing þeirra þar að lútandi.

                                     7. gr.
               Íbúðalánasjóður skal vera stjórnum byggingarsamvinnufélaga til
    aðstoðar og leiðbeiningar við byggingarframkvæmdir og undirbúning þeirra,
                                                       enda komi gjald fyrir.

                                     8. gr.
            Félagsmálaráðherra setur með reglugerð nánari ákvæði um framkvæmd
                                                                laga þessara.

                                     9. gr.
                                       Lög þessi öðlast gildi 1. janúar 1999.

                            Ákvæði til bráðabirgða.
                                       I.
             Við gildistöku laga um húsnæðismál skal Íbúðalánasjóður taka við
     réttindum og skyldum Húsnæðisstofnunar ríkisins, Byggingarsjóðs ríkisins
                          og Byggingarsjóðs verkamanna samkvæmt lögum þessum.

                                      II.
               Við gildistöku laga þessara skal félagsmálaráðherra láta kanna
        starfshætti byggingarsamvinnufélaga og eftirlit með fjármálastarfsemi
   slíkra félaga. Að slíkri könnun lokinni skal ráðherra vinna að endurskoðun
                                         löggjafar um byggingarsamvinnufélög.

References

   Visible links
   1. http://www.althingi.is/dba-bin/lawformpr.pl?lnr=1998153
   2. file://1991022.html
   3. file://1991022.html
