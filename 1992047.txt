
   --------------------------------------------------------------------------

                                                Lög um almenna fullorðinsfræðslu

                              1992 nr. 47 1. júní

   --------------------------------------------------------------------------

                                   I. kafli.
                             Markmið og gildissvið.
                                     1. gr.
                                                   Markmið laga þessara er að

   a.
           stuðla að jafnrétti fullorðinna til að afla sér menntunar án
           tillits til búsetu, aldurs, kyns, starfs eða fyrri menntunar,
   b.
           fullorðnir hafi hliðstæð tækifæri til náms og nemendur í grunn- og
           framhaldsskólum,
   c.
           skapa fullorðnum skilyrði til aukins þroska og alhliða menntunar
           sem nýtist í starfi, fjölskyldulífi og tómstundum og stuðlar að
           virkri þátttöku einstaklingsins í samfélaginu,
   d.
           skapa, í samræmi við fjárveitingar á hverjum tíma, fræðsluaðilum
           skilyrði til að þeir geti boðið þátttakendum viðunandi nám og
           námsaðstöðu.

                                     2. gr.
                                       Lög þessi taka til eftirfarandi þátta:

   a.
           Náms á grunn-, framhalds- eða háskólastigi sem skipulagt er
           sérstaklega fyrir fullorðna og ekki er fjallað um í öðrum lögum.
   b.
           Almennrar lýðfræðslu og tómstundanáms sem ekki fellur undir a-lið.
   c.
           Þróunarstarfs innan almennrar fullorðinsfræðslu.

                                   II. kafli.
                         Yfirstjórn fullorðinsfræðslu.
                                     3. gr.
          Menntamálaráðherra skipar 13 manna fullorðinsfræðsluráð til tveggja
                   ára. Í ráðið skal skipa á eftirfarandi hátt: Einn fulltrúa
          menntamálaráðuneytisins, einn tilnefndan af félagsmálaráðherra, tvo
             tilnefnda af samtökum atvinnurekenda, þrjá tilnefnda af samtökum
   launafólks, þrjá fulltrúa þeirra aðila sem hafa á hendi fullorðinsfræðslu,
                einn tilnefndan af Samtökum sveitarfélaga, einn tilnefndan af
             Öryrkjabandalaginu. Menntamálaráðherra skipar formann ráðsins án
              tilnefningar. Kveða skal nánar á um skipan ráðsins í reglugerð.
                   Kostnaður við fullorðinsfræðsluráð greiðist úr ríkissjóði.

                                     4. gr.
                                        Verkefni fullorðinsfræðsluráðs eru að

   a.
           vera stjórnvöldum til ráðuneytis um meginstefnu og áhersluþætti í
           fullorðinsfræðslu, jafnt starfsmenntun samkvæmt sérstökum lögum
           sem almenna fullorðinsfræðslu,
   b.
           afla gagna og miðla upplýsingum um fullorðinsfræðslu í landinu og
           erlendis,
   c.
           beita sér fyrir samræmdu faglegu mati á námskeiðum,
   d.
           stuðla að samstarfi milli skóla og annarra sem hafa á hendi
           fullorðinsfræðslu,
   e.
           beita sér fyrir menntun kennara og leiðbeinenda fyrir fullorðna,
   f.
           sjá um önnur verkefni er ráðherra felur ráðinu eða það sjálft
           telur nauðsynlegt að vinna að.

                                  III. kafli.
                     Skipulag almennrar fullorðinsfræðslu.
                                     5. gr.
                       Menntamálaráðherra skipar fimm menn í nefnd um almenna
          fullorðinsfræðslu, þar af skulu að minnsta kosti fjórir eiga sæti í
             fullorðinsfræðsluráði. Menntamálaráðherra skipar formann úr hópi
                      nefndarmanna. Skipunartími nefndarinnar er hinn sami og
                                                       fullorðinsfræðsluráðs.
                 Kostnaður við nefnd um almenna fullorðinsfræðslu greiðist úr
                                                                  ríkissjóði.

                                     6. gr.
                         Verkefni nefndar um almenna fullorðinsfræðslu eru að

   a.
           vera menntamálaráðuneyti og fræðsluaðilum til ráðuneytis um
           framkvæmd almennrar fullorðinsfræðslu,
   b.
           vera tengiliður menntamálaráðuneytis við fræðsluaðila,
   c.
           fara með stjórn menntunarsjóðs fullorðinna og annast
           styrkveitingar úr sjóðnum, sbr. 12. gr. laga þessara,
   d.
           stuðla að útgáfu og samnýtingu námsefnis og beita sér fyrir útgáfu
           upplýsingarita á sviði almennrar fullorðinsfræðslu.

                                     7. gr.
            Nemandi, sem lokið hefur námi utan hins almenna skólakerfis, sbr.
   [2]lög um skólakerfi nr. 55/1974, getur fengið það metið til námseininga í
    skólakerfinu samkvæmt reglum sem menntamálaráðuneytið setur. Vitnisburður
      um námsárangur utan skólakerfisins skal metinn jafngildur vitnisburði á
                               hliðstæðu skólastigi hins almenna skólakerfis.
                Vísa má ágreiningi um námsmat til menntamálaráðuneytisins til
                             úrskurðar. Niðurstaða ráðuneytisins er bindandi.

                                     8. gr.
        Við skipulagningu og framkvæmd almennrar fullorðinsfræðslu skal tekið
    tillit til sérþarfa þeirra sem vegna frávika frá eðlilegum þroskaferli og
          vegna sjúkdóma eða hvers konar fötlunar geta ekki notið venjulegrar
                                                             fræðsluskipunar.

                                     9. gr.
         Skólahúsnæði og aðstaða í skólum í eigu opinberra aðila skal að öðru
    jöfnu standa fræðsluaðilum til boða á þeim tímum þegar almenn kennsla eða
   starf í skólanum liggur niðri. Fræðsluaðila ber að semja um slík afnot við
      stjórnendur skóla og þá aðila sem eru ábyrgir fyrir rekstri skólans. Um
       skiptingu kostnaðar og aðra notkun skólahúsnæðis til fullorðinsfræðslu
                                               skal setja ákvæði í reglugerð.

                                    10. gr.
            Sá sem hefur með höndum almenna fullorðinsfræðslu og fær til þess
     fjárstuðning samkvæmt lögum þessum ber ábyrgð á þeirri fræðslu sem veitt
    er og að farið sé eftir gildandi lögum og reglugerðum. Kveða skal nánar á
                                                  um þennan þátt í reglugerð.

                                   IV. kafli.
                                    Fjármál.
                                    11. gr.
                  Stofna skal menntunarsjóð fullorðinna. Tekjur sjóðsins eru:

   a.
           Framlag ríkissjóðs á fjárlögum ár hvert.
   b.
           Aðrar tekjur er sjóðurinn kann að hafa, t.d. með útgáfu og sölu á
           námsefni eða annarri þjónustu.

          Menntunarsjóður fullorðinna er í umsjón menntamálaráðuneytis. Nefnd
        um almenna fullorðinsfræðslu er jafnframt stjórn sjóðsins. Nánar skal
                                  kveðið á um starfsemi sjóðsins í reglugerð.

                                    12. gr.
              Stjórn menntunarsjóðs fullorðinna úthlutar styrkjum úr sjóðnum.
         Fræðsluaðili er njóta vill styrks úr menntunarsjóði sækir um það til
     sjóðstjórnar. Hann skal leggja fram áætlun um þá fræðslu sem hann hyggst
       bjóða á komandi missiri, fyrir 1. júní vegna haustmissiris og fyrir 1.
             nóvember vegna vormissiris. Heimilt er að áskilja í reglugerð að
      fræðsluaðili fullnægi tilteknum skilyrðum til að geta fengið styrk, svo
          sem um námsaðstöðu, kennslukrafta eða námsefni. Heimilt er að veita
                                      tiltekinni menntun forgang að styrkjum.
                                        Styrki til fullorðinsfræðslu má veita

   a.
           fræðsluaðilum,
   b.
           fjölmiðlum eða fræðsluaðila er samvinnu hefur við fjölmiðil um
           verkefni á sviði almennrar fullorðinsfræðslu,
   c.
           til þróunarverkefna og útgáfu á vegum nefndar um almenna
           fullorðinsfræðslu eða fræðsluaðila,
   d.
           til annarra verkefna á sviði almennrar fullorðinsfræðslu samkvæmt
           ákvörðun sjóðstjórnar.

                    Nánari ákvæði um úthlutun styrkja skal setja í reglugerð.

                                    13. gr.
         Námsefni, sem samið er með tilstyrk menntunarsjóðs fullorðinna, skal
     vera öðrum fræðsluaðilum til frjálsra afnota, enda beri þeir ábyrgð á að
                   notkun þeirra á efninu brjóti ekki í bága við höfundarétt.

                                    14. gr.
         Fræðsluaðilum, sem rétt eiga á styrk samkvæmt lögum þessum, er skylt
         að veita menntamálaráðuneytinu upplýsingar um það nám sem í boði er.
                               Nánari ákvæði um þetta skal setja í reglugerð.

                                   V. kafli.
                         Um gildistöku og reglugerðir.
                                    15. gr.
           Menntamálaráðherra setur nánari ákvæði um framkvæmd laga þessara í
        reglugerð, þar á meðal um afmörkun og gildissvið, að fengnum tillögum
                                        nefndar um almenna fullorðinsfræðslu.

                                    16. gr.
                                                Lög þessi öðlast þegar gildi.
             Lögin skal endurskoða eigi síðar en þremur árum eftir gildistöku
                                                                      þeirra.

References

   Visible links
   1. http://www.althingi.is/dba-bin/lawformpr.pl?lnr=1992047
   2. file://1974055.html
