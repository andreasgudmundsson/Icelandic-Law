
   --------------------------------------------------------------------------

                                                            Lög um gjaldeyrismál

                           1992, nr. 87, 17. nóvember

   --------------------------------------------------------------------------

                                     1. gr.
           Í lögum þessum hafa eftirfarandi orð merkingu sem hér segir:

           Innlendur aðili merkir:

                        1. sérhvern mann sem hefur fasta búsetu hér á landi
                        samkvæmt lögum um lögheimili án tillits til
                        ríkisfangs; sama á við um íslenskan ríkisborgara og
                        skyldulið hans sem hefur búsetu erlendis en gegnir
                        störfum þar á vegum íslenska ríkisins við sendiráð,
                        fastanefnd eða ræðismannsskrifstofu og tekur laun úr
                        ríkissjóði eða er starfsmaður alþjóðastofnunar sem
                        Ísland er aðili að;
                        2. sérhvern lögaðila sem skráður er til heimilis hér
                        á landi á lögmæltan hátt, telur heimili sitt hér á
                        landi samkvæmt samþykktum sínum eða ef raunveruleg
                        framkvæmdastjórn hans er hér á landi; hérlend útibú
                        lögaðila, sem heimili eiga erlendis, teljast til
                        innlendra aðila.

           Erlendur aðili merkir alla aðra aðila en innlenda.
           Innlendur gjaldeyrir merkir íslenska peningaseðla, slegna peninga,
           tékka og aðrar ávísanir, víxla og önnur greiðslufyrirmæli sem
           hljóða upp á greiðslu í íslenskum krónum, minnispeninga, gull,
           silfur og aðra dýra málma ef þeir eru notaðir sem gjaldmiðill í
           viðskiptum hér á landi.
           Erlendur gjaldeyrir merkir erlenda peningaseðla, slegna peninga,
           tékka og aðrar ávísanir, víxla og önnur greiðslufyrirmæli sem
           hljóða upp á greiðslu í erlendri mynt, minnispeninga, gull, silfur
           og aðra dýra málma ef þeir eru notaðir sem gjaldmiðill í
           viðskiptum erlendis.
           Gjaldeyrisviðskipti merkja það að skipta innlendum gjaldeyri fyrir
           erlendan, erlendum gjaldeyri fyrir innlendan eða einum erlendum
           gjaldeyri fyrir annan eða reikningsviðskipti sem eru ígildi þess
           að erlendur gjaldeyrir sé látinn af hendi eða móttekinn.
           Fjármagnshreyfingar merkja yfirfærslu eða flutning á fjármunum
           milli landa sem tengjast:

                        1. beinum fjárfestingum,
                        2. útgáfu á og viðskiptum með hlutabréf, skuldabréf,
                        víxla, hlutdeildarskírteini verðbréfasjóða og önnur
                        langtíma- eða skammtímaverðbréf,
                        3. lánveitingum, lántökum og greiðslu eða móttöku
                        afborgana af lánum,
                        4. veitingu ábyrgða og hvers konar greiðslutrygginga,
                        5. opnun bankareikninga og notkun þeirra,
                        6. framvirkum viðskiptum, viðskiptum með valrétt
                        (valkvæðum viðskiptum) og gjaldmiðla- og
                        vaxtaskiptum,
                        7. yfirfærslu á fjármunum einstaklinga og
                        fjölskyldna.

           Skammtímahreyfingar fjármagns merkja fjármagnshreyfingar milli
           landa sem tengjast:

                        1. útgáfu á og viðskiptum með skuldabréf og víxla með
                        lokagjalddaga allt að einu ári frá útgáfudegi og
                        önnur slík skammtímaverðbréf,
                        2. útgáfu á og viðskiptum með hlutdeildarskírteini
                        verðbréfasjóða sem fjárfesta í skammtímaverðbréfum,
                        3. lánveitingum og lántökum til skemmri tíma en eins
                        árs,
                        4. innleggi á og úttekt af reikningum í
                        innlánsstofnunum.

           Jafnframt teljast til skammtímahreyfinga fjármagns inn- og
           útflutningur skammtímaverðbréfa og önnur hliðstæð viðskipti.
           Langtímahreyfingar fjármagns merkja allar aðrar
           fjármagnshreyfingar en skammtímahreyfingar fjármagns.
           Bein fjárfesting merkir fjárframlag eða annað framlag til eigin
           fjár atvinnufyrirtækis eða kaup á eignarhlut til að öðlast virk
           áhrif á stjórn þess. Langtímalán frá eigendum fyrirtækis til
           fyrirtækisins teljast einnig bein fjárfesting.
           Óbein fjárfesting merkir alla aðra fjárfestingu en beina
           fjárfestingu, einkum fjárfestingu í verðbréfum sem er fyrst og
           fremst til þess ætluð að ávaxta fé en ekki til að öðlast virk
           áhrif á stjórn fyrirtækis.
           Innlend verðbréf merkja hvers konar framseljanleg kröfuréttindi
           sem innlendur aðili gefur út, svo sem hlutabréf, arðmiða,
           skuldabréf, vaxtamiða, hlutdeildarskírteini í verðbréfasjóði, svo
           og framseljanleg skilríki fyrir eignarréttindum að öðrum eignum en
           fasteignum eða einstökum lausafjármunum.
           Erlend verðbréf merkja hvers konar framseljanleg kröfuréttindi sem
           erlendur aðili gefur út, svo sem hlutabréf, arðmiða, skuldabréf,
           vaxtamiða, hlutdeildarskírteini í verðbréfasjóði, svo og
           framseljanleg skilríki fyrir eignarréttindum að öðrum eignum en
           fasteignum eða einstökum lausafjármunum.

                                     2. gr.
           Gjaldeyrisviðskipti vegna inn- og útflutnings vöru og þjónustu
   skulu vera óheft, svo og fjármagnshreyfingar og gjaldeyrisviðskipti vegna
   þeirra, nema annað sé ákveðið í lögum.

                                     3. gr.
           Seðlabanka Íslands er heimilt, þrátt fyrir ákvæði 2. gr., að
   ákveða að höfðu samráði við viðskiptaráðuneytið að takmarka eða stöðva í
   allt að sex mánuði einhverja eða alla eftirtalda flokka fjármagnshreyfinga
   ef skammtímahreyfingar fjármagns til og frá landinu valda að mati bankans
   óstöðugleika í gengis- og peningamálum:

           1. Viðskipti með skammtímaverðbréf.
           2. Innlegg á og úttektir af reikningum í innlánsstofnunum.
           3. Viðskipti með hlutdeildarskírteini verðbréfasjóða sem fjárfesta
           í skammtímaverðbréfum.
           4. Lánveitingar og lántökur til skemmri tíma en eins árs sem ekki
           tengjast milliríkjaviðskiptum með vöru og þjónustu.
           5. Inn- og útflutningur skammtímaverðbréfa og innlends og erlends
           gjaldeyris.
           6. Aðrar skammtímahreyfingar fjármagns hliðstæðar þeim sem taldar
           eru upp í 1.--5. tölul.

                                     4. gr.
           Viðskiptaráðherra er heimilt, þrátt fyrir ákvæði 2. gr., að ákveða
   í reglugerð að takmarkanir gildi um gjaldeyrisviðskipti vegna einhverra
   eða allra eftirtalinna flokka fjármagnshreyfinga, enda sé gætt ákvæða laga
   um fjárfestingu erlendra aðila í atvinnurekstri, laga um eignarrétt og
   afnotarétt fasteigna og alþjóðlegra samninga sem Ísland er aðili að:

           1. Beinar fjárfestingar erlendra aðila í atvinnurekstri hér á
           landi.
           2. Viðskipti erlendra aðila með hlutabréf í innlendum fyrirtækjum.
           3. Fasteignakaup erlendra aðila hér á landi.

           Slíkar takmarkanir mega þó ekki ná til flutnings fjár í eigu
   erlends aðila frá landinu við sölu á eignarhlut eða slit atvinnufyrirtækis
   eða sölu fasteignar hér á landi.

                                     5. gr.
           Ráðherra er heimilt, þrátt fyrir ákvæði 2. gr., að ákveða í
   reglugerð að til og með 31. desember 1994 gildi takmarkanir um einhverja
   eða alla af eftirtöldum flokkum fjármagnshreyfinga:

           1. Viðskipti innlendra aðila með skuldabréf og víxla í erlendri
           mynt með gjalddaga allt að einu ári frá útgáfudegi og útgáfu
           þessara aðila á slíkum verðbréfum erlendis.
           2. Viðskipti erlendra aðila með innlend skuldabréf og víxla í
           íslenskum krónum með gjalddaga allt að einu ári frá útgáfudegi og
           útgáfu þessara aðila á slíkum verðbréfum hér á landi.
           3. Útgáfu á skuldabréfum og víxlum í íslenskum krónum erlendis með
           gjalddaga allt að einu ári frá útgáfudegi.
           4. Viðskipti með hlutdeildarskírteini verðbréfasjóða sem fjárfesta
           í skammtímaverðbréfum.
           5. Lánveitingar og lántökur til skemmri tíma en eins árs sem ekki
           tengjast milliríkjaviðskiptum með vöru eða þjónustu.
           6. Innlegg á og úttektir af reikningum í innlánsstofnunum.
           7. Inn- og útflutning skammtímaverðbréfa, peningaseðla og sleginna
           peninga.
           8. Aðrar skammtímahreyfingar fjármagns hliðstæðar þeim sem taldar
           eru upp í 1.--7. tölul.
           9. Framvirk viðskipti, viðskipti með valrétt, gjaldmiðla- og
           vaxtaskipti og önnur skyld gjaldeyrisviðskipti þar sem krónan er
           annar eða einn gjaldmiðlanna.

           Ráðherra er jafnframt heimilt að ákveða í reglugerð reglur um
   sölu- og skilaskyldu erlends gjaldeyris sem innlendir aðilar eignast fyrir
   seldar vörur og þjónustu eða á annan hátt. Þessi heimild fellur niður frá
   og með 1. janúar 1995.

                                     6. gr.
           Erlendu ríki, sveitarfélagi eða öðru erlendu stjórnvaldi er
   óheimilt að gefa út skuldabréf á markaði hérlendis nema með leyfi
   Seðlabankans.

                                     7. gr.
           Nú gilda ákveðnar takmarkanir á fjármagnshreyfingum skv. 4. gr.,
   5. gr. eða ákvæðum til bráðabirgða og er þá Seðlabankanum heimilt að veita
   undanþágur frá þeim samkvæmt umsókn þar að lútandi. Innheimt skal sérstakt
   1% leyfisgjald af þeirri fjárhæð sem um ræðir hverju sinni þegar undanþága
   er veitt. Fjármagnshreyfingar á vegum ríkissjóðs og fjármagnshreyfingar
   vegna gjaldeyrisviðskipta þeirra aðila, sem leyfi hafa til
   gjaldeyrisviðskipta, eru ávallt undanþegnar gjaldinu. Gjaldið skal greitt
   til þess innlends aðila sem milligöngu hefur um gjaldeyrisviðskiptin eða
   Seðlabankans. Tekjur af gjaldinu renna í ríkissjóð.

                                     8. gr.
           Seðlabankinn hefur heimild til að hafa milligöngu um
   gjaldeyrisviðskipti og versla með erlendan gjaldeyri. Öðrum aðilum er
   óheimilt að hafa milligöngu um gjaldeyrisviðskipti hér á landi nema hafa
   til þess heimild í lögum eða samkvæmt ákvæðum í alþjóðlegum samningum sem
   Ísland er aðili að eða fengið til þess leyfi frá Seðlabankanum.
           Seðlabankinn setur nánari reglur um skilyrði til
   gjaldeyrisviðskipta sem gilda fyrir þá aðila sem nefndir eru í 2. málsl.
   1. mgr. Í þeim skal m.a. kveðið á um umfang og mörk gjaldeyrisviðskipta
   hverrar stofnunar, reglulega upplýsingagjöf til Seðlabankans, fullnægjandi
   innra eftirlits- og upplýsingakerfi og hæfisskilyrði starfsfólks. Í þeim
   skal enn fremur kveðið á um afturköllun heimilda til gjaldeyrisviðskipta
   að því er varðar þá aðila sem ekki hafa heimild til slíkra viðskipta í
   lögum eða samkvæmt ákvæðum í alþjóðlegum samningum sem Ísland er aðili að.

                                     9. gr.
           Ákveða má í reglugerð að viðskipti innlendra aðila við erlenda
   aðila með verðbréf skuli fara fram fyrir milligöngu þeirra aðila sem hafa
   heimild til verðbréfamiðlunar hér á landi samkvæmt lögum eða ákvæðum í
   alþjóðlegum samningum sem Ísland er aðili að. Þar má jafnframt kveða á um
   að einstakir flokkar lögaðila séu undanþegnir kröfu þessari og að
   Seðlabankinn geti veitt einstökum aðilum leyfi til að eiga milliliðalaus
   verðbréfaviðskipti við erlenda aðila.

                                    10. gr.
           Allir þeir aðilar, sem annast gjaldeyrisviðskipti og
   fjármagnshreyfingar fyrir viðskiptamenn sína, skulu hafa til reiðu skýrar
   og handhægar upplýsingar um slíka þjónustu ásamt upplýsingum um umboðslaun
   og gjöld sem áskilin eru í slíkum viðskiptum.
           Ráðherra getur með reglugerð sett nánari reglur um framkvæmd 1.
   mgr.

                                    11. gr.
           Skylt er að veita Seðlabankanum allar þær upplýsingar um
   gjaldeyrisviðskipti sem hann kann að óska eftir til að hann geti sinnt
   nauðsynlegu eftirliti og hagskýrslugerð, sbr. ákvæði laga um Seðlabanka
   Íslands. Bankanum er heimilt að setja nánari reglur um framkvæmd
   gjaldeyrisviðskipta, svo sem um skráningar- og tilkynningarskyldu vegna
   reikninga innlendra aðila í erlendum innlánsstofnunum, framlagningu gagna,
   almenna upplýsingagjöf og gerð eyðublaða.

                                    12. gr.
           Þeir sem annast framkvæmd þessara laga eru bundnir þagnarskyldu um
   hagi einstakra viðskiptamanna og önnur atriði sem þeir fá vitneskju um í
   starfi sínu og leynt skulu fara samkvæmt lögum eða eðli málsins, nema
   dómari úrskurði að upplýsingar sé skylt að veita fyrir dómi eða lögreglu
   eða skylda sé til að veita upplýsingar lögum samkvæmt. Þagnarskyldan helst
   þótt látið sé af starfi.

                                    13. gr.
           Fyrir brot á lögum þessum skal refsa með sektum eða varðhaldi
   liggi ekki þyngri refsing við broti samkvæmt öðrum lögum. Sé brot framið í
   þágu lögaðila er heimilt að beita stjórnendur lögaðilans framangreindum
   viðurlögum og einnig er heimilt að gera lögaðilanum sekt eða sviptingu
   starfsréttinda. Tilraun og hlutdeild í brotum á lögum þessum eru
   refsiverðar eftir því sem segir í III. kafla almennra hegningarlaga.

                                    14. gr.
           Viðskiptaráðherra fer með framkvæmd laga þessara. Hann getur með
   reglugerð^1) sett nánari ákvæði um framkvæmd þeirra.

   ^1)[2]Rg. 679/1994 (um gjaldeyrismál) og [3]rg. 13/1995.

                                    15. gr.
           Lög þessi öðlast þegar gildi. ...

        Ákvæði til bráðabirgða.

           ...

References

   Visible links
   1. http://www.althingi.is/dba-bin/lawformpr.pl?lnr=1992087
   2. file://ekkitil/ekkitil.html?REGL/1994679
   3. file://ekkitil/ekkitil.html?REGL/1995013
