                                    dálkum.

   --------------------------------------------------------------------------

                              Lög um neytendakaup

                              2003 nr. 48 20. mars

   --------------------------------------------------------------------------

              [2]Ferill málsins á Alþingi.   [3]Frumvarp til laga.

 Tóku gildi 1. júní 2003. EES-samningurinn: XIX. viðauki tilskipun 1999/44/EB.
               Breytt með l. 87/2006 (tóku gildi 30. júní 2006).

                             I. kafli. Gildissvið.
                       1. gr. Almennt gildissvið laganna.
Lög þessi gilda um neytendakaup að svo miklu leyti sem ekki er á annan veg mælt
                                 fyrir í lögum.
   Með neytendakaupum er átt við sölu hlutar til neytanda þegar seljandi eða
                  umboðsmaður hans hefur atvinnu sína af sölu.
 Með neytanda er átt við einstakling sem kaupir söluhlut utan atvinnustarfsemi.
Umboðsmaður seljanda sem hefur atvinnu sína af sölu er samábyrgur seljanda vegna
 skyldna hans, nema neytanda hafi verið bent sérstaklega á að umboðsmaðurinn sé
aðeins milliliður og ekki samábyrgur seljandanum. Samábyrgðin gildir ekki þegar
                        seljandi sjálfur annast söluna.
         Lög þessi gilda einnig um skipti eftir því sem við getur átt.
                      2. gr. Sérstakt gildissvið laganna.
                              Lög þessi gilda um:
                        a. pöntun hlutar sem búa skal til;
                              b. afhendingu á vatni;
                          c. kaup á kröfum og réttindum.
                            Lög þessi gilda ekki um:
                                 a. fasteignakaup;
         b. samninga um að reisa byggingar eða önnur mannvirki á fasteign;
                             c. afhendingu á raforku;
     d. samninga þegar sá sem afhendir hlut skal jafnframt láta í té vinnu eða
          aðra þjónustu sem felur í sér mestan hluta af skyldum hans.
                        3. gr. Lögin eru ófrávíkjanleg.
Ekki er heimilt að semja um eða bera fyrir sig kjör sem eru neytanda óhagstæðari
                        en leiða mundi af lögum þessum.
Ekki er heimilt að semja um að lög ríkis sem er utan Evrópska efnahagssvæðisins
    gildi um kaupsamning sem er nátengdur yfirráðasvæði ríkja innan Evrópska
  efnahagssvæðisins ef það leiðir til kjara sem eru neytandanum óhagstæðari en
                          leiða mundi af lögum þessum.
                    4. gr. Áhættan af sendingu tilkynninga.
Nú sendir samningsaðili tilkynningu í samræmi við ákvæði laga þessara og á þann
hátt sem forsvaranlegt er miðað við aðstæður og getur sendandinn þá byggt á því
 að tilkynningin hafi verið send nógu snemma, komi annað ekki fram, þótt henni
      seinki, mistök verði við sendinguna eða hún nái ekki til gagnaðila.

                            II. kafli. Afhendingin.
                           5. gr. Afhendingarstaður.
 Söluhlut skal hafa til reiðu til viðtöku á þeim stað þar sem seljandinn hafði
    atvinnustöð sína þegar kaup voru gerð. Ef kaup voru gerð án tengsla við
          atvinnustöð seljanda ber að afhenda hlutinn hjá neytandanum.
 Ef seljandi hefur fleiri en eina atvinnustöð skal miðað við þá atvinnustöð sem
 kaupunum tengdist þegar litið er til þeirra atvika sem aðilar miðuðu við þegar
                                kaup voru gerð.
              Aðilum er heimilt að semja um annan afhendingarstað.
                            6. gr. Afhendingartími.
Leiði ekki annað af samningi skal afhenda hlutinn innan sanngjarns tíma frá því
                              að kaupin voru gerð.
Ef samið hefur verið um svigrúm varðandi afhendingartíma á seljandinn rétt á að
             velja, nema atvik sýni að neytandi eigi að velja hann.
 Ef seljanda í reiðukaupum er rétt að velja afhendingartíma skal hann tilkynna
            neytanda með nægum fyrirvara hvenær sækja megi hlutinn.
                              7. gr. Afhendingin.
      Söluhlutur telst afhentur þegar neytandi hefur veitt honum viðtöku.
                   8. gr. Viðbótarskyldur við sendingarkaup.
  Ef seljandi á að sjá um að senda hlut er honum skylt að gera þá samninga sem
nauðsynlegir eru til þess að hann verði fluttur á ákvörðunarstað með viðeigandi
           hætti og samkvæmt venjulegum skilmálum um slíka flutninga.
Ef seljandi á ekki að kaupa tryggingar vegna flutnings hlutarins verður hann, ef
neytandinn æskir þess, að gefa þær upplýsingar sem neytandanum eru nauðsynlegar
                til þess að hann geti keypt sér slíka tryggingu.
  Ef seljandi afhendir flutningsmanni hlut án þess að greinilega komi fram með
  auðkenningu, í flutningsskjali eða á annan skýran hátt, að hluturinn eigi að
fara til neytanda verður seljandi að tilkynna neytanda greinilega hvar hann eigi
                           að veita hlutnum viðtöku.
              9. gr. Heimild seljanda til að halda eigin greiðslu.
 Ef seljandi hefur ekki veitt lán eða greiðslufrest er hann ekki skyldur til að
 afhenda hlutinn, framselja skjöl eða á annan hátt að yfirfæra ráðstöfunarrétt
        yfir hlutnum, nema því aðeins að kaupverðið sé samtímis greitt.
  Ef seljandi á að senda hlut til annars staðar getur hann ekki látið það hjá
    líða, en hann getur komið í veg fyrir að neytandinn fái umráðin þar til
                             kaupverðið er greitt.
                               10. gr. Kostnaður.
  Seljandi greiðir kostnað vegna söluhlutar þar til hann hefur verið afhentur.
  Ákvæði þetta gildir ekki um kostnað sem stafar af því að afhendingu seinkar
                        vegna atvika sem varða neytanda.
   Ef senda skal söluhlut til neytanda má semja um það að neytandi greiði til
                  viðbótar kaupverðinu kostnað af sendingunni.
                         11. gr. Afrakstur af söluhlut.
Afrakstur af söluhlut, sem verður til fyrir umsaminn afhendingartíma, fellur til
  seljanda, enda hafi ekki verið ástæða til að ætla að afraksturinn félli til
  síðar. Afrakstur, sem síðar verður til, fellur til neytanda, enda hafi ekki
                verið ástæða til að ætla að hann félli til fyrr.
                    Aðilum er heimilt að semja á annan veg.
                    12. gr. Hlutir og kröfur sem bera vexti.
  Kaup á hlutum ná til þess arðs sem ekki var gjaldfallinn fyrir kaupin. Sama
gildir um réttinn til áskriftar fyrir nýjum hlutum, enda hafi ekki verið unnt að
                           nýta réttinn fyrir kaupin.
 Kaup á kröfu sem ber vexti ná til áfallinna vaxta sem ekki eru gjaldfallnir á
    umsömdum afhendingartíma. Greiða skal jafnvirði vaxtanna sem viðbót við
          kaupverðið, enda hafi krafan ekki verið seld sem óvís krafa.
                    Aðilum er heimilt að semja á annan veg.

                        III. kafli. Áhættan af söluhlut.
                      13. gr. Um það hvað í áhættu felst.
 Þegar áhættan af söluhlut hefur flust yfir til neytanda fellur skylda hans til
 þess að greiða kaupverðið ekki niður þótt hluturinn eftir það farist, skemmist
      eða rýrni ef um er að ræða atvik sem ekki verða rakin til seljanda.
                           14. gr. Áhættuflutningur.
Áhættan flyst yfir til neytanda þegar söluhlutur hefur verið afhentur í samræmi
við ákvæði 7. gr. Ef hlutar er ekki vitjað eða honum veitt viðtaka á réttum tíma
  og það má rekja til neytanda eða atvika sem hann varða flyst áhættan yfir á
neytandann þegar hlutur er honum til ráðstöfunar og vanefnd verður af hans hálfu
                     við það að veita hlutnum ekki viðtöku.
 Ef neytandi á að vitja söluhlutar annars staðar en hjá seljanda flyst áhættan
yfir til neytanda þegar afhendingartíminn er kominn og neytanda er kunnugt um að
        hluturinn er honum heimill til ráðstöfunar á afhendingarstaðnum.
 Áhættan flyst ekki yfir til neytanda fyrr en söluhlutur hefur verið auðkenndur
  honum með merkingu á flutningsskjölum eða það hefur á annan hátt verið gert
                       ljóst að hlutur er ætlaður honum.
 Ef söluhlutur hefur verið keyptur og afhentur til reynslu eða á annan hátt með
    rétti til að skila honum aftur ber neytandi áhættuna af hlutnum þar til
     seljandinn hefur aftur veitt honum viðtöku. Þetta gildir þó ekki þegar
    neytandinn hefur rétt til að skila söluhlut samkvæmt ákvæðum í lögum eða
            sambærilegan rétt á grundvelli samnings um neytendakaup.
  Neytandi ber þó ekki áhættuna af tilviljunarkenndum atburði sem verður meðan
 hluturinn er hjá seljanda, enda sé ekki unnt að rekja atburðinn til eiginleika
                               hlutarins sjálfs.

                IV. kafli. Eiginleikar söluhlutar, gallar o.fl.
                        15. gr. Eiginleikar söluhlutar.
 Söluhlutur skal, hvað varðar tegund, magn, gæði, aðra eiginleika og innpökkun,
                 fullnægja þeim kröfum sem leiðir af samningi.
               Ef annað leiðir ekki af samningi skal söluhlutur:
    a. henta í þeim tilgangi sem sambærilegir hlutir eru venjulega notaðir til;
      b. hafa þá eiginleika til að bera sem neytandinn mátti vænta við kaup á
               slíkum söluhlut að því er varðar endingu og annað;
     c. henta í ákveðnum tilgangi sem seljandinn vissi eða mátti vita um þegar
    kaup voru gerð, nema leiða megi af atvikum að neytandi hafi ekki byggt á
sérþekkingu seljanda og mati hans eða hafi ekki haft sanngjarna ástæðu til þess;
     d. hafa þá eiginleika til að bera sem seljandi hefur vísað til með því að
                          leggja fram prufu eða líkan;
    e. vera í venjulegum eða öðrum forsvaranlegum umbúðum sem nauðsynlegar eru
                        til að varðveita og vernda hann;
    f. vera í samræmi við þær kröfur opinbers réttar sem gerðar eru í lögum eða
 opinberum ákvörðunum sem teknar eru á grundvelli laga á þeim tíma sem kaup eru
  gerð, ef neytandinn ætlar ekki að nota hlutinn á þann hátt að kröfurnar séu
                                þýðingarlausar;
       g. vera laus við réttindi þriðja manns, t.d. eignarrétt eða veðrétt.
   Söluhluturinn skal einnig vera laus við kröfur þriðja manns um réttindi í
hlutnum, enda þótt þeim sé mótmælt, nema kröfurnar séu augljóslega órökstuddar.
                                16. gr. Gallar.
                       Söluhlutur telst vera gallaður ef:
         a. hann er ekki í samræmi við þær kröfur sem fram koma í 15. gr.;
    b. seljandi hefur við kaupin vanrækt að gefa upplýsingar um atriði varðandi
hlutinn eða not hans sem seljandi hlaut að þekkja til og neytandi mátti ætla að
   hann fengi upplýsingar um, enda megi ætla að vanrækslan hafi haft áhrif á
                                    kaupin;
         c. hann svarar ekki til þeirra upplýsinga sem seljandi hefur við
 markaðssetningu eða á annan hátt gefið um hlutinn, eiginleika hans eða notkun
 nema seljandi sýni fram á að réttar upplýsingar hafi verið gefnar neytanda við
          kaupin eða að upplýsingarnar hafi ekki haft áhrif á kaupin;
    d. nauðsynlegar upplýsingar um uppsetningu, samsetningu, notkun, umönnun og
                         geymslu fylgja ekki söluhlut.
  Regla c-liðar 1. mgr. gildir með sama hætti þegar söluhlutur svarar ekki til
   þeirra upplýsinga sem annar en seljandi hefur gefið á umbúðum hlutarins, í
 auglýsingum eða við aðra markaðssetningu á vegum seljanda eða fyrri söluaðila.
Neytandi getur ekki borið neitt það fyrir sig sem galla sem hann vissi eða mátti
                        vita um þegar kaupin voru gerð.
    Neytandi getur ekki borið fyrir sig galla ef orsök gallans má rekja til
    efniviðar sem neytandinn hefur sjálfur lagt til. Þetta gildir þó ekki ef
   seljandinn hefði átt að ráða neytanda frá notkun efnisins vegna óhentugra
                                eiginleika þess.
       17. gr. Hlutur seldur í því ástandi sem hann er. Sala á uppboði.
  Þótt söluhlutur sé seldur í því ástandi sem hann er eða með öðrum áþekkum
                 almennum fyrirvara telst hann gallaður þegar:
   a. ástand söluhlutar er verra en neytandi hafði ástæðu til að ætla miðað við
                        kaupverð og atvik að öðru leyti;
         b. fyrir liggja atvik sem lýst er í b- eða c-lið 1. mgr. 16. gr.
 Ef notaðir hlutir eru seldir á uppboði þar sem neytandi hefur haft möguleika á
      að vera viðstaddur gilda ákvæði 1. mgr. eftir því sem við getur átt.
                            18. gr. Tímamark galla.
  Við mat á því hvort söluhlutur er gallaður skal miðað við það tímamark þegar
áhættan af söluhlut flyst yfir til neytanda, jafnvel þótt gallinn komi ekki fram
                                 fyrr en síðar.
    Ef annað sannast ekki skal galli, sem upp kemur innan sex mánaða frá því
  tímamarki þegar áhættan af söluhlut fluttist yfir til neytanda, talinn hafa
  verið til staðar á því tímamarki þegar áhættan af söluhlut fluttist yfir til
  neytanda. Þetta gildir þó ekki þegar telja verður að það geti ekki á nokkurn
                    hátt samrýmst eðli gallans eða vörunnar.
  Seljandi ber einnig ábyrgð á galla sem kemur fram síðar ef ástæðu gallans má
     rekja til vanefnda af hans hálfu. Sama á við þegar seljandi hefur með
     ábyrgðaryfirlýsingu eða öðrum hætti ábyrgst að hluturinn hafi tiltekna
 eiginleika eða að hlut megi nota með venjulegum eða sérstökum hætti tiltekinn
tíma eftir afhendingu. Ábyrgðaryfirlýsing er bindandi fyrir yfirlýsingargjafann
   með þeim skilyrðum sem fram koma í ábyrgðaryfirlýsingunni og í auglýsingum
                                 tengdum henni.

 V. kafli. Greiðsludráttur. Úrræði neytanda vegna afhendingardráttar seljanda.
                   19. gr. Úrræði neytanda við greiðsludrátt.
Ef hlutur er ekki afhentur eða hann er afhentur of seint og ekki er neytanda um
              að kenna eða atvikum sem hann varða getur neytandi:
           a. haldið eftir greiðslu kaupverðs samkvæmt ákvæðum 20. gr.;
                    b. krafist efnda samkvæmt ákvæðum 21. gr.;
                   c. krafist riftunar samkvæmt ákvæðum 23. gr.;
                   d. krafist skaðabóta samkvæmt ákvæðum 24. gr.
   Réttur neytanda til skaðabóta fellur ekki niður þótt hann setji fram aðrar
              kröfur eða ekki sé unnt að halda slíkum kröfum fram.
  Ef seljandi fullnægir að öðru leyti ekki nógu snemma skyldum sínum samkvæmt
samningnum gilda ákvæðin um greiðsludrátt, eftir því sem við getur átt, þó ekki
      ákvæði 3. og 4. mgr. 23. gr. Aðilum er heimilt að semja á annan veg.
             20. gr. Réttur neytanda til að halda eftir kaupverði.
  Ef neytandi á kröfu á hendur seljanda vegna greiðsludráttar hins síðarnefnda
  getur neytandinn haldið eftir þeim hluta kaupverðsins sem nægir til þess að
                              tryggja kröfu hans.
                           21. gr. Réttur til efnda.
    Ef söluhlutur hefur ekki verið afhentur á umsömdum afhendingartíma getur
                neytandi haldið fast við kaup og krafist efnda.
Þetta gildir ekki ef um er að ræða hindrun sem seljandi ræður ekki við og heldur
ekki ef efndir hefðu í för með sér slíkt óhagræði eða kostnað fyrir seljanda að
 það væri í verulegu ósamræmi við hagsmuni neytanda af efndum. Ef úr vandkvæðum
           greiðist innan hæfilegs tíma getur neytandi krafist efnda.
Neytandi glatar rétti sínum til efnda ef hann dregur óhæfilega lengi að krefjast
                                    þeirra.
                             22. gr. Fyrirspurnir.
 Nú beinir seljandi fyrirspurn til neytanda um það hvort hann vilji veita hlut
viðtöku þrátt fyrir seinkun eða hann tilkynnir neytanda að hann muni afhenda hið
 selda innan tiltekins tíma, en neytandi svarar ekki án ástæðulauss dráttar frá
 því að hann fékk tilkynninguna. Getur neytandi þá ekki rift kaupunum ef efndir
                     verða innan þess tíma sem nefndur var.
                                23. gr. Riftun.
 Neytandi getur rift kaupum þegar greiðsludráttur hefur í för með sér verulegar
  vanefndir. Ef hlutur er afhentur of seint getur neytandi ekki rift kaupunum,
   nema hann tilkynni það seljanda innan sanngjarns tíma frá því að hann fékk
                           vitneskju um afhendinguna.
Við mat á því hvort greiðsludráttur hefur í för með sér verulegar vanefndir skal
leggja sérstaka áherslu á þýðingu greiðsludráttarins fyrir neytandann. Skal m.a.
  taka tillit til tegundar söluhlutar sem kaupin varða og þess hvort afhending
                       átti að fara fram á ákveðnum tíma.
  Einnig er unnt að rifta kaupum ef seljandi afhendir ekki söluhlut og efndir
   dragast fram yfir sanngjarnan viðbótarfrest sem neytandi hefur sett. Meðan
 viðbótarfrestur er að líða getur neytandi ekki rift kaupum, nema því aðeins að
 seljandinn hafi lýst því yfir að ekki verði af efndum á þeim tíma eða ljóst er
                         að hann muni ekki efna kaupin.
Ef kaup varða hlut sem er útbúinn sérstaklega fyrir neytanda samkvæmt fyrirmælum
 hans eða óskum, og geti seljandi af þeim sökum ekki ráðstafað hlutnum á annan
       hátt án verulegs tjóns, getur neytandi því aðeins rift kaupunum að
greiðsludráttur leiði til þess að tilgangur hans með kaupunum raskist verulega.
                              24. gr. Skaðabætur.
     Neytandi getur krafist skaðabóta vegna þess tjóns sem hann bíður vegna
                       greiðsludráttar af hálfu seljanda.
 Ákvæði 1. mgr. gildir þó ekki ef seljandi sýnir fram á að greiðsludráttur hafi
  orðið vegna hindrunar sem hann fékk ekki ráðið við eða ekki er með sanngirni
  unnt að ætlast til að hann hefði haft hindrunina í huga við samningsgerð eða
               getað komist hjá eða sigrast á afleiðingum hennar.
  Ef greiðsludrátt má rekja til þriðja manns sem seljandi hefur falið að efna
  kaupin að nokkru leyti eða öllu er seljandi því aðeins laus undan ábyrgð að
þriðji maður væri það einnig samkvæmt reglu 2. mgr. Sama gildir ef greiðsludrátt
má rekja til afhendingaraðila sem seljandi hefur notað eða til einhvers annars á
                                fyrra sölustigi.
 Lausn undan ábyrgð er til staðar meðan hindrun er fyrir hendi. Falli hún brott
 er unnt að koma fram ábyrgð, enda sé seljanda þá skylt að efna kaupin en hann
                               láti það hjá líða.
              Um fjárhæð skaðabóta fer samkvæmt reglum XI. kafla.
                      25. gr. Upplýsingaskylda um hindrun.
  Ef hindrun kemur í veg fyrir að seljandi geti efnt kaupin á réttum tíma skal
  hann tilkynna neytanda um hindrunina og áhrif hennar á möguleika sína til að
efna kaupin. Fái neytandi ekki slíka tilkynningu án ástæðulauss dráttar frá því
 að seljandi fékk eða gat fengið vitneskju um hindrunina getur neytandi krafist
þess að það tjón sé bætt sem unnt hefði verið að komast hjá ef hann hefði fengið
                       tilkynninguna með nægum fyrirvara.

               VI. kafli. Úrræði neytanda vegna galla á söluhlut.
                      26. gr. Úrræði neytanda vegna galla.
 Ef söluhlutur reynist gallaður og gallinn er hvorki sök neytanda né stafar af
                    aðstæðum sem hann varða getur neytandi:
           a. haldið eftir greiðslu kaupverðs samkvæmt ákvæðum 28. gr.;
   b. valið milli úrbóta eða nýrrar afhendingar samkvæmt ákvæðum 29. og 30. gr.;
                  c. krafist afsláttar samkvæmt ákvæðum 31. gr.;
                   d. krafist riftunar samkvæmt ákvæðum 32. gr.;
                  e. krafist skaðabóta samkvæmt ákvæðum 33. gr.;
Réttur neytanda til skaðabóta fellur ekki niður þótt hann geri aðrar kröfur eða
                 þótt ekki sé unnt að halda slíkum kröfum fram.
Reglurnar um galla gilda einnig um aðra ágalla á efndum seljanda, eftir því sem
    við á. Unnt er að semja um annað. Það gildir þó ekki um skyldur seljanda
               samkvæmt kaupsamningi til uppsetningar á söluhlut.
                              27. gr. Tilkynning.
Ef söluhlutur er gallaður ber neytanda að tilkynna seljanda um að hann muni bera
  gallann fyrir sig án ástæðulauss dráttar frá því að hann varð galla var eða
  mátti verða hans var. Frestur neytanda til að leggja fram kvörtun er aldrei
            styttri en tveir mánuðir frá því að hann varð galla var.
  Ef neytandi leggur ekki fram kvörtun innan tveggja ára frá þeim degi er hann
   veitti söluhlut viðtöku getur hann ekki borið gallann fyrir sig síðar. Ef
 söluhlut, eða hlutum hans, er ætlaður verulega lengri endingartími en almennt
 gerist um söluhluti er frestur til að bera fyrir sig galla fimm ár frá því að
        hlutnum var veitt viðtaka. Þetta gildir ekki ef seljandi hefur í
 ábyrgðaryfirlýsingu eða öðrum samningi tekið á sig ábyrgð vegna galla í lengri
  tíma. Frestir skv. 1. og 2. málsl. eiga ekki við ef um er að ræða galla skv.
                             g-lið 2. mgr. 15. gr.
Jafnframt er neytanda heimilt að tilkynna þeim aðila um galla sem í samningi við
                 seljanda hefur tekið að sér að bæta úr honum.
 Neytandi glatar rétti sínum til þess að bera fyrir sig galla ef hann tilkynnir
  ekki seljanda um gallann innan tímamarka greinarinnar. Þetta gildir ekki ef
 seljandi hefur sýnt af sér vítavert gáleysi eða framferði hans er á annan hátt
                  ekki í samræmi við heiðarleika og góða trú.
             28. gr. Réttur neytanda til að halda eftir kaupverði.
 Ef neytandi á kröfu á hendur seljanda vegna galla söluhlutar getur neytandinn
 haldið eftir þeim hluta kaupverðsins sem nægir til þess að tryggja kröfu hans.
                  29. gr. Krafa um úrbætur og nýja afhendingu.
Neytandi getur valið á milli þess að krefja seljanda um úrbætur á galla á eigin
reikning eða krefjast nýrrar afhendingar af seljanda. Þetta á ekki við ef fyrir
    hendi er hindrun sem seljandi ræður ekki við eða það hefur í för með sér
                      ósanngjarnan kostnað fyrir seljanda.
 Við mat á því hvort kostnaður er ósanngjarn skv. 2. málsl. 1. mgr. skal leggja
  áherslu á verðmæti ógallaðs söluhlutar, þýðingu gallans og hvort hægt er að
          beita öðrum úrræðum án verulegs óhagræðis fyrir neytandann.
Þótt neytandi krefjist ekki úrbóta eða nýrrar afhendingar er seljanda heimilt að
bæta á eigin kostnað úr galla eða afhenda annan hlut án tafar. Ef seljandi býður
fram úrbætur eða nýja afhendingu í samræmi við lögin getur neytandi ekki krafist
                            afsláttar eða riftunar.
                30. gr. Framkvæmd úrbóta og nýrrar afhendingar.
Úrbætur og ný afhending skulu fara fram án kostnaðar og verulegs óhagræðis fyrir
 neytanda, innan hæfilegs tíma og þannig að neytandinn fái bætt útgjöld sín úr
                                hendi seljanda.
 Seljandi á ekki rétt á að bæta úr sama galla eða afhenda nýjan söluhlut vegna
 sama galla oftar en tvisvar sinnum nema sérstakar aðstæður séu fyrir hendi sem
                    réttlæta frekari úrbætur eða afhendingu.
 Ef úrbætur eða ný afhending seljanda hafa það í för með sér að neytandi getur
   ekki notað söluhlut í meira en eina viku getur neytandi krafist þess að fá
sambærilegan hlut til umráða á kostnað seljanda. Þetta á þó aðeins við ef krafan
 telst sanngjörn með hliðsjón af þörfum neytandans og þeim kostnaði og óhagræði
                  sem það hefur í för með sér fyrir seljanda.
 Ef ekki reynist um galla að ræða getur seljandi aðeins krafist greiðslu fyrir
 þær athuganir sem nauðsynlegar voru til að komast að raun um hvort söluhlutur
  væri gallaður, og greiðslu fyrir lagfæringu á hlutnum ef seljandi hefur gert
       neytanda það ljóst að hann þurfi sjálfur að bera umræddan kostnað.
                               31. gr. Afsláttur.
    Ef ekki verður af úrbótum eða nýrri afhendingu skv. 29. og 30. gr. getur
 neytandi krafist afsláttar af kaupverði. Skal afslátturinn reiknaður þannig að
 hlutfallið milli hins lækkaða verðs og samningsverðsins svari til hlutfallsins
   milli verðgildis hlutarins í gölluðu og umsömdu ástandi á afhendingartíma.
 Ef sérstök rök mæla með því má ákveða afslátt með hliðsjón af þýðingu gallans
                                fyrir neytanda.
Neytandi getur ekki krafist afsláttar þegar um er að ræða kaup á notuðum hlutum
     á uppboði þar sem neytandi hefur haft möguleika á að vera viðstaddur.
                                32. gr. Riftun.
     Í stað afsláttar skv. 31. gr. getur neytandi rift kaupum nema galli sé
                                  óverulegur.
                              33. gr. Skaðabætur.
  Neytandi getur krafist skaðabóta fyrir það tjón sem hann bíður vegna galla á
                                   söluhlut.
              Um fjárhæð skaðabóta fer samkvæmt reglum XI. kafla.
                          34. gr. Tjón á öðrum munum.
    Skaðabótaábyrgð seljanda fyrir tjón af völdum galla nær til, auk tjóns á
     söluhlutnum sjálfum, tjóns á hlutum sem söluhluturinn var notaður til
framleiðslu á eða hlutum sem standa í nánu og beinu sambandi við fyrirhuguð not
                                  söluhlutar.
 Neytandi getur krafist skaðabóta vegna annars tjóns á munum en fjallað er um í
1. mgr. nema þegar seljandi sýnir fram á að tjónið verði ekki rakið til mistaka
                        eða vanrækslu af hálfu seljanda.
   Þegar seljandi greiðir skaðabætur vegna tjóns á öðrum munum en söluhlutnum
sjálfum tekur seljandi yfir kröfur neytanda gegn framleiðanda samkvæmt lögum um
                                skaðsemisábyrgð.
                    35. gr. Krafa á hendur fyrri söluaðila.
Neytandi getur borið gallakröfu sína á hendur seljanda fram gegn fyrri söluaðila
  ef sams konar krafa vegna gallans verður höfð uppi af seljanda eða öðrum sem
                   öðlast hefur hlutinn frá fyrri söluaðila.
 Samningi við fyrri sölu, sem takmarkar rétt seljanda eða annars framsalshafa,
  verður ekki beitt gegn kröfu neytanda skv. 1. mgr. í víðtækara mæli en unnt
          hefði verið að semja um í skiptum neytandans og seljandans.
 Ákvæði 27. gr. um tilkynningar gilda með samsvarandi hætti um ákvæði þessarar
                                    greinar.
 Neytandi getur, með sömu skilyrðum og koma fram í 1.3. mgr., gert kröfu vegna
  galla á hendur aðila sem samkvæmt samningi við seljanda eða fyrri söluaðila
                       hefur framkvæmt vinnu við hlutinn.
   Neytandi getur einnig gert kröfu á grundvelli 1. mgr. [4]84. gr. laga nr.
50/2000, um lausafjárkaup, ef það veitir honum víðtækari rétt en samkvæmt grein
                                    þessari.
Fyrri söluaðila er óheimilt að skuldajafna kröfu sinni á hendur seljanda á móti
                                kröfu neytanda.
                   36. gr. Ábyrgð á upplýsingum skv. 16. gr.
     Þegar sá er hlut hefur búið til eða annar fyrri söluaðili hefur gefið
 upplýsingar þær sem nefndar eru í 2. mgr. 16. gr. ber hann ábyrgð á því tjóni
   sem neytandinn verður fyrir vegna upplýsinganna, eftir atvikum óskipt með
                                   seljanda.

                         VII. kafli. Skyldur neytanda.
                               37. gr. Kaupverð.
  Ef kaup eru gerð án þess að kaupverðið leiði af samningi eða upplýsingum frá
   seljanda, t.d. í auglýsingum eða útstillingum, skal neytandi greiða fyrir
söluhlut það gangverð sem er á sams konar hlutum, seldum við svipaðar aðstæður,
við samningsgerðina, enda sé verðið ekki ósanngjarnt. Ef ekki er um neitt slíkt
gangverð að ræða skal neytandi greiða það verð sem sanngjarnt er miðað við eðli
                   hlutar, gæði hans og atvik að öðru leyti.
Ef kaupverðið á að ráðast af fjölda, máli eða þyngd skal við þetta miðað á þeim
    tíma þegar áhættan af söluhlutnum flyst frá seljanda til neytanda. Þegar
      kaupverðið er ákveðið eftir þyngd skal fyrst draga frá þyngd umbúða.
 Seljandi getur ekki til viðbótar kaupverðinu krafist þóknunar fyrir að gefa út
    og senda reikning. Þetta gildir ekki þegar augljóst er að kaupverðið er
     staðgreiðsluverð en seljandi hefur eigi að síður veitt greiðslufrest.
   38. gr. Greiðsla kaupverðs. Réttur neytanda til að halda eftir kaupverði.
  Leiði greiðslutíma ekki af kaupsamningnum skal neytandinn greiða kaupverðið
                         þegar seljandinn krefst þess.
   Ef ekki hefur verið samið um annað ber neytanda ekki skylda til að greiða
    kaupverðið fyrr en hluturinn er afhentur neytanda eða stendur honum til
               ráðstöfunar í samræmi við samninginn og lög þessi.
 Neytandi er ekki bundinn af ákvæðum fyrir fram gerðs samnings um skyldu til að
  greiða kaupverð á ákveðnum tíma án tillits til þess hvort seljandi uppfyllir
                          skyldur sínar á réttum tíma.
   Áður en neytandinn greiðir kaupverðið á hann rétt á að rannsaka hlutinn á
venjulegan hátt ef það er ekki ósamrýmanlegt umsaminni aðferð við afhendingu og
                             greiðslu kaupverðsins.
                       39. gr. Greiðslustaður kaupverðs.
Kaupverðið skal greiða á atvinnustöð seljanda. Ef seljandi hefur fleiri en eina
 atvinnustöð skal miðað við þá atvinnustöð sem kaupunum tengdist þegar litið er
til þeirra atvika sem aðilar miðuðu við þegar kaup voru gerð. Ef seljandi hefur
ekki atvinnustöð sem tengist kaupunum skal miðað við heimili hans. Ef greiðsla á
að fara fram gegn afhendingu söluhlutar eða skjals skal greiðslan innt af hendi
                             á afhendingarstaðnum.
 Seljandinn ber ábyrgð á auknum kostnaði við greiðslu sem stafar af því að hann
            hefur flutt atvinnustöð sína eftir að kaupin voru gerð.
             40. gr. Skylda neytanda til að stuðla að efndum kaupa.
                               Neytanda er skylt:
    a. að stuðla fyrir sitt leyti að því, eftir því sem sanngjarnt er að ætlast
              til af honum, að seljandi geti efnt skyldur sínar og
        b. taka við hlutnum með því að sækja hann eða veita honum viðtöku.

                     VIII. kafli. Afpöntun og skilaréttur.
                       41. gr. Afpöntun fyrir afhendingu.
 Ef neytandi afpantar hlut áður en hann er afhentur getur seljandi ekki haldið
 fast við kaupin og krafist greiðslu. Ef ekkert annað leiðir af samningi aðila
  getur seljandinn þess í stað krafist skaðabóta fyrir það tjón sem afpöntunin
                                    veldur.
  Aðilar geta samið um viðmiðunarskaðabætur við afpöntun. Viðmiðunarskaðabætur
   skulu þó ekki vera hærri en ætla mætti að skaðabætur yrðu skv. XI. kafla.
    Ef ekki hefur verið samið um skaðabætur vegna afpöntunar fer um fjárhæð
                           skaðabóta eftir XI. kafla.
                     42. gr. Skilaréttur eftir afhendingu.
 Eftir að söluhlutur hefur verið afhentur ber neytanda að greiða kaupverð þrátt
                  fyrir að hluturinn sé endursendur seljanda.
              Skylda neytanda til greiðslu kaupverðs fellur niður:
                                  a. við riftun;
      b. ef aðilar hafa samið um skilarétt, t.d. ef hluturinn er keyptur til
                                    reynslu;
    c. ef neytandi hefur slíkan rétt samkvæmt ákvæðum í lögum eða sambærilegan
                  rétt á grundvelli samnings um neytendakaup.
 Neytandi getur skipt söluhlut ef samið hefur verið um rétt til skipta eða hann
                        leiðir af almennum réttarreglum.

          IX. kafli. Úrræði seljanda vegna vanefnda af hálfu neytanda.
                            43. gr. Kröfur seljanda.
   Ef neytandi greiðir ekki kaupverðið eða fullnægir ekki öðrum skyldum sínum
samkvæmt samningnum eða lögum þessum, og það verður hvorki rakið til seljanda né
                    atvika sem hann varða, getur seljandinn:
                    a. krafist efnda samkvæmt ákvæðum 44. gr.;
                   b. krafist riftunar samkvæmt ákvæðum 45. gr.;
              c. krafist skaðabóta og vaxta samkvæmt ákvæðum 46. gr.;
                 d. haldið eftir greiðslum samkvæmt ákvæðum 9. gr.
Réttur seljanda til skaðabóta og vaxta fellur ekki brott þótt hann neyti annarra
            úrræða eða við það að slík úrræði verði ekki höfð uppi.
                     44. gr. Réttur til að krefjast efnda.
      Seljandi getur haldið fast við kaupin og krafið neytanda um greiðslu
    kaupverðsins. Þetta gildir þó ekki á meðan ekki er unnt að greiða vegna
 stöðvunar samgangna eða greiðslumiðlunar eða vegna annarra atvika sem neytandi
                      getur hvorki stjórnað né yfirunnið.
  Ef hlutur hefur ekki verið afhentur glatar seljandi rétti sínum til þess að
  krefjast efnda ef hann bíður óhæfilega lengi með að setja slíka kröfu fram.
 Um rétt seljanda til að krefjast efnda á þeirri skyldu neytanda að hann stuðli
              að efndum gilda ákvæði 21. gr. eftir því sem við á.
                                45. gr. Riftun.
  Seljandi getur rift kaupum vegna dráttar á greiðslu kaupverðsins eða annarra
    samningsbrota þegar um verulegar vanefndir af hálfu neytanda er að ræða.
   Seljandi getur ekki rift kaupunum eftir að kaupverðið hefur verið greitt.
  Einnig er unnt að rifta kaupum þegar neytandi greiðir ekki kaupverðið innan
 sanngjarns viðbótarfrests sem seljandi hefur sett til efndanna. Seljandi getur
 ekki rift kaupum meðan viðbótarfrestur er að líða nema því aðeins að neytandi
         hafi lýst því yfir að hann muni ekki efna kaupin á þeim tíma.
 Ef neytandi hefur þegar veitt söluhlut viðtöku getur seljandi því aðeins rift
    kaupunum að hann hafi gert um það fyrirvara eða neytandi hafni hlutnum.
                          46. gr. Skaðabætur. Vextir.
   Ef kaupverðið er ekki greitt á réttum tíma getur seljandi krafist vaxta af
        kaupverðinu í samræmi við ákvæði laga um vexti og verðtryggingu.
  Seljandi getur einnig krafist skaðabóta fyrir tjón af völdum greiðsludráttar
  neytanda. Þetta á þó ekki við meðan neytandi sýnir fram á að greiðsludráttur
stafi af stöðvun almennra samgangna eða greiðslumiðlunar eða annarri hindrun sem
neytandi hefur ekki stjórn á og ekki er með sanngirni hægt að ætlast til að hann
  hafi getað haft í huga við samningsgerðina, komist hjá afleiðingunum af eða
       yfirunnið. Reglur 3. og 4. mgr. 24. gr. gilda eftir því sem við á.
              Um fjárhæð skaðabóta fer samkvæmt reglum XI. kafla.
                      47. gr. Upplýsingaskylda um hindrun.
   Ef hindrun tálmar því að neytandi geti efnt kaupin á réttum tíma skal hann
tilkynna seljanda um hindrunina og áhrif hennar á möguleika sína til efnda. Fái
  seljandi ekki slíka tilkynningu innan sanngjarns tíma frá því að neytandinn
 vissi eða mátti vita um hindrunina getur seljandi krafist bóta fyrir það tjón
   sem hann hefði getað komist hjá ef hann hefði fengið tilkynninguna í tíma.
                      48. gr. Ákvörðun um einkenni hlutar.
Nú á neytandi að ákveða lögun hlutar, mál eða aðra eiginleika hans og gerir það
  ekki á umsömdum tíma eða án ástæðulauss dráttar frá því að hann fékk um það
   hvatningu frá seljanda. Getur seljandi þá sjálfur ákveðið þessi einkenni í
 samræmi við það sem hann má ætla að séu hagsmunir neytanda. Þetta kemur ekki í
        veg fyrir að seljandi geti haldið fram öðrum kröfum sem hann á.
Seljandi skal upplýsa neytanda um þau einkenni sem hann ákveður skv. 1. mgr. og
veita neytanda hæfilegan frest til að gera á þeim breytingar. Geri neytandi það
  ekki án ástæðulauss dráttar, eftir að hafa fengið tilkynningu frá seljanda,
                verður ákvörðun seljanda um einkennin bindandi.

          X. kafli. Sameiginlegar reglur um riftun og nýja afhendingu.
              49. gr. Réttaráhrif riftunar og nýrrar afhendingar.
        Þegar kaupum er rift falla skyldur aðila til að efna þau niður.
 Hafi kaup verið efnd að fullu eða að hluta af hálfu samningsaðila má krefjast
 skila á því sem móttekið hefur verið. Aðili getur þó haldið því sem hann hefur
móttekið þar til gagnaðili skilar því sem hann hefur tekið við. Sama á við þegar
  aðili á rétt til skaðabóta eða vaxta og fullnægjandi trygging er ekki sett.
 Ef seljandinn á að afhenda söluhlut á ný getur neytandi haldið hjá sér því sem
       hann hefur móttekið þar til afhending hefur átt sér stað að nýju.
    Riftun hefur engin áhrif á samningsákvæði um atvinnuleyndarmál, um lausn
   ágreiningsefna eða um réttindi og skyldur aðila sem leiðir af riftuninni.
             50. gr. Afrakstur og vextir þegar greiðslum er skilað.
 Þegar kaupum er rift skal neytandi færa seljanda þann afrakstur til tekna sem
 hann hefur haft af hlutnum og greiða hæfilegt endurgjald fyrir veruleg not sem
                    hann hefur að öðru leyti haft af honum.
Ef seljandi á að endurgreiða kaupverðið ber honum að greiða vexti í samræmi við
ákvæði vaxtalaga frá þeim degi er neytandi tilkynnti seljanda að hann mundi bera
  fyrir sig gallann. Seljanda ber á sama hátt að greiða vexti frá þeim degi er
 hann tók við greiðslunni þegar neytandi er krafinn um endurgjald fyrir not af
                             söluhlut skv. 1. mgr.
            51. gr. Missir réttar til riftunar og afhendingar á ný.
Neytanda er því aðeins heimilt að rifta kaupum eða krefjast afhendingar á ný að
   hann geti skilað hlutnum að öllu verulegu leyti í sama ástandi og magni og
  hluturinn var í þegar neytandi veitti honum viðtöku. Neytandi glatar þó ekki
     rétti sínum til þess að krefjast riftunar eða nýrrar afhendingar þegar
     a. ástæður þess að ekki er unnt að skila hlutnum að öllu verulegu leyti í
sama ástandi og magni má rekja til eiginleika hans eða annarra aðstæðna sem ekki
                               varða neytandann;
       b. hluturinn hefur rýrnað, skemmst eða eyðilagst og það má rekja til
  verknaðar sem gera varð til að ganga úr skugga um hvort hann væri gallaður;
      c. hluturinn hefur verið notaður af neytanda við fyrirhuguð not áður en
  neytanda varð ljós eða mátti verða ljós galli sá sem leiðir til riftunar eða
                           kröfu um afhendingu á ný.
Neytandi glatar ekki heldur réttinum til riftunar eða nýrrar afhendingar ef hann
          við skilin bætir þá verðmætisrýrnun sem orðin er á hlutnum.

                 XI. kafli. Sameiginlegar reglur um skaðabætur.
                           52. gr. Umfang skaðabóta.
  Skaðabætur vegna vanefnda af hálfu annars samningsaðila skulu svara til þess
tjóns, þ.m.t. vegna útgjalda, verðmunar og tapaðs hagnaðar, sem gagnaðili bíður
   vegna vanefndanna. Þetta gildir þó einungis um það tjón sem aðili gat með
            sanngirni séð fyrir sem hugsanlega afleiðingu vanefndar.
                            Skaðabætur ná ekki til:
                                  a. líkamstjóns;
                       b. tjóns í atvinnustarfsemi neytanda.
                         53. gr. Verðmunur við riftun.
Ef kaupum er rift og neytandi kaupir af öðrum (staðgöngukaup) eða seljandi selur
  öðrum (staðgöngusala) með forsvaranlegum hætti og innan sanngjarns tíma frá
riftun skal, þegar verðmunur er reiknaður út, leggja til grundvallar kaupverðið
                      og verðið við staðgönguráðstöfunina.
Ef kaupum er rift án þess að gerðar séu staðgönguráðstafanir þær sem um ræðir í
  1. mgr. og unnt er að staðreyna gangverð söluhlutar skal, þegar verðmunur er
reiknaður út, leggja til grundvallar kaupverðið og gangverðið á riftunartímanum.
Gangverð er það verð sem er á sambærilegum hlutum á afhendingarstað. Þegar ekki
 er um gangverð að ræða á afhendingarstað skal miða við verðið á öðrum stað sem
 með sanngirni má jafna til afhendingarstaðarins, þó þannig að taka skal tillit
                         til munar á flutningskostnaði.
             54. gr. Skylda til að takmarka tjón. Mildun ábyrgðar.
     Samningsaðila, sem ber fyrir sig vanefndir af hálfu gagnaðila, er með
 sanngjörnum ráðstöfunum skylt að takmarka tjón sitt. Vanræki hann það ber hann
                 sjálfur þann hluta tjónsins sem af því leiðir.
  Skaðabætur má lækka ef þær teljast ósanngjarnar fyrir hinn bótaskylda þegar
  litið er til fjárhæðar tjónsins í samanburði við það fjártjón sem venjulega
            verður í sambærilegum tilvikum og atvika að öðru leyti.

                            XII. kafli. Ýmis ákvæði.
                       55. gr. Fyrirsjáanlegar vanefndir.
Um fyrirsjáanlegar vanefndir fer eftir [5]61. og [6]62. gr. laga nr. 50/2000, um
                                 lausafjárkaup.
                               56. gr. Gjaldþrot.
  Um rétt til að ganga inn í kaup, halda eftir greiðslu eða rifta kaupum vegna
       gjaldþrots samningsaðila fer eftir lögum um gjaldþrotaskipti o.fl.
              57. gr. Vanefndir að því er varðar hluta hins selda.
    Ef vanefndir seljanda varða einvörðungu hluta hins selda eiga reglur um
 greiðsludrátt og galla í V. og VI. kafla við. Neytandi getur rift kaupunum með
          öllu ef vanefndir eru verulegar á samningnum í heild sinni.
  Ef ráða má af atvikum að seljandi hafi lokið afhendingu af sinni hálfu, þótt
     umsamið magn hafi ekki allt verið afhent, eiga reglurnar um galla við.
           58. gr. Riftunarréttur neytanda við afhendingu í áföngum.
  Ef seljandi á að afhenda hið selda í áföngum og vanefndir verða á tiltekinni
afhendingu getur neytandi rift kaupum að því er hana varðar samkvæmt reglunum um
                                    riftun.
  Ef vanefndir veita neytanda réttmæta ástæðu til að ætla að vanefndir verði á
    afhendingum síðar þannig að riftunarréttur skapist getur neytandi á þeim
grundvelli einnig rift kaupum að því er síðari afhendingar varðar ef það gerist
                      áður en sanngjarn frestur er liðinn.
 Ef neytandi riftir kaupum að því er eina afhendingu varðar getur hann samtímis
 rift kaupunum varðandi fyrri eða síðari afhendingar ef slíkt samhengi er milli
      þeirra að þær nýtist ekki í þeim tilgangi sem gert var ráð fyrir við
                                samningsgerðina.
           59. gr. Riftunarréttur seljanda við afhendingu í áföngum.
 Ef seljandi á að afhenda í áföngum og neytandi að greiða eða stuðla að efndum
  varðandi hverja afhendingu og vanefndir verða af neytanda hálfu á tiltekinni
  afhendingu getur seljandi rift að því er hana varðar samkvæmt reglum 45. gr.
  Ef vanefndir veita seljanda réttmæta ástæðu til að ætla að slíkar vanefndir
   verði á síðari afhendingum að riftunarréttur skapist getur seljandi á þeim
  grundvelli einnig rift kaupum að því er þær afhendingar varðar ef það gerist
                      áður en sanngjarn frestur er liðinn.
                          60. gr. Umönnun söluhlutar.
Nú sækir neytandi ekki söluhlut eða veitir honum ekki viðtöku á réttum tíma eða
    önnur atvik, sem neytanda varða, leiða til þess að hann fær hlutinn ekki
 afhentan. Skal seljandi þá á kostnað neytanda annast um hlutinn með þeim hætti
sem sanngjarnt er miðað við aðstæður, enda hafi hann hlutinn í vörslum sínum eða
                       geti með öðrum hætti annast hann.
    Hafni neytandi söluhlut sem hann hefur veitt viðtöku skal hann á kostnað
  seljanda annast um hlutinn á þann hátt sem sanngjarn er miðað við aðstæður.
Hafni neytandi söluhlut sem hefur verið sendur til hans honum til ráðstöfunar á
ákvörðunarstað skal hann annast um hlutinn á kostnað seljanda, enda sé honum það
kleift án þess að greiða kaupverðið eða baka sér með því ósanngjörn útgjöld eða
óhagræði. Þetta á þó ekki við ef seljandi sjálfur eða einhver á hans vegum getur
                        annast hlutinn á ákvörðunarstað.
    Samningsaðili, sem annast skal um söluhlut, getur falið það þriðja manni
 samkvæmt reglum [7]74. gr. laga nr. 50/2000, um lausafjárkaup. Ákvæði [8]75.,
    [9]76., [10]77. og [11]78. gr. sömu laga um rétt aðila til skaðabóta og
    trygginga fyrir kostnaði, um sölu eða aðrar ráðstafanir á söluhlut og um
             reikningsgerð og reikningsfærslu gilda með sama hætti.
     61. gr. Sérreglur um neytendahugtakið í tilteknum alþjóðlegum kaupum.
Um kaupsamninga um söluhluti við aðila sem hafa atvinnustöð eða heimilisfesti í
   ríkjum utan Evrópska efnahagssvæðisins gilda lög þessi um kaup á hlut til
   persónulegra nota fyrir kaupandann, fjölskyldu hans eða heimilisfólk, nema
  seljandinn hafi við samningsgerð hvorki vitað né mátt vita að hluturinn var
                              keyptur í því skyni.

   XIII. kafli. [Kærunefnd lausafjár- og þjónustukaupa, gildistaka o.fl.]^1)
                               ^1)L. 87/2006, 7. gr.
                              62. gr. Innleiðing.
 Lög þessi eru sett með hliðsjón af ákvörðun sameiginlegu EES-nefndarinnar nr.
  12/2000 frá 28. janúar 2000, um að fella inn í EES-samninginn og taka upp í
   innlendan rétt ákvæði tilskipunar Evrópuþingsins og ráðsins 1999/44/EB um
           tiltekna þætti í sölu neysluvara og ábyrgð þar að lútandi.
 [63. gr. Greini aðila að neytendakaupum á um réttindi sín og skyldur samkvæmt
lögum þessum geta þeir, einn eða fleiri, snúið sér til kærunefndar lausafjár- og
 þjónustukaupa, sbr. [12]40. gr. laga um þjónustukaup, nr. 42/2000, með síðari
   breytingum, og [13]99. gr. laga um lausafjárkaup, nr. 50/2000, með síðari
   breytingum, og óskað eftir álitsgerð nefndarinnar um ágreiningsefnið.]^1)
                               ^1)L. 87/2006, 6. gr.
                            [64. gr.]^1) Gildistaka.
                      Lög þessi öðlast gildi 1. júní 2003.
  Lög þessi gilda einvörðungu um þá samninga sem gerðir verða eftir gildistöku
                                    laganna.
                               ^1)L. 87/2006, 6. gr.
                                  [65. gr.]^1)
                               ^1)L. 87/2006, 6. gr.
                          Ákvæði til bráðabirgða. ^1)
                               ^1)L. 87/2006, 8. gr.

References

   Visible links
   1. http://www.althingi.is/dba-bin/lawformpr.pl?lnr=2003048
   2. http://www.althingi.is/dba-bin/ferill.pl?ltg=128&mnr=556
   3. http://www.althingi.is/altext/128/s/0904.html
   4. file://2000050.html#g84
   5. file://2000050.html#g61
   6. file://2000050.html#g62
   7. file://2000050.html#g74
   8. file://2000050.html#g75
   9. file://2000050.html#g76
  10. file://2000050.html#g77
  11. file://2000050.html#g78
  12. file://2000042.html#g40
  13. file://2000050.html#g99
