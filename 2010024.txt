
   --------------------------------------------------------------------------

     Lög um greiðsluuppgjör á opinberum gjöldum lögaðila og einstaklinga í
                                 atvinnurekstri

                              2010 nr. 24 30. mars

   --------------------------------------------------------------------------

                 Ferill málsins á Alþingi.   Frumvarp til laga.

          Tóku gildi 1. apríl 2010. Falla úr gildi 31. desember 2011.
                       1. gr. Umsókn um greiðsluuppgjör.
      Lögaðilar og einstaklingar í atvinnurekstri sem eru í vanskilum með
   virðisaukaskatt, staðgreiðslu opinberra gjalda, tryggingagjald og þing- og
 sveitarsjóðsgjöld sem hafa gjaldfallið fyrir 1. janúar 2010 geta sótt um frest
            til greiðsluuppgjörs á þeim vanskilum til 1. júlí 2011.
   Umsókn skal beint til tollstjóra óháð lögheimili umsækjanda. Tollstjóra er
   heimilt að samþykkja umsókn að uppfylltum ákveðnum skilyrðum, sbr. 2. gr.
                       2. gr. Skilyrði greiðsluuppgjörs.
    Skilyrði fyrir fresti til greiðsluuppgjörs skv. 1. gr. eru eftirfarandi:
       1. Umsækjandi skal vera í skilum með aðra skatta og gjöld en þau sem
           tilgreind eru í 1. mgr. 1. gr. þegar umsókn er lögð fram.
   2. Umsækjandi skal vera í skilum með alla skatta og gjöld sem gjaldfalla frá
                    1. janúar 2010 til og með 30. júní 2011.
      3. Umsækjandi skal lýsa því yfir að hann muni skila inn skilagreinum og
                framtölum til að tryggja rétta álagningu gjalda.
      4. Umsækjandi skal við umsókn um greiðsluuppgjör skv. 1. gr. viðurkenna
              greiðsluskyldu vegna þeirra krafna sem frests njóta.
                      3. gr. Réttaráhrif greiðsluuppgjörs.
 Dráttarvextir eru ekki lagðir á kröfur sem njóta frests til greiðsluuppgjörs á
 tímabilinu 1. janúar 2010 til og með 30. júní 2011. Innheimtumaður ríkissjóðs
  skal skuldajafna inneignum sem myndast vegna krafna, sem hefur verið frestað
                         skv. 1. gr., upp í þær kröfur.
 Séu fullnustugerðir hafnar vegna krafna sem njóta frests til greiðsluuppgjörs
skv. 1. gr. skal innheimtumaður ríkissjóðs fresta þeim eða afturkalla þær eftir
                                    atvikum.
                       4. gr. Ógilding greiðsluuppgjörs.
Standi aðili sem nýtur frests til greiðsluuppgjörs skv. 1. gr. ekki í skilum með
 greiðslu skatta og opinberra gjalda sem falla í gjalddaga eftir 1. janúar 2010
 fellur frestur til greiðsluuppgjörs niður og dráttarvextir reiknast á vanskil
         eins og frestur til greiðsluuppgjörs hefði ekki verið veittur.
   Verði bú aðila sem nýtur frests til greiðsluuppgjörs skv. 1. gr. tekið til
gjaldþrotaskipta á tímabili frestsins fellur heimild til greiðsluuppgjörs niður
  og dráttarvextir leggjast á vanskil eins og heimild hefði ekki verið veitt.
                        5. gr. Umsókn um skuldbreytingu.
Hafi umsækjandi um greiðsluuppgjör haldið skilyrði 2. gr. fram til 1. júlí 2011
er tollstjóra heimilt að samþykkja útgáfu skuldabréfs til greiðslu þeirra skatta
          og gjalda sem voru í fresti til greiðsluuppgjörs skv. 1. gr.
 Skuldabréfið skal vera til fimm ára með jöfnum mánaðarlegum afborgunum og með
  fyrstu greiðslu 1. október 2011. Skuldabréfið skal vera verðtryggt miðað við
                vísitölu neysluverðs 1. júlí 2011, en án vaxta.
   Hafi umsækjandi greiðsluuppgjörs ekki fengið álagningar byggðar á áætlunum
 leiðréttar fyrir 1. júlí 2011 er ekki heimilt að samþykkja útgáfu skuldabréfs
      skv. 1. mgr. og dráttarvextir leggjast á vanskil eins og heimild til
                    greiðsluuppgjörs hefði ekki verið veitt.
    6. gr. Lög þessi öðlast þegar gildi og falla úr gildi 31. desember 2011.
