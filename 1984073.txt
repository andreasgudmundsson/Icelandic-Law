
   --------------------------------------------------------------------------

                                                               Lög um fjarskipti

                              1984 nr. 73 28. maí

   --------------------------------------------------------------------------

                                   I. kafli.
                                 Orðaskýringar.
                                     1. gr.
                                                [Í lögum þessum merkja orðin:

           Fjarskipti: Það sem nefnt er Télécommunication í
           alþjóðafjarskiptasamningum (nú Convention Internationale des
           Télécommunications, Nice 1989) og þýðir hvers konar sending og
           móttaka tákna, merkja, skriftar, mynda og hljóða eða hvers konar
           boðmiðlun eftir leiðslum með rafsegulöldum (radio) eða öðrum
           rafsegulkerfum.
           Almennt fjarskiptanet: Innviðir fyrir almenn fjarskipti sem gera
           kleift að flytja merki milli skilgreindra nettengipunkta með
           rafþræði, örbylgjum, ljóstæknilegum aðferðum eða með öðrum
           rafsegulaðferðum.
           Fjarskiptaþjónusta: Þjónusta sem að nokkru eða öllu leyti felst í
           því að beina merkjum um fjarskiptanet með fjarskiptaaðferðum,
           öðrum en hljóðvarpi og sjónvarpi.
           Talsímaþjónusta: Þjónusta, seld almenningi, sem fólgin er í beinum
           rauntímaflutningi á tali um almenna sjálfvirka netið eða netin
           þannig að hver notandi getur notað búnað tengdan við tengipunkt á
           netinu til að hafa samband við annan notanda búnaðar sem tengdur
           er við annan tengipunkt.
           Nettengipunktur: Allar efnislegar tengingar og tækniforskriftir
           varðandi aðgang að þeim sem eru hluti af almenna fjarskiptanetinu
           og nauðsynlegar fyrir aðgang og skilvirk fjarskipti um viðkomandi
           net.
           Notendabúnaður: Búnaður ætlaður til að tengjast almennu
           fjarskiptaneti, þ.e.:

                a.
                        er ætlað að vera beint tengdur við nettengipunkt
                        almenns fjarskiptakerfis eða
                b.
                        er ætlað að virka með almennu fjarskiptaneti beint
                        eða óbeint tengdur við nettengipunkt á netinu í þeim
                        tilgangi að senda, meðhöndla eða taka á móti
                        upplýsingum.
                        Tenging getur verið með rafþræði, örbylgjum,
                        ljóstæknilegum aðferðum eða öðrum rafsegulaðferðum.

           Grunnþjónusta: Fjarskiptaþjónusta sem gefur kost á flutningi
           merkja milli þeirra staða þar sem skil eru milli nets og notanda.
           Virðisaukandi þjónusta: Fjarskiptaþjónusta þar sem bætt er við
           grunnþjónustu þáttum sem auka verðmæti þjónustunnar.
           Fjarskiptavirki: Hvers konar tæki, tækjahlutar, leiðslur, búnaður
           og því um líkt sem sérstaklega er ætlað til að koma á fjarskiptum
           eða reka þau, hvort heldur er til sendingar eða móttöku.]^1)

   ^1)[2]L. 32/1993, 1. gr.

                                   II. kafli.
                        Réttur til reksturs fjarskipta.
                                     2. gr.
        [Ríkið hefur einkarétt á að veita talsímaþjónustu á Íslandi og í
   íslenskri landhelgi og lofthelgi og að ...^1) reka almennt fjarskiptanet.
   [Samgönguráðherra er heimilt að veita aðila rekstrarleyfi til að annast þá
   fjarskiptaþjónustu sem ríkið hefur einkarétt á skv. 1. málsl. Við útgáfu
   rekstrarleyfis skulu tilteknar þær skyldur og kvaðir sem rekstrarleyfinu
   fylgja, sbr. 3. mgr. Samgönguráðherra skal hafa eftirlit með því að
   leyfishafi virði þær kvaðir og skyldur sem mælt er fyrir um í
   rekstrarleyfi.]^1)
        Samgönguráðherra getur heimilað aðilum með staðfesturétt innan
   Evrópska efnahagssvæðisins, EES, að reka ákveðna tegund
   fjarskiptaþjónustu, aðra en talsímaþjónustu á almennum fjarskiptanetum, að
   uppfylltum skilyrðum sem sett verða fyrir viðkomandi þjónustu.
        Samgönguráðherra setur skilyrði fyrir leyfisveitingu. Þau skulu vera
   hlutlæg, skýr og þannig að gætt verði jafnræðis. Rökstuðningur skal fylgja
   synjun leyfisumsóknar.
        Ekki þarf sérstakt leyfi til að veita virðisaukandi þjónustu sem er í
   samræmi við reglugerð sem samgönguráðherra setur.
        Ekki þarf sérstakt leyfi til að annast sölu á notendabúnaði.
        [Rekstrarleyfishafa skv. 1. mgr.]^1) er heimilt að selja sérhverja
   tegund fjarskiptaþjónustu og búnað að uppfylltum sömu skilyrðum og gilda
   gagnvart öðrum aðilum.
        Samgönguráðherra getur heimilað einstökum mönnum, félögum eða
   stofnunum að stofna og reka fjarskiptanet til eigin nota eingöngu sem ekki
   verða nýtt fyrir aðra aðila og ekki tengd almennum fjarskiptanetum.
        Fjarskipti, ...^1) þegar eingöngu er um að ræða boð eða upplýsingar
   innan húsakynna heimilis, fyrirtækis eða stofnunar, svo sem í sjúkrahúsum,
   gistihúsum, skólum eða verksmiðjum, falla sem slík ekki undir ákvæði laga
   þessara.]^2)

   ^1)[3]L. 99/1996, 1. gr., sem tekur gildi 1. janúar 1997.^2)[4]L. 32/1993,
   2. gr.

                                     3. gr.
        [Hver sá, sem flytur inn eða smíðar búnað er tengja á við almennt
   fjarskiptanet, skal fyrir fram fá yfirlýsingu Fjarskiptaeftirlits ríkisins
   um að hver og ein tegund eða gerð tegundar búnaðar eða hlutar hans
   uppfylli þær tæknikröfur sem gilda þar um. Liggi fyrir vottorð frá
   viðurkenndri prófunarstofu um að búnaður sé í samræmi við staðla og reglur
   telst staðfesting frá Fjarskiptaeftirlitinu fullnægjandi.
        Þeir sem annast uppsetningu og aðra tækniþjónustu fjarskiptavirkja
   skulu hafa til þess tilskilin réttindi samkvæmt reglugerð er ráðherra
   setur.]^1)

   ^1)[5]L. 32/1993, 3. gr.

                                     4. gr.
        Ráðherra getur látið innsigla fjarskiptavirki sem ekki eru í notkun
   eða hluta þeirra eða fyrirskipað að fá þau afhent til geymslu undir
   innsigli. Innsiglið má ekki rjúfa án heimildar ráðherra.

                                     5. gr.
        Fjarskiptavirki í erlendum skipum, flugvélum eða öðrum erlendum
   farartækjum, sem eru innan íslenskrar landhelgi eða lofthelgi, má aðeins
   nota samkvæmt ákvæðum íslenskra laga og reglugerða.

                                  III. kafli.
             Skylda til þess að hafa fjarskiptabúnað í farartækjum.
                                     6. gr.
        [Ráðherra getur mælt svo fyrir að íslensk skip, loftför og önnur
   farartæki séu búin fjarskiptavirkjum og setur hann nánari reglugerð þar
   um.
        Ráðherra getur heimilað með reglugerð að einstaklingar, félög og
   stofnanir setji upp jarðstöðvar til móttöku á sjónvarpsefni til eigin
   nota.
        Fjarskiptaeftirlit ríkisins gefur út leyfisbréf til handa þeim aðilum
   sem með sérstökum lögum eða alþjóðasamþykktum hafa fengið leyfi til eða
   eru skyldugir til að halda uppi fjarskiptum á ákveðnum sviðum. Í
   leyfisbréfum skal kveðið á um tæknilega eiginleika fjarskiptavirkja í
   samræmi við settar reglur og alþjóðasamþykktir, svo sem um tíðni og
   útgeislað afl.
        Fjarskiptaeftirlit ríkisins hefur eftirlit með starfsemi þessara
   fjarskiptavirkja.]^1)

   ^1)[6]L. 32/1993, 4. gr.

                                   IV. kafli.
                  Stjórn, rekstur og eftirlit fjarskiptamála.
                                     7. gr.
        [Fjarskiptaeftirlit ríkisins starfar undir yfirstjórn
   samgönguráðherra. Fjarskiptaeftirlit ríkisins annast útgáfu leyfisbréfa,
   eftirlit með gerð búnaðar og lögboðuðum tækniforskriftum, úthlutun tíðna
   og eftirlit með skilmálum um notkun. Samgönguráðherra setur gjaldskrá
   fyrir þjónustu Fjarskiptaeftirlits ríkisins.]^1)

   ^1)[7]L. 32/1993, 5. gr.

                                     8. gr.
        ...^1)

   ^1)[8]L. 99/1996, 2. gr., sem tekur gildi 1. janúar 1997.

                                     9. gr.
        [Samgönguráðherra setur í reglugerð^1) nánari fyrirmæli um framkvæmd
   fjarskiptamála, eftirlit með þeim og annað er þar að lýtur. Honum er
   heimilt að setja reglugerðir á sviði fjarskipta að því leyti sem það er
   nauðsynlegt vegna skuldbindinga er leiðir af samningi um Evrópskt
   efnahagssvæði milli Efnahagsbandalags Evrópu, Kola- og stálbandalags
   Evrópu og aðildarríkja þess annars vegar og aðildarríkja
   Fríverslunarsamtaka Evrópu hins vegar, sbr. lög um Evrópska
   efnahagssvæðið.]^2)

   ^1) ^2)[9]L. 32/1993, 5. gr.

                                   V. kafli.
                   Uppsetning og vernd fjarskiptavirkja o.fl.
                                    10. gr.
        Sérhver eigandi eða umráðamaður fasteignar er skyldur að leyfa [þeim
   sem rekstrarleyfi hefur skv. 1. mgr. 2. gr.]^1) að leggja leiðslur
   fjarskiptavirkja um land sitt, yfir það eða í jörðu, yfir hús eða önnur
   mannvirki á landinu, á þeim, gegnum þau eða undir þeim. Hafa skal samráð
   við eigendur eða umráðamenn mannvirkja um hvar leiðslur, sem snerta eign
   þeirra, séu lagðar eða efni tekið, enda hafi það engan verulegan
   kostnaðarauka eða önnur vandkvæði í för með sér.
        [Menn, sem á grundvelli 1. mgr.]^1) þurfa að fara um lendur eða
   híbýli vegna starfa sinna, skulu forðast að valda eigendum eða íbúum meiri
   óþægindum en brýnasta nauðsyn krefur.

   ^1)[10]L. 99/1996, 3. gr., sem tekur gildi 1. janúar 1997.

                                    11. gr.
        Þar sem fjarskiptavirki [rekstrarleyfishafa]^1) eru má ekki reisa
   mannvirki, setja upp tæki, leggja pípur, raflagnir, leiðslur og því um
   líkt, gera jarðrask eða aðrar ráðstafanir er af geta hlotist skemmdir á
   fjarskiptavirkjum eða truflanir á rekstri þeirra, nema áður hafi verið
   aflað upplýsinga um legu þeirra og samkomulag fengist við
   [rekstrarleyfishafa]^1) um tilhögun framkvæmda. Þeir sem ákveða slíkar
   framkvæmdir eða þeir sem annast þær bera allan kostnað sem af þeim leiðir,
   beinan og óbeinan, nema annað hafi orðið að samkomulagi.
        Ef jarðrask eða aðrar framkvæmdir hafa óvænt eða af gáleysi valdið
   skemmdum á fjarskiptavirkjum eða truflunum á rekstri þeirra skal sá, er
   þeim hefur valdið, þegar í stað tilkynna það [rekstrarleyfishafa]^1) og
   jafnframt greiða allan kostnað sem af því leiðir, bæði beinan og óbeinan,
   t.d. viðskiptatap, nema annað verði að samkomulagi.
        Hafi einhver umráð yfir einhvers konar mannvirkjum, tækjum, pípum,
   raflögnum, leiðslum og því um líku sem valdið geta truflunum á rekstri
   [fjarskiptavirkja rekstrarleyfishafa er honum]^1) heimilt að gera á
   kostnað eiganda nauðsynlegar ráðstafanir til þess að koma í veg fyrir baga
   þann sem af þessu hlýst eða getur hlotist á fjarskiptavirkjum.

   ^1)[11]L. 99/1996, 4. gr., sem tekur gildi 1. janúar 1997.

                                    12. gr.
        Þegar skip er innan eða utan landhelgi að starfa að lagningu eða
   viðgerð fjarskiptastrengja og ber til sýnis alþjóðamerki eða önnur merki
   er gefa þetta til kynna skulu önnur skip, sem sjá eða eiga að geta séð
   þessi merki, halda sig eigi skemmra en mílufjórðung frá sæsímaskipinu. Net
   og önnur veiðarfæri skal hafa í sömu fjarlægð. Fiskiskip skulu þó hafa 12
   stunda frest til þess að taka burtu veiðarfæri sem í sjó liggja.
        Nú hefur dufli verið lagt út vegna lagningar eða viðgerðar á sæstreng
   fjarskiptavirkja og skulu skip þá halda sig og veiðarfærum sínum eigi
   skemmra en mílufjórðung frá duflinu.

                                    13. gr.
        Ef skip hefur orðið að sleppa akkeri eða leggja net eða önnur
   veiðarfæri í sölurnar til þess að komast hjá því að skemma sæstrengi
   fjarskiptavirkja, enda hafi skipið sjálft ekki stofnað til hættunnar af
   gáleysi, þá á það kröfu til skaðabóta frá eiganda strengjanna. Ef unnt er
   skal þegar færa til bókar skýrslu um tjónið, staðfesta af skipverjum. Svo
   skal og skipstjóri gefa sjóferðarskýrslu um tjónið í fyrstu höfn sem því
   verður við komið. Formaður dóms, er við sjóferðarskýrslu tekur, skal þegar
   tilkynna eiganda sæstrengjanna um tjónið.

                                    14. gr.
        Ef afla þarf lóðar eða annarrar eignar í sambandi við lagningu eða
   rekstur fjarskiptavirkja ...^1) og samningum um kaup verður ekki við komið
   má [rekstrarleyfishafi],^1) að fengnu samþykki ráðherra, taka eignina
   eignarnámi gegn endurgjaldi sem metið sé eftir eignarnámslögum.
        [Skylt er þeim sem á eða rekur fjarskiptavirki að bæta tjón á landi
   manna, mannvirkjum eða öðrum eignum sem hlotist hefur af lagningu eða
   viðhaldi fjarskiptavirkja.]^1) Verði samningum ekki komið við skulu
   bæturnar metnar samkvæmt lögum (nú [12]lögum nr. 11/1973).

   ^1)[13]L. 99/1996, 5. gr., sem tekur gildi 1. janúar 1997.

                                   VI. kafli.
                           Leynd og vernd fjarskipta.
                                    15. gr.
        Allir starfsmenn fjarskiptavirkja [rekstrarleyfishafa]^1) skulu
   skyldir, bæði meðan þeir gegna starfinu og eftir að þeir hafa látið af
   því, að halda leyndu fyrir öllum út í frá efni skeyta sem koma eða fara,
   svo og að þau hafi komið eða farið og hver hafi fengið þau eða sent. Þeir
   skulu og halda leyndu fyrir öllum út í frá efni samtala um fjarskiptavirki
   ...,^1) svo og að samtöl hafi farið fram og hverjir hafi átt tal saman.
   Ekki má án undangengins dómsúrskurðar veita óviðkomandi mönnum aðgang að
   því að sjá skeyti eða önnur starfræksluskjöl, sem almenningi er ekki ætlað
   að sjá, eða aðgang að því að hlusta á fjarskiptasamtöl eða hljóðrita þau.
   Ráðherra ákveður hvort slíkum úrskurði skuli áfrýjað. Sams konar
   leyndarskylda skal á þeim hvíla um myndir eða merki sem flutt hafa verið
   um fjarskiptavirkin og ekki eru fyrir almenning. Þeim er og stranglega
   bannað að notfæra sér á nokkurn hátt persónulega innihald slíkra skeyta,
   samtala, mynda, merkja eða starfræksluskjala. Ráðherra setur í
   reglugerð^2) nánari fyrirmæli um þagnarskyldu starfsmanna
   fjarskiptavirkja.

   ^1)[14]L. 99/1996, 6. gr., sem tekur gildi 1. janúar 1997.^2)Rg. 83/1986.

                                    16. gr.
        Enginn starfsmaður [við fjarskiptavirki]^1) má ónýta, aflaga eða
   skjóta undan skeytum, myndum eða öðrum merkjum sem afhent eru til
   flutnings um fjarskiptavirkin eða liðsinna öðrum í þess konar athæfi.

   ^1)[15]L. 99/1996, 7. gr., sem tekur gildi 1. janúar 1997.

                                    17. gr.
        [Í leyfisbréfum, er Fjarskiptaeftirlit ríkisins gefur út skv. 6. gr.
   laga þessara, skal leggja á starfsmenn við fjarskiptavirki sem
   leyfisbréfið hljóðar um sams konar skyldur og mælt er fyrir um í 15. og
   16. gr., enda varði brot á þeim skyldum sömu viðurlögum og mælt er fyrir
   um í lögum þessum. Sama gildir um þá sem fá réttindi til uppsetningar og
   tengingar fjarskiptavirkja skv. 3. gr.]^1)

   ^1)[16]L. 99/1996, 8. gr., sem tekur gildi 1. janúar 1997.

                                    18. gr.
        Sá sem með einhverjum hætti án heimildar tekur við símskeytum, myndum
   eða öðrum fjarskiptamerkjum eða hlustar á fjarskiptasamtöl má ekki skrá
   neitt slíkt, tilkynna það öðrum eða notfæra sér það á nokkurn hátt.

                                  VII. kafli.
                              Stöðvun fjarskipta.
                                    19. gr.
        Ríkisstjórnin getur stöðvað skeyti, símtöl eða önnur fjarskipti sem
   teljast hættuleg öryggi ríkisins eða brjóta í bága við lög landsins og
   almennt velsæmi.

                                  VIII. kafli.
                         Fjarskiptavirki á hættutímum.
                                    20. gr.
        Á ófriðartímum og þegar það telst nauðsynlegt vegna öryggis ríkisins
   getur ríkisstjórnin fyrirskipað að engir aðrir en þeir, sem heimild hafa
   til þess frá [samgönguráðherra],^1) megi eiga eða hafa í vörslum sínum
   tilteknar tegundir fjarskiptavirkja eða hluti sem eru sérstaklega ætlaðir
   í þau og ekki heldur aðrar tilteknar tegundir tækja sem nota má til þess
   að koma á fjarskiptum.

   ^1)[17]L. 99/1996, 9. gr., sem tekur gildi 1. janúar 1997.

                                    21. gr.
        Nú á maður eða hefur í vörslum sínum einhver slík fjarskiptavirki eða
   tæki sem nefnd eru í fyrirmælum ríkisstjórnarinnar samkvæmt 20. gr. og
   skal hann þá þegar í stað tilkynna [samgönguráðherra]^1) það og afhenda
   [honum]^1) fjarskiptavirkin eða tækin eða hluta þeirra eftir því sem
   [hann]^1) mælir fyrir um. Komi endurgjald til greina greiðist það úr
   ríkissjóði samkvæmt mati dómkvaddra manna.

   ^1)[18]L. 99/1996, 10. gr., sem tekur gildi 1. janúar 1997.

                                   IX. kafli.
                              Milliríkjasamningar.
                                    22. gr.
        Alþjóðasamningar og aðrir milliríkjasamningar um fjarskiptamál, sem
   ríkisstjórn Íslands fullgildir og Alþingi staðfestir, skulu ásamt þar að
   lútandi reglugerðum gilda sem lög.

                                   X. kafli.
       [Viðurlög við brotum á lögum þessum, takmörkun ábyrgðar o.fl.]^1)

   ^1)[19]L. 99/1996, 11. gr., sem tekur gildi 1. janúar 1997.

                                    23. gr.
        1. Brot gegn 2.6. gr., 1. mgr. 11. gr. og 12. gr. varðar sektum eða
   varðhaldi ef miklar sakir eru. Upptæk skal gera tæki þau og hluti sem í
   heimildarleysi hafa verið flutt inn, smíðuð eða starfrækt.

   2.
           Valdi maður af ásettu ráði eða gáleysi truflun eða skemmdum á
           fjarskiptavirkjum þá varðar það sektum, nema verki sé svo farið að
           það eigi að varða refsingu eftir því sem í 176. gr. almennra
           hegningarlaga segir. Sá sem skemmdum eða truflun hefur valdið skal
           bæta allt tjón sem af því hefur hlotist, þar með talið
           viðskiptatap.
   3.
           [Brot gegn 15.17. gr. varðar sektum, varðhaldi eða fangelsi allt
           að einu ári, en allt að þremur árum ef sakir eru miklar. Sé brot
           framið af gáleysi varðar það sektum.]^1)
   4.
           ...^1)
   5.
           Brot gegn 18. gr. varðar sektum samkvæmt 1. mgr. 228. gr. almennra
           hegningarlaga.
   6.
           Brot gegn 20. og 21. gr. og fyrirmælum, er ráðherra setur samkvæmt
           þeim, varðar varðhaldi eða fangelsi. Þó má beita sektum ef sök er
           smávægileg eða sérstakar málsbætur eru fyrir hendi.
   7.
           Brot gegn 22. gr. varðar sektum eða varðhaldi ef miklar sakir eru.
   8.
           Þann, sem ekki stendur skil á áföllnum gjöldum á réttum gjalddaga
           fyrir fjarskipti eða afnot fjarskiptavirkja, má útiloka algerlega
           frá öllum fjarskiptum, hvort heldur er til hans eða frá honum, um
           óákveðinn tíma, þar til hann hefur greitt skuld sína að fullu.
   [9.
           Rekstrarleyfishafi skv. 1. mgr. 2. gr. laganna skal undanþeginn
           bótaábyrgð á tjóni sem rekja má til sambandsleysis, rofa á
           fjarskiptum eða annarra truflana sem kunna að verða á rekstri
           fjarskiptanetsins, eða mistaka við afgreiðslu símskeyta, hvort sem
           rekja má slíkt til línubilana, bilana í sambandastöðvum eða
           annarra ástæðna. Slík ábyrgðartakmörkun er þó bundin við að tjónið
           verði ekki rakið til stórfelldra mistaka starfsmanna
           rekstrarleyfishafa.]^1)
   [10.]
           ^1)Ákveða má í reglugerðum sem settar verða samkvæmt lögum þessum
           að brot gegn ákvæðum þeirra varði refsingum samkvæmt lögunum.

   ^1)[20]L. 99/1996, 12. gr., sem tekur gildi 1. janúar 1997.

                                    [24. gr.
        Eigi síðar en 1. júlí 1998 skal notkunargjald fyrir talsímaþjónustu
   vera hið sama alls staðar á landinu og skal innheimta sérstaks álags vegna
   langlínusamtala óheimil.]^1)

   ^1)[21]L. 99/1996, 13. gr., sem tekur gildi 1. janúar 1997.

                                  [25. gr.]^1)
        Lög þessi öðlast þegar gildi. ...

   ^1)[22]L. 99/1996, 13. gr., sem tekur gildi 1. janúar 1997.

                            [Ákvæði til bráðabirgða.
        Þegar Póstur og sími hf. tekur til starfa veitir samgönguráðherra
   félaginu rekstrarleyfi skv. 1. mgr. 2. gr. laga þessara og skal það
   rekstrarleyfi gilda þar til réttur til að veita einkaleyfi til almenns
   fjarskiptareksturs fellur niður samkvæmt reglum Evrópusambandsins. Á sama
   tíma skal öðrum óheimilt að eiga eða reka almennt fjarskiptanet.]^1)

   ^1)[23]L. 99/1996, 14. gr., sem tekur gildi 1. janúar 1997.

References

   Visible links
   1. http://www.althingi.is/dba-bin/lawformpr.pl?lnr=1984073
   2. file:///altext/stjt/1993.032.html
   3. file:///altext/stjt/1996.099.html
   4. file:///altext/stjt/1993.032.html
   5. file:///altext/stjt/1993.032.html
   6. file:///altext/stjt/1993.032.html
   7. file:///altext/stjt/1993.032.html
   8. file:///altext/stjt/1996.099.html
   9. file:///altext/stjt/1993.032.html
  10. file:///altext/stjt/1996.099.html
  11. file:///altext/stjt/1996.099.html
  12. file://1973011.html
  13. file:///altext/stjt/1996.099.html
  14. file:///altext/stjt/1996.099.html
  15. file:///altext/stjt/1996.099.html
  16. file:///altext/stjt/1996.099.html
  17. file:///altext/stjt/1996.099.html
  18. file:///altext/stjt/1996.099.html
  19. file:///altext/stjt/1996.099.html
  20. file:///altext/stjt/1996.099.html
  21. file:///altext/stjt/1996.099.html
  22. file:///altext/stjt/1996.099.html
  23. file:///altext/stjt/1996.099.html
