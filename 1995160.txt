
   --------------------------------------------------------------------------

Lög um viðurkenningu og fullnustu erlendra ákvarðana um forsjá barna, afhendingu
                            brottnuminna barna o.fl.

                           1995 nr. 160 27. desember

   --------------------------------------------------------------------------

                 Ferill málsins á Alþingi.   Frumvarp til laga.

 Tóku gildi 11. janúar 1996. Breytt með [1]l. 76/2003 (tóku gildi 1. nóv. 2003)
                   og l. 162/2010 (tóku gildi 1. jan. 2011).

                             I. kafli. Gildissvið.
 1. gr. Ákvæði 3.10. gr., 13. gr., 14. gr., 1. mgr. 16. gr., 17. gr., 18. gr.,
   1. mgr. 19. gr., 21. gr., 22. gr. og 1. mgr. 23. gr. laga þessara gilda í
samskiptum Íslands við ríki sem eru aðilar að Evrópusamningi um viðurkenningu og
fullnustu ákvarðana varðandi forsjá barna og endurheimt forsjár barna sem gerður
    var í Lúxemborg 20. maí 1980 (Evrópusamningurinn). Ákvæðin eiga ekki við
  gagnvart Danmörku, Finnlandi, Noregi eða Svíþjóð að því leyti sem sérstakar
                reglur gilda í samskiptum Íslands við þau ríki.
   Ákvæði 3.5. gr., 11.13. gr., 15.18. gr., 2. mgr. 19. gr. og 20.23. gr.
   laganna gilda í samskiptum Íslands við ríki sem eru aðilar að samningi um
einkaréttarleg áhrif af brottnámi barna til flutnings milli landa sem gerður var
                  í Haag 25. október 1980 (Haagsamningurinn).
2. gr. [Innanríkisráðherra]^1) er heimilt að ákveða að lögum þessum verði beitt
    í samskiptum Íslands við ríki sem ekki er aðili að Evrópusamningnum eða
                                Haagsamningnum.
                             ^1)L. 162/2010, 138. gr.
         3. gr. Lög þessi gilda um börn sem ekki hafa náð 16 ára aldri.
    4. gr. Með ákvörðunum er í lögum þessum átt við dóma, úrskurði og aðrar
ákvarðanir dómstóls eða stjórnvalds, svo og dómsáttir og samninga sem hafa verið
                          staðfestir af stjórnvöldum.

                         II. kafli. Móttökustjórnvald.
5. gr. [Ráðuneytið]^1) er móttökustjórnvald í málum samkvæmt Evrópusamningnum og
             Haagsamningnum. Sem móttökustjórnvald skal ráðuneytið:
    1. taka við erindum á grundvelli samninganna og framsenda þau hlutaðeigandi
                                  yfirvöldum,
      2. eiga samvinnu við móttökustjórnvöld í öðrum ríkjum sem eru aðilar að
                                 samningunum og
      3. gegna að öðru leyti þeim skyldum sem móttökustjórnvaldi ber að gegna
                             samkvæmt samningunum.
                             ^1)L. 162/2010, 138. gr.

     III. kafli. Viðurkenning og fullnusta á grundvelli Evrópusamningsins.
6. gr. Ákvörðun um forsjá, búsetu eða umgengnisrétt við barn sem tekin er í ríki
sem er aðili að Evrópusamningnum skal viðurkennd hér á landi. Samkvæmt beiðni er
  heimilt að fullnægja slíkri ákvörðun hér á landi ef heimilt er að fullnægja
            henni í því ríki þar sem hún var tekin (upphafsríkinu).
   Ef ekki var fyrir hendi ákvörðun skv. 1. mgr. sem unnt var að fullnægja í
    upphafsríkinu á þeim tíma þegar farið var með barn til annars lands skal
ákvörðun, sem tekin er í samningsríki síðar, lögð að jöfnu við ákvörðun skv. 1.
     mgr. ef í henni kemur fram að brottflutningurinn hafi verið ólögmætur.
        7. gr. Synja skal um viðurkenningu eða fullnustu ákvörðunar ef:
   1. hún er augljóslega ekki í samræmi við grundvallarreglur íslenskra laga um
                       réttarstöðu fjölskyldna og barna,
   2. ákvörðunin er, vegna breyttra aðstæðna, augljóslega ekki lengur í samræmi
                      við það sem barninu er fyrir bestu,
    3. barnið var íslenskur ríkisborgari, eða búsett hér á landi, þegar mál var
höfðað fyrir dómstóli í upphafsríkinu eða stjórnvaldi þar barst beiðni, án þess
      að barnið hafi haft hliðstæð tengsl við það ríki eða það hafði bæði
   ríkisborgararétt í upphafsríkinu og hér á landi og var búsett hér á landi,
   4. barnið á rétt á að ráða sjálft búsetu sinni samkvæmt lögum þess ríkis þar
                     sem það er ríkisborgari eða búsett eða
    5. ákvörðunin er ósamrýmanleg ákvörðun sem tekin hefur verið hér á landi í
  máli sem hafist hefur áður en beiðni um viðurkenningu eða fullnustu var lögð
fram, enda sé synjun talin barninu fyrir bestu. Ákvörðun, sem tekin hefur verið
í öðru ríki, hefur sama gildi og ákvörðun sem tekin hefur verið hér á landi hvað
          þetta snertir, enda sé unnt að fullnægja henni hér á landi.
  8. gr. Ákvörðun, sem tekin hefur verið að varnaraðila fjarstöddum, er aðeins
                    heimilt að viðurkenna eða fullnægja ef:
     1. varnaraðili hefur sjálfur verið kvaddur sannanlega fyrir hlutaðeigandi
   dómstól eða stjórnvald svo tímanlega að hann hafi haft möguleika á að gæta
 hagsmuna sinna eða ef það hefur ekki verið unnt vegna þess að varnaraðili hélt
               dvalarstað sínum leyndum fyrir gagnaðila sínum og
   2. dómstóll eða stjórnvald, sem tók ákvörðun, var til þess bært á grundvelli
 búsetu varnaraðila, síðasta sameiginlegs heimilisfangs foreldra barnsins, svo
 framarlega sem annað þeirra er ennþá búsett á þeim stað, eða búsetu barnsins.
    9. gr. Fresta má viðurkenningu eða fullnustu ákvörðunar með úrskurði ef:
      1. ákvörðuninni hefur verið skotið til æðra dómstóls eða stjórnvalds í
         upphafsríkinu samkvæmt almennum áfrýjunar- eða málskotsreglum,
    2. mál um forsjá, búsetu eða umgengni barnsins, sem hófst á undan málinu í
                upphafsríkinu, er til meðferðar hér á landi eða
    3. annað mál til viðurkenningar eða fullnustu á annarri ákvörðun um forsjá,
                 búsetu eða umgengni barnsins er til meðferðar.
   10. gr. Sýslumaður getur vegna fullnustu ákvörðunar um umgengnisrétt tekið
       ákvörðun um inntak umgengnisréttarins og hversu honum verði beitt.
     Ákvörðun sýslumanns sætir kæru til [ráðuneytisins]^1) samkvæmt ákvæðum
 barnalaga. Um endurskoðun annarra ákvarðana sýslumanns varðandi aðfarargerðina
                      gilda almennar reglur laga um aðför.
                             ^1)L. 162/2010, 138. gr.

               IV. kafli. Afhending á grundvelli Haagsamningsins.
 11. gr. Barn, sem flutt er hingað til lands með ólögmætum hætti eða er haldið
hér á ólögmætan hátt, skal, samkvæmt beiðni, afhent þeim sem rétt hefur til þess
 ef barnið var búsett í ríki, sem er aðili að Haagsamningnum, rétt áður en það
                       var flutt á brott eða hald hófst.
                  Ólögmætt er að flytja barn eða halda því ef:
      1. sú háttsemi brýtur í bága við rétt forsjáraðila eða annars aðila, án
tillits til hvort hann fer einn með réttinn eða með öðrum, til að annast barnið
samkvæmt lögum þess ríkis þar sem barnið var búsett rétt áður en það var flutt á
                            brott eða hald hófst og
    2. hlutaðeigandi aðili fór í raun með þennan rétt, þegar barnið var flutt á
 brott eða hald hófst, eða hefði farið með hann ef hin ólögmæta háttsemi hefði
                               ekki átt sér stað.
              12. gr. Heimilt er að synja um afhendingu barns ef:
     1. meira en eitt ár er liðið frá því að barnið var flutt á brott eða hald
hófst þar til beiðni um afhendingu er móttekin hjá héraðsdómi, enda hafi barnið
                            aðlagast nýjum aðstæðum,
    2. alvarleg hætta er á að afhending muni skaða barnið andlega eða líkamlega
                  eða koma því á annan hátt í óbærilega stöðu,
   3. barnið er andvígt afhendingu og hefur náð þeim aldri og þroska að rétt sé
                      að taka tillit til skoðana þess, eða
    4. afhending er ekki í samræmi við grundvallarreglur hér á landi um verndun
                                 mannréttinda.

                             V. kafli. Málsmeðferð.
13. gr. Að öðru leyti en leiðir af ákvæðum þessa kafla skal farið með beiðni um
fullnustu ákvörðunar samkvæmt Evrópusamningnum eða um afhendingu barns samkvæmt
Haagsamningnum eftir lögum um aðför, en þó þannig að beiðni um aðfarargerð sæti
   alltaf í byrjun meðferð fyrir dómi samkvæmt ákvæðum 13. kafla þeirra laga.
   Ákvæði [3. mgr. 38. gr. barnalaga um þinghöld og 45. gr.]^1) sömu laga um
 framkvæmd forsjárákvarðana eiga við um málsmeðferð samkvæmt lögum þessum þegar
 ákvörðun samkvæmt Evrópusamningnum er fullnægt eða afhending fer fram samkvæmt
                                Haagsamningnum.
                             ^1)[2]L. 76/2003, 82. gr.
 14. gr. Í beiðni um fullnustu ákvörðunar samkvæmt Evrópusamningnum skal veita
upplýsingar um líklegan dvalarstað barns hér á landi og gera tillögu um hvernig
                          unnt verði að afhenda barn.
    Beiðni skal fylgja staðfest eftirrit ákvörðunar og skilríki fyrir því að
skilyrðum 8. gr. fyrir viðurkenningu og fullnustu sé fullnægt ef ákvörðun hefur
  verið tekin að varnaraðila fjarstöddum. Enn fremur skal fylgja vottorð þess
              efnis að ákvörðunin sé fullnustuhæf í upphafsríkinu.
    15. gr. Í beiðni um afhendingu barns samkvæmt Haagsamningnum skal veita
  upplýsingar um gerðarbeiðandann, barnið og þann sem fullyrt er að hafi flutt
barnið á brott eða haldi því. Í beiðninni skal koma fram fæðingardagur barns og
       líklegur dvalarstaður þess hér á landi. Beiðni skal vera rökstudd.
                Beiðni skulu fylgja þau gögn sem hún er byggð á.
 Héraðsdómari getur við meðferð afhendingarmáls samkvæmt Haagsamningnum ákveðið
að leggja skuli fram yfirlýsingu yfirvalds, í því ríki þar sem barnið var búsett
 rétt áður en það var flutt brott eða hald hófst, um að ólögmætt hafi verið að
  fara með barnið eða halda því. Þetta á þó aðeins við sé hægt að afla slíkrar
                                 yfirlýsingar.
 16. gr. Meðferð mála til fullnustu ákvörðunar samkvæmt Evrópusamningnum og til
        afhendingar samkvæmt Haagsamningnum skal hraða svo sem unnt er.
 Hafi ekki verið tekin ákvörðun um afhendingu samkvæmt Haagsamningnum innan sex
 vikna frá því að beiðni barst frá héraðsdómi skal dómurinn samkvæmt beiðni frá
                    beiðanda gera grein fyrir ástæðum þess.
  17. gr. Áður en héraðsdómari tekur ákvörðun um fullnustu ákvörðunar samkvæmt
 Evrópusamningnum eða um afhendingu samkvæmt Haagsamningnum skal kanna afstöðu
 barns sem hefur náð þeim aldri og þroska að rétt sé að taka tillit til skoðana
  þess. Ákvæði [43. gr.]^1) barnalaga eiga við þegar afstaða barns er könnuð.
                             ^1)[3]L. 76/2003, 82. gr.
  18. gr. Við meðferð máls samkvæmt Evrópusamningnum eða Haagsamningnum getur
 héraðsdómari, samkvæmt beiðni, ákveðið, ef þörf krefur, að barninu verði komið
fyrir hjá öðru foreldrinu eða á hlutlausum stað fyrir milligöngu og undir umsjón
 barnaverndaryfirvalda. Ákvörðunin, sem tekin skal með úrskurði, gildir þar til
  mál hefur verið til lykta leitt. Í slíkum úrskurði er heimilt að kveða á um
 umgengni foreldra við barnið meðan á vistun stendur og setja ákveðin skilyrði
                                fyrir umgengni.
            Heimilt er að kæra úrskurð skv. 1. mgr. til Hæstaréttar.
 19. gr. Ríkissjóður greiðir kostnað beiðanda um fullnustu ákvörðunar samkvæmt
 Evrópusamningnum vegna meðferðar máls hér á landi, annan en þann sem leiðir af
                          flutningi barns frá landinu.
Ríkissjóður greiðir kostnað beiðanda um afhendingu barns samkvæmt Haagsamningnum
vegna meðferðar máls hér á landi, að svo miklu leyti sem hann fæst ekki greiddur
                                 hjá beiðanda.

                            VI. kafli. Ýmis ákvæði.
 20. gr. Þegar beiðni er lögð fram um afhendingu barns samkvæmt Haagsamningnum
   skal ekki taka ákvörðun hér á landi um forsjá eða fóstur barnsins fyrr en
          endanleg ákvörðun hefur verið tekin um beiðni um afhendingu.
Nú upplýsir móttökustjórnvald við meðferð forsjár- eða fósturmáls hér á landi að
 barnið dveljist hér með ólögmætum hætti, sbr. 2. mgr. 11. gr., án þess að lögð
  sé fram beiðni um afhendingu þess skv. 1. mgr. 11. gr. og skal þá ekki taka
ákvörðun í forsjár- eða fósturmálinu fyrr en liðinn er hæfilegur frestur til að
                           leggja fram slíka beiðni.
  21. gr. [Ráðuneytið]^1) getur að kröfu forsjáraðila, sem fer einn með forsjá
  barns, ákveðið að ólögmætt hafi verið að fara með barn, sem búsett er hér á
       landi, í annað land eða að ólögmætt sé að halda því í öðru landi.
  Í máli til slita á sameiginlegri forsjá getur dómstóll eða [ráðuneytið],^1)
 eftir því hvar mál er til meðferðar, að kröfu forsjáraðila, kveðið upp úrskurð
 um að ólögmætt hafi verið að fara með barn í annað land eða að ólögmætt sé að
                            halda því í öðru landi.
  Unnt er að kveða upp úrskurð á grundvelli 1. og 2. mgr., enda þótt ekki hafi
verið unnt að birta eða gera þeim sem krafa beinist gegn kunnugt um stefnu, eða
    kröfu, þar sem ekki er vitað um dvalarstað hans og ekki er unnt að afla
                              upplýsinga um hann.
    Úrskurður héraðsdóms samkvæmt þessari grein sætir kæru til Hæstaréttar.
                             ^1)L. 162/2010, 138. gr.
22. gr. [Ráðherra]^1) er heimilt að setja í reglugerð nánari ákvæði um framkvæmd
                                 laga þessara.
                             ^1)L. 162/2010, 138. gr.
                     23. gr. Lög þessi öðlast þegar gildi.
 Ákvæði Haagsamningsins eiga aðeins við um ólögmætan brottflutning eða hald sem
 átti sér stað eftir að samningurinn tók gildi gagnvart ríki þar sem barnið var
        búsett rétt áður en brottflutningurinn eða haldið átti sér stað.

References

   Visible links
   1. file://2003076.html
   2. file://2003076.html#g82
   3. file://2003076.html#g82
