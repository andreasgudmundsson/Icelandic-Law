
   --------------------------------------------------------------------------

                          Lög um húsnæðissamvinnufélög

                              2003 nr. 66 27. mars

   --------------------------------------------------------------------------

                 Ferill málsins á Alþingi.   Frumvarp til laga.

Tóku gildi 1. júlí 2003. Breytt með l. 162/2010 (tóku gildi 1. jan. 2011) og l.
                     126/2011 (tóku gildi 30. sept. 2011).

                     I. kafli. Gildissvið og orðskýringar.
                               1. gr. Gildissvið.
   Lög þessi taka til félaga sem rekin eru að hætti samvinnufélaga og hafa að
 markmiði að byggja, kaupa, eiga og hafa yfirumsjón með rekstri íbúðarhúsnæðis
  sem félagsmönnum þeirra er látið í té sem íbúðir með búseturétti sem tryggir
þeim ótímabundin afnot af þeim gegn greiðslu búseturéttargjalds og búsetugjalds.
Með sama hætti er félögum þessum heimilt að byggja, kaupa, eiga og reka húsnæði
      sem tengist starfsemi félagsins, svo sem þjónustu- og dvalarhúsnæði.
   Félögum skv. 1. mgr. er jafnframt heimilt að stofna félag og eiga aðild að
 félögum með takmarkaðri ábyrgð, svo sem samvinnusamböndum samkvæmt lögunum um
 samvinnufélög, og hlutafélögum, þar með töldum einkahlutafélögum, enda standi
          slík félög að verkefnum sem teljast mikilvæg fyrir starfsemi
                            húsnæðissamvinnufélaga.
Félag sem ákvæði þessara laga taka til skal hafa orðið húsnæðissamvinnufélag sem
   skammstafa má hsf. í nafni sínu. Jafnframt er öðrum óheimilt að bera slíkt
                                     heiti.
                              2. gr. Orðskýringar.
                 Merking orða í lögum þessum er sem hér segir:
               1. Búsetuíbúð er íbúð í eigu húsnæðissamvinnufélags.
            2. Búseturéttur er ótímabundinn afnotaréttur félagsmanns í
                     húsnæðissamvinnufélagi af búsetuíbúð.
    3. Búseturéttarhafi er félagsmaður í húsnæðissamvinnufélagi sem keypt hefur
                                  búseturétt.
     4. Búsetusamningur er samningur félagsmanns í húsnæðissamvinnufélagi við
                             félagið um búseturétt.
    5. Búseturéttargjald er það gjald sem félagsmaður í húsnæðissamvinnufélagi
                     greiðir til þess að kaupa búseturétt.
     6. Búsetugjald er það gjald sem búseturéttarhafi greiðir mánaðarlega til
   húsnæðissamvinnufélags vegna rekstrar-, viðhalds- og fjármagnskostnaðar af
                                  búsetuíbúð.
          7. Búsetufélag er félag búseturéttarhafa í tilteknu húsi í eigu
  húsnæðissamvinnufélags og starfar sem deild innan húsnæðissamvinnufélagsins.
      8. Húsnæðissamvinnufélag er samvinnufélag sem á og hefur yfirumsjón með
rekstri íbúða sem það hefur byggt eða keypt til þess að veita félagsmönnum sínum
                  búseturétt gegn greiðslu búseturéttargjalds.

                       II. kafli. Húsnæðissamvinnufélög.
                    3. gr. Félagsstofnun, skráning og slit.
  Við stofnun húsnæðissamvinnufélags skal boða til stofnfundar. Stofnfund skal
boða með opinberri auglýsingu og með þeim hætti að ætla megi að berist til allra
 þeirra sem hag geta haft af þátttöku í starfsemi félagsins. Á stofnfundi skal
 bera stofnun húsnæðissamvinnufélagsins upp til umræðu og atkvæða. Ef 15 aðilar
     eða fleiri koma sér saman um félagsstofnun, bindast samtökum og gerast
 félagsmenn setja þeir félaginu samþykktir í samræmi við lög þessi og kjósa því
   stjórn og endurskoðendur eða skoðunarmenn. Er þá félagið löglega stofnað.
 Um félagsstofnun, skráningu, endurskoðun og félagsslit húsnæðissamvinnufélags,
  sem lög þessi kveða ekki sérstaklega á um, skal eftir því sem við getur átt
           farið eftir ákvæðum laga um samvinnufélög á hverjum tíma.
                               4. gr. Samþykktir.
     Áður en skráning húsnæðissamvinnufélags fer fram skulu samþykktir þess
                        staðfestar af [ráðuneytinu].^1)
 Í samþykktum húsnæðissamvinnufélags skal meðal annars fjallað um eftirfarandi
                                    atriði:
                  1. Heiti félagsins, heimilisfang og varnarþing.
                        2. Markmið og starfsemi félagsins.
         3. Almenn skilyrði um aðild að félaginu og um brottfall aðildar.
                4. Aðild lögaðila að félaginu ef um það er að ræða.
              5. Fjármál félagsins, eigið fé og fjárhagslega ábyrgð.
                6. Inntökugjald, félagsgjald og búseturéttargjald.
                          7. Reikningsár og endurskoðun.
    8. Fjölda stjórnarmanna, varastjórnarmanna, skoðunarmanna og endurskoðenda,
                   svo og hvernig kjöri þeirra skuli háttað.
                  9. Viðhaldsráð félagsins, kosningu og verksvið.
      10. Deildaskipun félagsins, ef gert er ráð fyrir því fyrirkomulagi, og
                      kosningu fulltrúa deilda á aðalfund.
                 11. Ráðningu framkvæmdastjóra og starfssvið hans.
                        12. Hver geti skuldbundið félagið.
         13. Hlutverk, valdsvið og verkefni félagsfunda (deildarfunda) og
                                 stjórnarfunda.
          14. Hvenær aðalfund skal halda ár hvert og dagskrá aðalfundar.
   15. Rétt til fundarsetu, fundarboðun, fundarstjórn, atkvæðagreiðslur og vægi
     atkvæða á félagsfundum (deildarfundum), stjórnarfundum og aðalfundum.
             16. Réttindi og skyldur búseturéttarhafa og búsetufélaga.
                             17. Stofnun búseturéttar.
                       18. Búsetugjald og greiðslutilhögun.
                  19. Kaupverð búseturéttar og greiðsluform þess.
                          20. Endurgreiðslu búseturéttar.
                          21. Mat og úttekt á búsetuíbúð.
              22. Tilhögun framkvæmda, viðhald og rekstur fasteigna.
        23. Ráðstöfun eigna félagsins ef því er slitið án gjaldþrotaskipta.
         [Ráðuneytið]^2) skal gera fyrirmynd að samþykktum skv. 2. mgr.
     [Ráðuneytið]^2) heldur skrá yfir húsnæðissamvinnufélög sem hlotið hafa
                             staðfestingu ráðherra.
     Allar breytingar á samþykktum húsnæðissamvinnufélags skulu tilkynntar
                         [ráðuneytinu]^2) þegar í stað.
Samþykktir sem [ráðuneytið]^2) hefur þegar staðfest vegna húsnæðissamvinnufélaga
                               halda gildi sínu.
                 ^1)L. 126/2011, 369. gr. ^2)L. 162/2010, 27. gr.
                               5. gr. Fjáröflun.
             Húsnæðissamvinnufélagi skal aflað fjár sem hér segir:
       a. Með inntökugjöldum félagsmanna sem leggjast í stofnsjóð félagsins.
       b. Með árlegu félagsgjaldi í rekstrarsjóð félagsins sem ákveðið er á
                      aðalfundi samkvæmt samþykktum þess.
      c. Með gjöldum fyrir veitta þjónustu við félagsmenn og aðra sem renna í
                            rekstrarsjóð félagsins.
     d. Með lánum úr Íbúðalánasjóði samkvæmt lögum um húsnæðismál og með öðrum
                           lánum á almennum markaði.
       e. Með framlagi í varasjóð sem nema skal 1% af byggingarkostnaði eða
    kaupverði hverrar íbúðar. Í varasjóð rennur enn fremur árlegt framlag af
            óskiptum tekjum félagsins samkvæmt ákvörðun aðalfundar.
                              6. gr. Lánveitingar.
    Sé húsnæðissamvinnufélagi veitt lán á grundvelli laga um húsnæðismál og
 reglugerða settra samkvæmt þeim skal félagið uppfylla þau skilyrði sem þar eru
                                   sett fram.
                                 7. gr. Kvaðir.
 Húsnæðissamvinnufélögum er óheimilt að selja íbúðir sínar á meðan á þeim hvíla
 lán Íbúðalánasjóðs eða lán sem sjóðurinn hefur yfirtekið samkvæmt eldri lögum
                    nema að fengnu samþykki Íbúðalánasjóðs.

               III. kafli. Réttindi og skyldur búseturéttarhafa.
                          8. gr. Stofnun búseturéttar.
       Félagsmenn öðlast rétt til að kaupa búseturétt samkvæmt samþykktum
                            húsnæðissamvinnufélags.
 Þegar félagsmaður notfærir sér rétt sinn til kaupa á búseturétti ber honum að
                  inna búseturéttargjald af hendi, sbr. 9. gr.
     Búseturétt geta þeir einir eignast eða keypt sem eru orðnir fjárráða.
Hafi húsnæðissamvinnufélagi verið veitt lán vegna viðkomandi íbúðar á grundvelli
    laga um húsnæðismál og reglugerða settra samkvæmt þeim skal félagsmaður
                 jafnframt uppfylla skilyrði sem þar eru sett.
                           9. gr. Búseturéttargjald.
  Þegar búsetuíbúð er ráðstafað í fyrsta skipti af húsnæðissamvinnufélagi skal
 búseturéttargjaldið ákvarðast annars vegar af byggingarkostnaði eða kaupverði
   íbúðar og hins vegar af lánsfé til lengri tíma og af framlagi í varasjóð.
  Við síðari ráðstöfun búsetuíbúðar skal búseturéttargjaldið ákvarðast skv. 3.
  mgr. 25. gr. Húsnæðissamvinnufélag skal í samþykktum sínum kveða nánar á um
 ákvörðun búseturéttargjalds við kaup og sölu búseturéttar, þar á meðal hvenær
                            það skuli innt af hendi.
 Búseturéttargjald stendur sem trygging fyrir skilvísri greiðslu búsetugjalds,
                                  sbr. 12. gr.
                             10. gr. Búseturéttur.
 Búseturéttur veitir félagsmanni ótímabundinn afnotarétt yfir íbúð enda brjóti
félagsmaður ekki gegn ákvæðum laga þessara. Enginn einstaklingur getur átt nema
  einn búseturétt og enginn getur átt búseturétt nema hann búi jafnframt í því
    íbúðarhúsnæði sem búseturéttinum fylgir, sbr. þó ákvæði 19. gr. Eigandi
  búseturéttar er að jafnaði einn nema um hjón sé að ræða eða einstaklinga sem
              hafa haft sameiginlegt heimilishald í a.m.k. tvö ár.
     Húsnæðissamvinnufélagi skal heimilt að ráðstafa búseturétti til ríkis,
sveitarfélaga, almannasamtaka eða félaga, óski þessir aðilar eftir því, og skal
     þess þá gætt að ekki verði með þeim hætti ráðstafað meira en 20% íbúða
                                   félagsins.
                            11. gr. Búsetusamningur.
 Hver sá sem hefur fengið keyptan búseturétt skal gera skriflegan búsetusamning
             við húsnæðissamvinnufélagið sem hann er félagsmaður í.
                     Í búsetusamningi skal m.a. koma fram:
                1. Nöfn, heimilisföng og kennitölur samningsaðila.
             2. Greinargóð lýsing á húsnæðinu og afhendingartími þess.
            3. Gildistími búsetusamnings og upphæð búseturéttargjalds.
                            4. Ráðstöfun búseturéttar.
                                  5. Búsetugjald.
                  6. Hvar og hvernig skuli greiða búsetugjaldið.
                     7. Réttindi og skyldur búseturéttarhafa.
                       8. Réttindi og skyldur búsetufélags.
          9. Dagsetning úttektaryfirlýsingar sem er hluti af samningnum.
                 10. Sérákvæði ef um þau er samið og lög heimila.
            Búsetusamningi skal þinglýst sem kvöð á viðkomandi íbúð.
                              12. gr. Búsetugjald.
  Búsetugjald er gjald fyrir afnot af íbúð. Fjárhæð búsetugjalds er ákveðin af
  stjórn húsnæðissamvinnufélagsins á grundvelli áætlunar um þá gjaldaliði sem
               nefndir eru í 2. mgr., sbr. einnig 1. mgr. 28. gr.
                       Í búsetugjaldi felst eftirfarandi:
         1. Rekstrarkostnaður, svo sem hita-, vatns- og rafmagnskostnaður,
                      fasteignagjöld og tryggingariðgjöld.
                        2. Framlag í hússjóð búsetufélags.
                 3. Framlag í viðhaldssjóð húsnæðissamvinnufélags.
                   4. Afborganir af lánum og fjármagnskostnaður.
Í búsetusamningi er heimilt að semja um að búseturéttarhafi annist að hluta eða
                   öllu leyti kostnað skv. 1. tölul. 2. mgr.
 Búsetugjald skal greiða fyrsta dag hvers mánaðar fyrir fram fyrir einn mánuð í
 senn nema um annað sé samið. Ef gjalddaga ber upp á almennan frídag skal hann
                      vera næsti virki dagur þar á eftir.
 Nú hefur búseturéttarhafi eigi gert skil á búsetugjaldinu innan 14 sólarhringa
 frá gjalddaga og er þá húsnæðissamvinnufélagi rétt að krefjast hæstu lögleyfðu
              dráttarvaxta af því frá gjalddaga til greiðsludags.
                          13. gr. Ástand búsetuíbúðar.
  Við afhendingu íbúðar skal húsnæðið vera í því ástandi sem almennt er talið
 fullnægjandi miðað við fyrirhugaða notkun þess, aldur og sambærilegar íbúðir í
 sama húsi. Húsnæðið skal við afhendingu vera hreint, rúður heilar, tréverk og
  gólfefni í góðu ástandi, læsingar og rofar virkir, hreinlætis-, hitunar- og
       eldhústæki í lagi, sem og vatns-, rafmagns- og frárennslislagnir.
                          14. gr. Úttekt á búsetuíbúð.
Við upphaf og lok búsetusamnings skal fara fram úttekt á búsetuíbúð. Á sérstaka
     úttektaryfirlýsingu sem húsnæðissamvinnufélag leggur til skal skrá sem
ítarlegasta lýsingu á búsetuíbúð og ástandi hennar og getur búseturéttarhafi þá
  strax komið að aðfinnslum sínum og óskað úrbóta. Á úttektaryfirlýsingu skal
staðgreina nákvæmlega búsetuíbúð og geta fylgifjár, dagsetningar búsetusamnings
                                 og aðila hans.
Úttektaryfirlýsing skal gerð í tvíriti og skulu aðilar búsetusamnings undirrita
     hana og halda einu eintaki hvor. Úttektaryfirlýsinguna skal leggja til
   grundvallar ef ágreiningur verður um bótaskyldu búseturéttarhafa við skil
 húsnæðisins. Úttektaryfirlýsing er hluti af búsetusamningi, sbr. 9. tölul. 11.
                                      gr.
                         15. gr. Viðhald búsetuíbúðar.
  Búseturéttarhafa er skylt að fara vel með húsnæðið og í samræmi við umsamin
                                  afnot þess.
Búseturéttarhafa er skylt að annast á sinn kostnað almennt viðhald á íbúð sinni,
svo sem á gólf- og veggefnum, tréverki, innréttingum, hurðum, hreinlætistækjum,
  raftækjum og eldavél og annast kostnað við endurnýjun og viðhald á læsingum,
 vatnskrönum, raftenglum, rafmagnsinnstungum, blöndunartækjum og öðru smálegu.
 Kostnaður við endurnýjun á gólf- og veggefnum, innréttingum, tréverki, hurðum,
  rúðum, hreinlætistækjum, raftækjum og eldavél skal greiðast úr viðhaldssjóði
húsnæðissamvinnufélags samkvæmt nánari reglum sem húsnæðissamvinnufélagið setur
   sér. Reglur þessar skulu kynntar búseturéttarhafa við gerð búsetusamnings.
    Verði húsnæðið eða fylgifé þess fyrir tjóni af völdum búseturéttarhafa,
  heimilismanna eða annarra manna sem hann hefur leyft afnot af húsnæðinu eða
umgang um það skal búseturéttarhafi gera ráðstafanir til að bæta úr tjóninu svo
   fljótt sem verða má. Ef búseturéttarhafi vanrækir þessar skyldur sínar er
       húsnæðissamvinnufélagi heimilt að láta fara fram viðgerð á kostnað
  búseturéttarhafa. Áður skal þó húsnæðissamvinnufélag veita búseturéttarhafa
               frest í einn mánuð til þess að ljúka viðgerðinni.
   Húsnæðissamvinnufélag skal kaupa húseigendatryggingu sem skal innifalin í
                                 búsetugjaldi.
  Í búsetusamningi er heimilt að víkja frá reglum um skiptingu kostnaðar vegna
viðhalds og endurnýjunar skv. 2. og 3. mgr., enda séu slík frávik skilmerkilega
                            greind í búsetusamningi.
                 16. gr. Viðhaldssjóður húsnæðissamvinnufélags.
       Aðalfundur húsnæðissamvinnufélags skal ákveða gjald í viðhaldssjóð
    húsnæðissamvinnufélags, sbr. 3. tölul. 2. mgr. 12. gr. Úr viðhaldssjóði
húsnæðissamvinnufélags skal greiða kostnað vegna viðhalds á ytra byrði hússins,
  búnaði, kerfum og lögnum. Kostnaður vegna endurnýjana, sbr. 3. mgr. 15. gr.,
skal greiddur úr viðhaldssjóði húsnæðissamvinnufélags samkvæmt nánari reglum sem
                       húsnæðissamvinnufélagið setur sér.
Aðalfundur húsnæðissamvinnufélags kýs viðhaldsráð sem áætlar viðhald hvers húss,
 tekur ákvörðun um framkvæmdir að beiðni búsetufélaga eða að eigin frumkvæði og
  hefur yfirumsjón með þeim. Aðalfundur húsnæðissamvinnufélags ákveður skipan
            viðhaldsráðs og starfstíma og setur ráðinu starfsreglur.
    Stjórn búsetufélags skipar ákveðinn aðila sem skal annast samskipti við
              viðhaldsráð fyrir hönd búsetufélagsins, sbr. 27. gr.
                        17. gr. Breytingar á búsetuíbúð.
 Búseturéttarhafa er heimilt að gera breytingar eða endurbætur á húsnæðinu eða
  búnaði þess hafi húsnæðissamvinnufélagið samþykkt þær og fallist á skiptingu
   kostnaðar og hvernig með skuli fara við lok búsetusamnings. Að öðrum kosti
  eignast húsnæðissamvinnufélag endurbæturnar án sérstaks endurgjalds við lok
     búsetusamnings nema það kjósi á þeim tíma eða áður að krefjast þess að
               búseturéttarhafi komi húsnæðinu í upphaflegt horf.
                        18. gr. Aðgangur að búsetuíbúð.
  Húsnæðissamvinnufélagi er heimilt að láta framkvæma nauðsynlegar viðgerðir á
  búsetuíbúð og er búseturéttarhafa í slíkum tilvikum skylt að veita aðgang að
 íbúðinni. Búseturéttarhafa er skylt að veita húsnæðissamvinnufélagi aðgang að
íbúð sinni til eftirlits ef félagið hefur rökstuddan grun um grófar vanefndir á
     viðhaldsskyldum eða að húsnæðið sé notað á annan veg en leyfilegt er.
                  19. gr. Ráðstöfun og framleiga búseturéttar.
Búseturéttarhafa er óheimilt að framselja búseturétt sinn eða framleigja íbúðina
 án skriflegs samþykkis húsnæðissamvinnufélags. Óski búseturéttarhafi eftir því
  að íbúðin verði framleigð öðrum skal stjórn húsnæðissamvinnufélags gefa svar
                                 innan 30 daga.
 Húsnæðissamvinnufélag getur heimilað að réttur til afnota af íbúð færist yfir
 til maka eða lögerfingja við andlát félagsmanns, hjónaskilnað, kaupmála milli
 hjóna eða setu í óskiptu búi. Sá sem þannig eignast búseturétt skal um leið fá
 aðild að húsnæðissamvinnufélaginu í stað fyrri búseturéttarhafa, enda notfæri
                  hann sér réttinn og búi í íbúð hjá félaginu.
 Leigusamningur, sem eigi er áritaður af húsnæðissamvinnufélagi, er ógildur. Nú
   verður leigjandi fyrir tjóni sökum ógilds leigusamnings og er þá leigusali
                                  bótaskyldur.
 Húsnæðissamvinnufélag getur rift leigusamningi sem er ógildur samkvæmt ákvæðum
                1., sbr. 3. mgr., og krafist útburðar leigjanda.
           Búseturéttarhafa er óheimilt að veðsetja búseturétt sinn.
                         20. gr. Uppsögn búseturéttar.
  Búsetusamningur er óuppsegjanlegur af hálfu húsnæðissamvinnufélags, sbr. þó
    riftunarákvæði 22. gr. Uppsagnarfrestur af hálfu búseturéttarhafa er sex
       mánuðir. Uppsögn skal vera skrifleg og send með sannanlegum hætti.
  Uppsagnarfrestur telst hefjast fyrsta dag næsta mánaðar eftir að uppsögn var
  send. Búseturéttarhafi skal hafa lokið rýmingu og frágangi húsnæðisins eigi
   síðar en kl. 13 næsta dag eftir að uppsagnarfresti lauk eða í samræmi við
                skriflegt samkomulag við nýjan búseturéttarhafa.
                         21. gr. Riftun búsetusamnings.
  Búseturéttarhafa er heimilt að rifta búsetusamningi í eftirtöldum tilvikum:
                 1. Ef verulegur dráttur er á afhendingu húsnæðis.
   2. Ef húsnæðið spillist af ástæðum sem ekki verða raktar til búseturéttarhafa
         eða ef það telst heilsuspillandi að mati heilbrigðisyfirvalda.
    3. Ef húsnæðissamvinnufélag vanefnir skyldur sínar samkvæmt búsetusamningi
                               eða lögum þessum.
                         22. gr. Riftun búsetusamnings.
    Húsnæðissamvinnufélagi er heimilt að rifta búsetusamningi í eftirtöldum
                                   tilvikum:
      1. Ef búseturéttarhafi greiðir ekki búsetugjaldið á réttum gjalddaga og
 sinnir ekki innan sjö sólarhringa skriflegri áskorun húsnæðissamvinnufélags um
         greiðslu, enda hafi slík áskorun verið send eftir gjalddaga og
 húsnæðissamvinnufélag þar tekið fram að það muni beita riftunarheimild sinni.
        2. Ef búseturéttarhafi nýtir húsnæðið á annan hátt en lög þessi eða
 búsetusamningur mæla fyrir um og landslög leyfa að öðru leyti og lætur ekki af
     misnotkun þess þrátt fyrir skriflega áminningu húsnæðissamvinnufélags.
    3. Ef búseturéttarhafi framselur búseturétt sinn eða misnotar heimild sína
  til framleigu á húsnæðinu eða ef framleigjandi gerist sekur um einhverja þá
 háttsemi sem heimilar húsnæðissamvinnufélagi riftun gagnvart búseturéttarhafa.
     4. Ef búseturéttarhafi meinar húsnæðissamvinnufélagi eða öðrum, án gildra
             ástæðna, aðgang að húsnæðinu í bága við ákvæði 18. gr.
    5. Ef húsnæðið spillist í umsjá búseturéttarhafa vegna slæmrar umgengni eða
  hirðuleysis þeirra sem hann ber ábyrgð á og hann sinnir eigi án tafar kröfu
                       húsnæðissamvinnufélags um úrbætur.
         6. Ef búseturéttarhafi vanrækir, þrátt fyrir skriflega áminningu
  húsnæðissamvinnufélags, skyldur sínar til að sjá um að góð regla og umgengni
     haldist í húsnæðinu eða gerist sekur um persónulega meingerð gagnvart
     húsnæðissamvinnufélagi, búsetufélagi eða öðrum íbúum viðkomandi húss.
      7. Ef búseturéttarhafi vanrækir að öðru leyti en hér að framan greinir
skyldur sínar samkvæmt búsetusamningi eða lögum þessum á svo stórfelldan hátt að
             rýming hans úr húsnæðinu telst eðlileg eða nauðsynleg.
Nú neytir húsnæðissamvinnufélag ekki réttar síns til riftunar skv. 1. mgr. innan
 tveggja mánaða frá því að félaginu varð kunnugt um vanefndir búseturéttarhafa
 eða búseturéttarhafi hefur að fullu bætt úr því er aflaga fór og fellur réttur
    húsnæðissamvinnufélags til riftunar þá niður. Þetta gildir þó ekki þegar
 búseturéttarhafi hefur vanefnt skyldur sínar með sviksamlegum hætti eða þegar
       riftunarástæðan er vanskil á búsetugjaldi, sbr. 1. tölul. 1. mgr.
                       23. gr. Bótakrafa vegna riftunar.
 Nú er búsetusamningi rift af einhverri þeirri ástæðu sem talin er í 22. gr. og
 skal búseturéttarhafi þá bæta húsnæðissamvinnufélagi það tjón sem leiðir beint
  af vanefndum hans. Auk þess skal búseturéttarhafi greiða bætur sem jafngilda
            búsetugjaldi í allt að sex mánuði eftir rýmingu íbúðar.
    Húsnæðissamvinnufélag skal gera nauðsynlegar ráðstafanir til að ráðstafa
 húsnæðinu hið allra fyrsta til annars búseturéttarhafa og skal búsetugjald sem
   húsnæðissamvinnufélagið fær frá nýjum búseturéttarhafa koma til frádráttar
 búsetugjaldi skv. 1. mgr. Um endurgreiðslu andvirðis búseturéttar fer samkvæmt
                                ákvæðum 25. gr.
                           24. gr. Skil búsetuíbúðar.
Búseturéttarhafi skal skila búsetuíbúð ásamt tilheyrandi fylgifé í sama ástandi
 og hann tók við henni. Ber búseturéttarhafi óskerta bótaábyrgð á allri rýrnun
húsnæðisins eða spjöllum á því, að svo miklu leyti sem slíkt telst ekki eðlileg
afleiðing venjulegrar eða umsaminnar notkunar húsnæðisins eða stafar af atvikum
               sem voru búseturéttarhafa sannanlega óviðkomandi.
                 25. gr. Endurgreiðsla andvirðis búseturéttar.
Búseturéttarhafi skal segja upp afnotum af íbúð með að minnsta kosti sex mánaða
                                   fyrirvara.
 Búseturéttarhafi ber ábyrgð á greiðslu búsetugjalds á uppsagnartímanum. Takist
 húsnæðissamvinnufélagi ekki að selja búseturéttinn á uppsagnartímanum ber það
 ábyrgð á búsetugjaldi eftir að uppsagnartíma lýkur og hefur þá umráðarétt yfir
 íbúðinni og er heimilt að leigja hana þar til nýr kaupandi finnst. Fyrri íbúi
                     skal hafa forleigurétt óski hann þess.
 Um kaupverð búseturéttar, greiðsluform þess og endurgreiðslu búseturéttar fer
 samkvæmt samþykktum húsnæðissamvinnufélags, sbr. 19. og 20. tölul. 2. mgr. 4.
                                      gr.
 Húsnæðissamvinnufélagi er heimilt að kaupa búseturétt. Verð á búseturétti til
           húsnæðissamvinnufélags miðast við samkomulag við seljanda.
Í samþykktum húsnæðissamvinnufélags skal kveðið á um hvernig hagað skuli mati og
 úttektum á búsetuíbúðum, þar á meðal vegna endurbóta og vanrækts viðhalds. Nái
  aðilar búsetusamnings ekki samkomulagi á grundvelli þeirra reglna skal fara
eftir ákvæðum húsaleigulaga um úttektir og mat á leiguhúsnæði, eftir því sem við
                                   getur átt.

                            IV. kafli. Búsetufélög.
                         26. gr. Stofnun búsetufélags.
Búseturéttarhafar í tilteknu húsi skulu stofna með sér búsetufélag og kjósa því
stjórn. Búsetufélagið starfar sem sérstök deild innan húsnæðissamvinnufélagsins
           og ber ábyrgð á þeim verkefnum sem því er ætlað að sinna.
 Búsetufélagi er heimilt að gera þjónustusamning við húsnæðissamvinnufélagið um
að það annist þau verkefni að hluta eða öllu leyti sem búsetufélagið skal annast
                             samkvæmt lögum þessum.
Um atriði sem hvorki er getið í samþykktum búsetufélags né sérstaklega kveðið á
 um í þessum lögum skal eftir því sem við getur átt fara eftir ákvæðum laga um
                                 fjöleignarhús.
       Búsetufélag skal skila staðfestum og samþykktum ársreikningum til
                húsnæðissamvinnufélags fyrir 15. apríl ár hvert.
                         27. gr. Hlutverk búsetufélags.
 Hlutverk búsetufélags er að hafa umsjón með að hagnýting hússins sé ávallt með
                 eðlilegum hætti svo að verðgildi þess haldist.
     Í húsi þar sem eingöngu eru íbúðir í eigu húsnæðissamvinnufélags skal
 búsetufélagið setja sér húsreglur um hagnýtingu eignarinnar þar sem fram koma
   ákvæði um sambýlishætti, umgengni og afnot sameiginlegra rýma og skiptingu
                          afnota ef slíkt er ákveðið.
   Stjórn búsetufélags tilnefnir sérstakan aðila til að annast samskipti við
                           viðhaldsráð, sbr. 16. gr.
                        28. gr. Hússjóður búsetufélags.
Aðalfundur búsetufélags skal ákveða gjald í hússjóð búsetufélags, sbr. 2. tölul.
  2. mgr. 12. gr., sem innheimt er með búsetugjaldi og búsetufélag ráðstafar.
    Aðalfundur húsnæðissamvinnufélags getur ákveðið lágmarksgjald í hússjóð
                                 búsetufélags.
Úr hússjóði búsetufélags skal greiddur kostnaður vegna viðhalds bílastæða, lóðar
og innra byrðis hússins ásamt öðru er tengist sameiginlegum rekstri og umhirðu.
 Til innra byrðis hússins telst allt húsrými innan húss, þó ekki íbúðirnar, sem
 allir búseturéttarhafarnir eða sumir í tilteknu húsi hafa aðgang að eða afnot
                                      af.
  Stjórn búsetufélags skal kosin á aðalfundi búsetufélags og fer stjórnin með
   málefni félagsins milli aðalfunda sem haldnir skulu árlega fyrir marslok.

                             V. kafli. Ýmis ákvæði.
                          29. gr. Setning reglugerðar.
   [Ráðherra]^1) setur með reglugerð nánari ákvæði um framkvæmd laga þessara.
                             ^1)L. 126/2011, 369. gr.
                               30. gr. Viðurlög.
    Brot gegn lögum þessum og reglugerðum settum samkvæmt þeim varða sektum.
                        31. gr. Gildistaka og lagaskil.
                    Lög þessi öðlast gildi 1. júlí 2003. ...
  Samþykktir sem [ráðuneytið]^1) hefur staðfest fyrir húsnæðissamvinnufélög og
             einstök búsetufélög í tíð eldri laga halda gildi sínu.
Búsetusamningar sem gerðir hafa verið á grundvelli eldri laga halda gildi sínu.
   Óski aðilar samþykkta og búsetusamninga í tíð eldri laga eftir því að með
  málefni þeirra sé farið samkvæmt ákvæðum laga þessara og samþykktum samkvæmt
     þeim er stjórn húsnæðissamvinnufélags skylt að verða við slíkum óskum.
  Viðhaldssjóðir, sem nú eru í vörslu búsetufélaga, skulu við gildistöku laga
     þessara renna í sameiginlegan viðhaldssjóð húsnæðissamvinnufélagsins.
                              ^1)L. 162/2010, 27. gr.
Ákvæði til bráðabirgða. Við endurgreiðslu búseturéttargjalds til þeirra er gert
 hafa búsetusamning fyrir gildistöku laga þessara, sbr. 9. og 25. gr., skal enn
  fremur gæta ákvæða 6. mgr. [1]76. gr. laga um Húsnæðisstofnun ríkisins, nr.
                                    97/1993.

References

   Visible links
   1. file://1993097.html#g76
