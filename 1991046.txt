
   --------------------------------------------------------------------------

                                     [Lög um búfjárhald, forðagæslu o.fl.]^1)^2)

                              1991 nr. 46 25. mars

   --------------------------------------------------------------------------

   ^1)[2]L. 51/1998, 5. gr.^2)Rg. 263/1991 og 251/1995.

                                   I. kafli.
                             Markmið og yfirstjórn.
                                     1. gr.
        Tilgangur laga þessara er að tryggja svo sem föng eru á góða meðferð
   og aðbúnað búfjár í samræmi við þarfir og að það hafi ætíð nægilegt fóður
   og drykk.
        Tilgangur laganna er einnig að tryggja að við framleiðslu
   búfjárafurða sé eingöngu notað hraust og heilbrigt búfé.

                                     2. gr.
        Landbúnaðarráðherra hefur á hendi yfirstjórn þeirra mála er lúta að
   meðferð búfjár og eftirliti með búfjárhaldi sem kveðið er á um í lögum
   þessum.
        Með búfé er í lögum þessum átt við alifugla, geitur, hross, kanínur,
   loðdýr, nautgripi, sauðfé og svín. Auk þess önnur dýr sem haldin verða til
   nytja. Rísi ágreiningur um hvað falla skuli undir hugtakið búfé sker
   landbúnaðarráðherra úr þeim ágreiningi.
        Með vörslu búfjár er í lögum þessum átt við að búfjáreigandi haldi
   því búfé, sem varslan tekur til, innan ákveðins afmarkaðs svæðis, en með
   lausagöngu búfjár að búfé geti gengið á annars manns land í óleyfi.

                                   II. kafli.
                             Takmörkun búfjárhalds.
                                     3. gr.
        Sveitarstjórn er heimilt að setja samþykkt um búfjárhald.
   Landbúnaðarráðherra staðfestir slíka samþykkt að fenginni umsögn
   [Bændasamtaka Íslands].^1)

   ^1)[3]L. 73/1996, 25. gr.

                                     4. gr.
        Í samþykktum sveitarstjórna um búfjárhald má ákveða að tiltekið
   búfjárhald sé með öllu bannað í viðkomandi sveitarfélagi eða takmarkað við
   tiltekin svæði innan sveitarfélagsins. Í samþykktunum geta einnig verið
   ákvæði sem takmarka fjölda búfjár af hverri búfjártegund og fjölda búfjár
   einstakra búfjáreigenda. Ef búfjáreigandi verður fyrir atvinnutjóni vegna
   banns eða takmarkana á búfjárhaldi þannig að bótum varði skal greiða bætur
   úr sveitarsjóði.
        Í samþykktunum má kveða á um að búfjárhald sé óheimilt án leyfis þar
   sem takmarka má fjölda búfjár hvers aðila. Slík leyfi skulu vera
   tímabundin og afturkallanleg með tilteknum fyrirvara.
        Samþykktir skulu kveða á um að búfjáreigandi uppfylli skilyrði um
   aðstöðu fyrir bústofn sinn, fóðrun hans, vörslu og meðferð, sem og meðferð
   alls úrgangs sem fellur til.

                                  III. kafli.
                                 Varsla búfjár.
                                     5. gr.
        Sveitarstjórnum, einni eða fleiri samliggjandi sveitarfélaga, er
   heimilt, til að koma í veg fyrir ágang búfjár, að ákveða að eigendum
   búfjár sé skylt að hafa það í vörslu allt árið eða tiltekinn hluta ársins.
        Heimild þessi getur jafnt tekið til alls umdæmis viðkomandi
   sveitarstjórna eða afmarkaðs hluta þess, svo sem umhverfis þéttbýli eða
   fjölfarna vegi.
        Landbúnaðarráðherra setur með reglugerð almenn ákvæði um vörslu
   búfjár af hverri tegund þar sem einnig skal kveðið á um almennar reglur um
   framkvæmd þeirrar vörslu.
        [Landbúnaðarráðherra er heimilt að ákveða að eigendum búfjár sé skylt
   að merkja allt búfé sitt eftir viðurkenndu merkingar- og skráningarkerfi
   samkvæmt nánari ákvæðum í reglugerð.]^1)

   ^1)[4]L. 51/1998, 1. gr.

                                     6. gr.
        Graðpeningi skal haldið í öruggri vörslu sem hér segir:

   1.
           Naut, 6 mánaða og eldri, allt árið.
   2.
           Hrútar og hafrar á tímabilinu frá 1. nóvember til 1. maí ár hvert.
   3.
           Graðhestar eða laungraðir hestar, 16 mánaða og eldri, allt árið.
           Óski hrossaræktarsamband og/eða sveitarstjórn eftir því getur
           ráðherra heimilað að færa aldursmörk að 12 mánaða aldri á
           viðkomandi svæði.
   4.
           Aðrar búfjártegundir en að framan greinir, allt árið.

        Sveitarstjórn skal hlutast til um að graðpeningur, sem ekki er í
   öruggri vörslu, sé handsamaður og afhentur hreppstjóra. Eigandi getur
   leyst til sín viðkomandi grip með greiðslu á áföllnum kostnaði. Við
   ítrekað brot skal graðhestur seldur [við nauðungarsölu án undangenginnar
   áskorunar til eiganda, en öðrum gripum slátrað og sölu-]^1) eða
   frálagsverð látið mæta áföllnum kostnaði.

   ^1)[5]L. 90/1991, 91. gr.

                                   IV. kafli.
                          Aðbúnaður og meðferð búfjár.
                                     7. gr.
        Landbúnaðarráðherra er rétt að gefa út reglugerðir^1) fyrir einstakar
   búfjártegundir þar sem nánar er kveðið á um atriði er lúta að aðbúnaði og
   meðferð gripa, gripahúsa, þar með talin ákvæði um innréttingar, rýmisþörf
   gripa, loftræstingu, birtu í húsi, fóðurgeymslur og fóðurútbúnað, svo og
   ákvæði um umhirðu gripa og eftirlit, skráningu á vanhöldum og heilbrigði
   búfjár og eftirlit með gripum sem ganga úti hluta ársins. Jafnframt er í
   reglugerð heimilt að kveða á um kröfur til reynslu og þekkingar þeirra sem
   búfé halda eða hirða.
        Eftirlit með framkvæmd reglugerða samkvæmt fyrri málsgrein skal falið
   búfjáreftirliti, sbr. 9. gr.

   ^1)Rg. 671/1997.

                                     8. gr.
        Landbúnaðarráðuneytið skal beita sér fyrir því í samvinnu við
   [Bændasamtök Íslands],^1) viðkomandi búgreinafélag, yfirdýralækni og
   dýraverndarnefnd að fyrir hverja búfjártegund verði gefnar út leiðbeinandi
   reglur um sem flesta þætti er lúta að fóðrun, aðbúnaði, meðferð og
   heilbrigði búfjár af viðkomandi tegund. Tryggt skal að slíkar reglur séu
   endurskoðaðar reglulega í samræmi við bestu þekkingu á hverjum tíma.

   ^1)[6]L. 73/1996, 25. gr.

                                   V. kafli.
                  Um forðagæslu, eftirlit og talningu búfjár.
                                     9. gr.
        Í hverju sveitarfélagi skal vera búfjáreftirlitsmaður, einn eða
   fleiri, sem hafi eftirlit með ásetningi búfjár, fóðrun og hirðingu.
   Sveitarstjórn ræður þá til starfa til fjögurra ára að loknum
   sveitarstjórnarkosningum hverju sinni. Til starfsins skal velja menn sem
   hafa haldgóða reynslu og þekkingu í fóðrun og meðferð búfjár. Heimilt er
   fyrir fleiri en eitt sveitarfélag að ráða sameiginlega búfjáreftirlitsmann
   (menn).
        Búnaðarsambönd hafa á hendi umsjón með búfjáreftirliti hvert á sínu
   svæði. Ráðunautur viðkomandi búnaðarsambands annast slíkt eftirlit eða
   aðili sem það tilnefnir. Skulu búfjáreftirlitsmenn á svæðinu leita
   úrskurðar hans í vafaatriðum um framkvæmd eftirlits.
        Eftirlit vegna ákvæða reglugerða skv. 7. gr. skal framkvæmt af
   búfjáreftirliti samkvæmt þessari grein.
        Leita skal til héraðsdýralækna um eftirlit með þeim þáttum er snerta
   heilbrigði búfjár og tryggja hollustu afurða þess.

                                    10. gr.
        [Búfjáreftirlitsmanni er skylt að fara minnst tvær ferðir um umdæmi
   sitt á hverjum vetri til eftirlits með fóðrun og ásetningi búfjár. Skal
   fyrri ferðinni lokið fyrir 1. desember og hinni síðari fyrir lok
   aprílmánaðar. Skal hann sannreyna tölur um fjölda ásetts búfjár og líta
   eftir húsakosti þess, fóðrun og hirðingu. Ákvæði reglugerða skv. 7. gr.
   geta samt mælt fyrir um aðrar dagsetningar fyrir skráningu á fjölda búfjár
   af einstökum tegundum. Búfjáreftirlitsmaður skal skrá magn, tegundir, gæði
   og geymsluaðstöðu alls fóðurs hjá hverjum búfjáreiganda og einnig áform
   hans um fóðuröflun. Jafnframt skulu gróffóðurbirgðir mældar og skráðar,
   svo og uppskera korns, kartaflna, rófna, gulróta og annars grænmetis
   samkvæmt nánari ákvæðum í reglugerð. Búfjáreftirlitsmaður skal einnig
   fylgjast með beitilandi í byggð á starfssvæði sínu. Telji hann meðferð
   þess ábótavant skal hann tilkynna sveitarstjórn og landgræðslustjóra það
   án tafar.
        Nú meinar ábúandi lögbýlis eða búfjáreigandi utan lögbýlis
   búfjáreftirlitsmanni aðgang að gripahúsum og/eða beitilöndum þannig að
   ekki verði komið við eftirliti og upplýsingaöflun samkvæmt lögum þessum.
   Skal þá búfjáreftirlitsmaður tilkynna sveitarstjórn það án tafar. Takist
   sveitarstjórn ekki að leiða málið til lykta skal hún innan viku senda
   skriflega tilkynningu um það til landbúnaðarráðherra sem þá er skylt að
   láta fara fram sérstaka skoðun á viðkomandi stað. Skylt er lögreglu að
   fara með búfjáreftirlitsmanni til skoðunar og eftirlits sem þannig er
   ákveðið. Óheimilt er að fara í þessum tilgangi inn í gripahús án leyfis
   ábúanda nema að fengnum dómsúrskurði. Ábúandi lögbýlis eða búfjáreigandi
   utan lögbýlis er hlut á að máli ber allan kostnað af þessum ráðstöfunum.
        Þar sem gripir eru í hagagöngu skal eigandi ætíð tilgreina aðila,
   samþykktan af sveitarstjórn, sem er ábyrgur fyrir eftirliti og umsjá með
   þeim gripum. Landeigandi er ábyrgur fyrir því að fullnægjandi upplýsingar
   séu fyrir hendi um fjölda og eigendur gripa sem eru í hagagöngu á landi
   hans.
        Niðurstöður hausteftirlits um fjölda búfjár, fóðurforða, fyrningar og
   fóðurþörf skráir búfjáreftirlitsmaður á eyðublað sem Bændasamtök Íslands
   láta í té ásamt reglum um framkvæmd forðagæslu. Ábúandi viðkomandi
   lögbýlis, búfjáreftirlitsmaður og trúnaðarmaður búnaðarsambands skulu
   undirrita skýrslu þessa og skal hún send Bændasamtökum Íslands sem fyrst
   að lokinni haustskoðun. Bændasamtök Íslands hafa yfirstjórn með framkvæmd
   forðagæslu og annast úrvinnslu á niðurstöðum um búfjárfjölda, fóðurforða
   og uppskeru korns, kartaflna, rófna, gulróta og annars grænmetis.
   Upplýsingar úr skýrslum þessum skulu vera heimilar til afnota
   Framleiðsluráði landbúnaðarins, Hagstofu Íslands, Hagþjónustu
   landbúnaðarins og öðrum opinberum aðilum að fengnu leyfi
   landbúnaðarráðuneytisins.
        Leiki rökstuddur grunur á að talningu búfjár hafi verið ábótavant er
   landbúnaðarráðherra heimilt að ákveða sérstaka talningu búfjár.]^1)

   ^1)[7]L. 51/1998, 2. gr.

                                    11. gr.
        Þegar að lokinni skoðun skal búfjáreftirlitsmaður bera niðurstöður
   sínar undir eftirlitsmann búnaðarsambands. Komi í ljós að búfjáreiganda
   skorti hús, fóður eða beit fyrir fénað sinn, vanfóðri hann eða vanhirði
   skal búfjáreftirlitsmaður tilkynna það sveitarstjórn þegar í stað. Er þá
   sveitarstjórn skylt að vara þann er hlut á að máli þegar við og gefa honum
   einnar viku frest til úrbóta. Hafi honum að þeim tíma liðnum ekki tekist
   að gera þær ráðstafanir sem sveitarstjórn og eftirlitsmaður
   búnaðarsambands telja fullnægjandi ber sveitarstjórn að útvega honum
   fóður, hlutast til um fóðrun og umhirðu eða ráðstafa fénaði hans til
   fóðrunar.[Sveitarstjórn er heimilt að krefjast veðs í þeim fénaði til
   tryggingar greiðslu alls kostnaðar af þessum ráðstöfunum.]^1)
        Sveitarstjórn eða búfjáreftirlitsmaður í umboði hennar eða aðrir, sem
   telja meðferð á skepnum brjóta í bága við gildandi lög eða reglur, skulu
   leita til héraðsdýralæknis. Héraðsdýralæknir skal þá í samráði við
   yfirdýralækni og innan tveggja sólarhringa meta ástand skepnanna og
   aðstæður á staðnum í samráði við eða ásamt trúnaðarmanni búnaðarsambands
   og gefa búfjáreiganda fyrirmæli um ráðstafanir telji þeir það nauðsynlegt.
   Þar skal veita mest einnar viku frest til úrbóta.
        Vilji búfjáreigandi eigi hlíta ráðstöfunum búfjáreftirlitsmanns,
   sveitarstjórnar, trúnaðarmanns búnaðarsambands eða héraðsdýralæknis, eða
   hefur þær að engu, og fénaður hans líður sakir fóðurskorts, hirðuleysis
   eða harðýðgi að áliti tveggja eða fleiri þessara aðila er skylt að
   tilkynna lögreglustjóra það skriflega innan tveggja daga ásamt öllum
   málavöxtum. Skal hann þá innan viku sjá um að úrbætur fáist í samræmi við
   dýraverndarlög en búfénu lógað að höfðu samráði við yfirdýralækni ef ekki
   er annarra kosta völ. [Telji búfjáreftirlitsmaður, trúnaðarmaður
   búnaðarsambands og héraðsdýralæknir úrbætur ekki þola neina bið getur
   lögreglustjóri fyrirvaralaust tekið búfé úr vörslu eiganda eða umráðamanns
   og ráðstafað búfénu án tafar með þeim hætti sem framangreindir aðilar
   telja best tryggja velferð þess.]^1)
        Búfjáreigandi, er hlut á að máli, ber allan kostnað af þessum
   ráðstöfunum.

   ^1)[8]L. 51/1998, 3. gr.

                                    12. gr.
        Búfjáreftirlitsmaður skal launaður af sveitarsjóði.
        Sveitarfélögum, þar sem búfjárhald er óheimilt án leyfis, sbr. 2.
   mgr. 4. gr., er heimilt að innheimta leyfisgjald til að standa undir
   kostnaði við framkvæmd forðagæslu og búfjáreftirlits, sbr. 9. gr. Skiptist
   það í grunngjald og gjald fyrir fjölda búfjár hvers eiganda. Gjald þetta
   skal þó ekki lagt á búfjáreigendur sem halda búfé á lögbýli og eiga þar
   lögheimili.
        Landbúnaðarráðherra skal gefa út gjaldskrá fyrir leyfisgjöld skv. 2.
   mgr. og birta í Stjórnartíðindum.
        [Landbúnaðarráðherra setur með reglugerð nánari ákvæði um framkvæmd
   forðagæslu, eftirlit og talningu búfjár.]^1)

   ^1)[9]L. 51/1998, 4. gr.

                                   VI. kafli.
                                  Ýmis ákvæði.
                                    13. gr.
        Brot gegn lögum þessum eða reglugerðum og samþykktum, sem settar
   verða samkvæmt þeim, varða sektum eða fangelsi ef miklar sakir eru. Hafi
   búfjáreigandi gerst sekur um illa meðferð á skepnum skal hann sviptur
   leyfi til að eiga eða halda búfé. Með mál út af brotum skal farið að hætti
   opinberra mála.

                                    14. gr.
        Lög þessi öðlast þegar gildi.

References

   Visible links
   1. http://www.althingi.is/dba-bin/lawformpr.pl?lnr=1991046
   2. file:///altext/stjt/1998.051.html
   3. file:///altext/stjt/1996.073.html
   4. file:///altext/stjt/1998.051.html
   5. file://1991090.html#g91
   6. file:///altext/stjt/1996.073.html
   7. file:///altext/stjt/1998.051.html
   8. file:///altext/stjt/1998.051.html
   9. file:///altext/stjt/1998.051.html
