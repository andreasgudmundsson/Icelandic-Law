
   --------------------------------------------------------------------------

                            Lög um stjórn vatnamála

                             2011 nr. 36 15. apríl

   --------------------------------------------------------------------------

                 Ferill málsins á Alþingi.   Frumvarp til laga.

 Tóku gildi 19. apríl 2011. EES-samningurinn: XX. viðauki tilskipun 2000/60/EB,
 2006/118/EB, 2008/105/EB, 2009/90/EB). Breytt með l. 126/2011 (tóku gildi 30.
                                  sept. 2011).

                I. kafli. Markmið, gildissvið og skilgreiningar.
                                1. gr. Markmið.
Markmið laga þessara er að vernda vatn og vistkerfi þess, hindra frekari rýrnun
  vatnsgæða og bæta ástand vatnavistkerfa til þess að vatn njóti heildstæðrar
  verndar. Jafnframt er lögunum ætlað að stuðla að sjálfbærri nýtingu vatns og
                       langtímavernd vatnsauðlindarinnar.
 Til að ná fram markmiðum laga þessara skal vinna vatnaáætlun, aðgerðaáætlun og
                                vöktunaráætlun.
                               2. gr. Gildissvið.
 Lög þessi taka til yfirborðsvatns og grunnvatns ásamt árósavatni og strandsjó,
  til vistkerfa þeirra og til vistkerfa sem tengjast þeim að vatnabúskap, sbr.
                                   viðauka I.
                             3. gr. Skilgreiningar.
                             Í lögum þessum merkir:
   1. Árósavatn: Vatn í nágrenni ármynnis, ísalt vegna nálægðar við strandsjó en
                undir verulegum áhrifum af aðstreymi ferskvatns.
     2. Forgangsefni: Hættuleg og þrávirk efni sem valda alvarlegri mengun eða
eitrun í vatni eða út frá því, og raðað er í forgangsröð eftir hættu sem af þeim
                                    stafar.
         3. Gott efnafræðilegt ástand: Efnafræðilegt ástand yfirborðs- eða
           grunnvatnshlots sem uppfyllir umhverfismarkmið fyrir vatn.
     4. Grunnvatn: Vatn, kalt eða heitt, sem er neðan jarðar í samfelldu lagi,
 kyrrstætt eða rennandi, og fyllir að jafnaði allt samtengt holrúm í viðkomandi
                                   jarðlagi.
   5. Magnstaða: Mælikvarði á það hversu mikil áhrif, bein eða óbein, vatnstaka
                          hefur haft á grunnvatnshlot.
     6. Manngert vatnshlot: Vatnshlot sem hefur orðið til vegna athafna manna.
      7. Mikið breytt vatnshlot: Yfirborðsvatnshlot sem hefur tekið verulegum
            breytingum af mannavöldum og hefur ekki gott vistmegin.
     8. Neysluvatn: Vatn ætlað til manneldis, í náttúrulegu ástandi eða eftir
                      meðhöndlun, án tillits til uppruna.
    9. Strandsjór: Yfirborðsvatn landmegin við línu sem dregin er einni sjómílu
       utan grunnlínu landhelginnar og nær inn að ytri mörkum árósavatns.
                       10. Vatn: Grunnvatn og yfirborðsvatn.
   11. Vatnasvið: Aðrennslissvæði straumvatns, stöðuvatns, grunnvatnsstraums eða
                                   vatnsbóls.
            12. Vatnasvæði: Landsvæði með einu eða fleiri vatnasviðum.
     13. Vatnaumdæmi: Stjórnsýslueining sem nær til íslenskra vatnasvæða ásamt
                   árósavatni og strandsjó sem þeim tengjast.
      14. Vatnsformfræðilegir eiginleikar vatnshlots: Vatnsmagn vatnshlots og
      breytingar á rennsli og vatnsborði ásamt gerð og undirlagi botns og
                   eðlisefnafræðilegum þáttum vatnshlotsins.
       15. Vatnshlot: Eining vatns, svo sem allt það vatn sem er að finna í
                          stöðuvatni, á eða strandsjó.
    16. Verndarsvæði: Afmarkað svæði ásamt einstökum vistkerfum sem nauðsynlegt
           er talið að vernda til að ná fram markmiðum laga þessara.
   17. Vistfræðilegt ástand: Ástand lífríkis í vatnshloti samkvæmt skilgreindri
        gæðaflokkun í mjög gott, gott, ekki viðunandi, slakt og lélegt.
      18. Vistmegin: Ástand lífríkis í manngerðu eða mikið breyttu vatnshloti
    samkvæmt gæðaflokkun í besta vistmegin, gott vistmegin og ekki viðunandi
                                   vistmegin.
    19. Yfirborðsvatn: Kyrrstætt eða rennandi vatn, straumvötn, stöðuvötn, lón,
                      árósavatn og strandsjór, auk jökla.

                        II. kafli. Stjórnvöld vatnamála.
                       4. gr. Yfirstjórn vatnaumdæmisins.
           Landið er allt eitt vatnaumdæmi ásamt árósum og strandsjó.
[Ráðherra]^1) fer með yfirstjórn mála samkvæmt lögum þessum. Ráðherra staðfestir
  vatnaáætlun, aðgerðaáætlun og vöktunaráætlun fyrir vatnaumdæmið að fenginni
                               tillögu vatnaráðs.
                             ^1)L. 126/2011, 540. gr.
                                5. gr. Vatnaráð.
[Ráðherra]^1) skipar vatnaráð og er ráðið skipað fimm fulltrúum. [Þeir ráðherrar
  er fara með málefni orkumála og fiskeldis tilnefna einn fulltrúa hvor]^1) og
   Samband íslenskra sveitarfélaga tvo. [Ráðherra]^1) skipar einn fulltrúa án
 tilnefningar og skal hann vera formaður ráðsins. Varamenn eru skipaðir á sama
                 hátt. Vatnaráð er skipað til fimm ára í senn.
                Vatnaráð fundar eftir því sem ástæða þykir til.
                             ^1)L. 126/2011, 540. gr.
                           6. gr. Hlutverk vatnaráðs.
   Hlutverk vatnaráðs er að vera ráðherra til ráðgjafar um stjórn vatnamála.
                                   Vatnaráð:
         a. hefur umsjón með gerð tillögu að vatnaáætlun, aðgerðaáætlun og
                                vöktunaráætlun,
   b. gerir tillögu til ráðherra um staðfestingu vatnaáætlunar, aðgerðaáætlunar
   og vöktunaráætlunar og endurskoðun þeirra þegar við á, að fenginni tillögu
                              Umhverfisstofnunar,
     c. veitir umsögn við gerð reglugerða sem settar eru á grundvelli laganna,
    d. fylgist með því hvernig markmiðum laga þessara er náð og metur m.a. þann
  kostnað sem af þeim hlýst fyrir ríki og sveitarfélög. Ráðið skilar reglulega
 skýrslu til ráðherra og Sambands íslenskra sveitarfélaga um þau efni og setur
            fram ábendingar um kostnaðinn eftir því sem þörf krefur.
 Umhverfisstofnun annast daglegan rekstur og umsýslu vatnaráðs og er ráðinu til
                                   ráðgjafar.
                      7. gr. Hlutverk Umhverfisstofnunar.
Umhverfisstofnun annast stjórnsýslu á sviði vatnsverndar í samræmi við fyrirmæli
                                 laga þessara.
                       Hlutverk Umhverfisstofnunar er að:
   a. samræma vinnu við gerð vatnaáætlunar, aðgerðaáætlunar og vöktunaráætlunar,
                   b. tryggja miðlun upplýsinga um vatnasvæðin,
                c. setja umhverfismarkmið fyrir gerðir vatnshlota,
         d. sjá um að fram fari efnahagsleg greining vegna vatnsnotkunar,
   e. vinna tillögur um vatnaáætlun, aðgerðaáætlun og vöktunaráætlun í samvinnu
     við viðkomandi sveitarfélög að höfðu samráði við vatnasvæðisnefndir og
                      ráðgjafarnefndir, sbr. 8. og 9. gr.,
                              f. vinna stöðuskýrslu,
         g. hafa umsjón með framkvæmd aðgerðaáætlunar og vöktunaráætlunar,
       h. annast kynningar- og umsagnarferli áætlana samkvæmt lögum þessum,
                              i. annast skýrslugjöf.
Umhverfisstofnun skal vinna að vatnaáætlun og endurskoðun hennar með hliðsjón af
áætlunum hins opinbera og helstu hagsmunaaðila, svo sem á sviði náttúruverndar,
                 auðlindanýtingar, samgangna og skipulagsmála.
 Umhverfisstofnun sendir staðfesta vatnaáætlun til viðkomandi sveitarfélaga og
    þeirra stjórnvalda sem áætlunin varðar. Jafnframt skal stofnunin auglýsa
     opinberlega staðfesta vatnaáætlun og hafa hana aðgengilega almenningi.
              8. gr. Hlutverk sveitarfélaga og vatnasvæðisnefnda.
   Sveitarfélög og heilbrigðiseftirlit sveitarfélaga eru Umhverfisstofnun til
aðstoðar við undirbúning tillögu að vatnaáætlun, aðgerðaáætlun og vöktunaráætlun
og endurskoðun þeirra. Sveitarfélög skulu, í samvinnu við heilbrigðisnefndir og
    innan marka netlaga, framfylgja kröfum sem fram koma í aðgerðaáætlun og
vöktunaráætlun í samræmi við ákvæði laga þessara og reglna á sviði vatnsverndar.
 Vatnaumdæminu skal skipt í vatnasvæði með reglugerð, sbr. 29. gr. Við ákvörðun
 um mörk vatnasvæða skal taka mið af jarðfræðilegum og vatnafræðilegum þáttum.
  Á hverju vatnasvæði er starfrækt vatnasvæðisnefnd. Í nefndinni starfa a.m.k.
    fulltrúar frá sveitarfélögum á viðkomandi vatnasvæði, frá hlutaðeigandi
  heilbrigðisnefndum og frá Umhverfisstofnun og stýrir fulltrúi hennar starfi
   nefndarinnar. Um setu þeirra og annarra fulltrúa í nefndinni, svo sem frá
hlutaðeigandi fagstofnunum og hagsmunaaðilum, þar á meðal félagasamtökum á sviði
 náttúruverndar, umhverfismála og útivistar, fer samkvæmt ákvæðum í reglugerð.
Hlutverk vatnasvæðisnefndar er að samræma vinnu á viðkomandi vatnasvæði og afla
 þar upplýsinga vegna gerðar stöðuskýrslu, vöktunaráætlunar, aðgerðaáætlunar og
                                 vatnaáætlunar.
                        9. gr. Hlutverk ráðgjafarnefnda.
   Ráðherra skipar tvær ráðgjafarnefndir til að starfa með Umhverfisstofnun á
      landsvísu, sbr. 29. gr., annars vegar ráðgjafarnefnd fagstofnana og
     eftirlitsaðila og hins vegar ráðgjafarnefnd hagsmunaaðila, þar á meðal
       félagasamtaka á sviði náttúruverndar, umhverfismála og útivistar.
        Umhverfisstofnun skal hafa náið samráð við ráðgjafarnefndirnar.
  Í ráðgjafarnefnd fagstofnana og eftirlitsaðila skulu vera m.a. fulltrúar frá
Orkustofnun, Veðurstofu Íslands, Skipulagsstofnun, Veiðimálastofnun, Fiskistofu,
    Hafrannsóknastofnuninni, Siglingastofnun Íslands, Landgræðslu ríkisins,
 Náttúrufræðistofnun Íslands, Matvælastofnun, Mannvirkjastofnun, Vegagerðinni,
              náttúrustofum og heilbrigðiseftirliti sveitarfélaga.
Hlutverk ráðgjafarnefnda er að vera Umhverfisstofnun og vatnaráði til ráðgjafar
       um atriði sem undir lög þessi heyra. Ráðgjafarnefnd fagstofnana og
  eftirlitsaðila skal leggja fram nauðsynleg gögn vegna vinnu við gerð áætlana
  samkvæmt lögum þessum og upplýsingar um hvaða gögn liggja fyrir. Fulltrúar í
ráðgjafarnefnd hagsmunaaðila skulu vera til ráðgjafar um þau málefni sem samtök
                               þeirra helga sig.
 Ráðgjafarnefndir skulu hafa sér til aðstoðar starfsmann, sem Umhverfisstofnun
         leggur til, og hefur hann umsjón með starfi viðkomandi nefnda.
                      10. gr. Samstarf rannsóknarstofnana.
      Veðurstofa Íslands, Náttúrufræðistofnun Íslands, Veiðimálastofnun og
 Hafrannnsóknastofnunin leggja fram gögn og sérfræðiþekkingu við framkvæmd laga
      þessara. Um nánari tilhögun þessa samstarfs fer eftir samningum sem
   Umhverfisstofnun annast við framantaldar stofnanir samkvæmt reglugerð sem
                                ráðherra setur.
  Umhverfisstofnun semur við Veðurstofu Íslands, Náttúrufræðistofnun Íslands,
 Veiðimálastofnun og Hafrannnsóknastofnunina um einstök verk við framkvæmd laga
þessara, og getur jafnframt samið við aðra um að vinna slík verk. Ráðherra setur
                  nánari reglur um slíka samninga í reglugerð.

                         III. kafli. Umhverfismarkmið.
                11. gr. Flokkun vatnshlota og umhverfismarkmið.
         Flokka skal vatn í vatnshlot og gerðir vatnshlota og meta þau.
Mat á yfirborðsvatnshloti skal byggjast á fyrirliggjandi gögnum hverju sinni og
 taka fyrir hverja vatnshlotsgerð mið af skilgreindum líffræðilegum gæðaþáttum
auk vatnsformfræðilegra og efna- og eðlisefnafræðilegra þátta eftir því sem við
    á. Umhverfismarkmið eru skilgreind eftir gerðum vatnshlota og skulu vera
                                samanburðarhæf.
  Ástand grunnvatns skal metið eftir magnstöðu þess og efnafræðilegum þáttum.
   Umhverfismarkmið eru skilgreind eftir gerðum grunnvatnshlota og skulu vera
                                samanburðarhæf.
         Mat á gæðaþáttum yfirborðs- og grunnvatnshlota skal byggjast á
umhverfismarkmiðum í samræmi við ákvæði sem ráðherra setur í reglugerð, sbr. 29.
                                      gr.
  Í vatnaáætlun skulu sett umhverfismarkmið sem eru í samræmi við ákvæði þessa
                                     kafla.
                      12. gr. Yfirborðsvatn og grunnvatn.
  Vernda skal yfirborðs- og grunnvatnshlot og tryggja að ástand þeirra versni
     ekki. Ástand þeirra skal styrkja og endurheimta með það að markmiði að
  efnafræðilegt ástand sé að lágmarki gott. Þá skal tryggja sjálfbæra nýtingu
       grunnvatns þannig að jafnvægi sé milli vatnstöku og endurnýjunar.
                  13. gr. Manngerð og mikið breytt vatnshlot.
    Umhverfisstofnun metur hvort vatnshlot telst manngert eða mikið breytt.
 Ástand manngerðs eða mikið breytts yfirborðsvatnshlots skal verndað þannig að
  það versni ekki og skal styrkja ástand þess með það að markmiði að vistmegin
þess og efnafræðilegt ástand sé gott. Leitast skal við að ná sem bestu vistmegni
                              í slíku vatnshloti.
 Skilgreina má yfirborðsvatnshlot sem manngert eða mikið breytt ef nauðsynlegar
    breytingar á eðlisefnafræðilegum, vistfræðilegum og vatnsformfræðilegum
 eiginleikum vatns til þess að ná vatnshlotinu í gott vistfræðilegt ástand hafa
        umtalsverð skaðleg áhrif á umhverfið eða á eftirfarandi umsvif:
                   a. siglingar, hafnir eða afþreyingaraðstöðu,
     b. starfsemi sem hefur í för með sér geymslu, flutning og hjáveitu vatns,
                t.d. neysluvatnsmiðlun, orkuvinnslu eða áveitu,
                          c. flóðavarnir, framræslu, eða
            d. önnur sjálfbær umsvif jafnmikilvæg og hin framangreindu.
 Ákvæði 3. mgr. á við þegar ekki verður bætt úr þeim áhrifum sem þar eru talin
    upp vegna þess að það er ekki tæknilega framkvæmanlegt eða vegna þess að
kostnaður við að gera það með öðrum og umhverfisvænni aðferðum er talinn úr hófi
 fram. Taka skal fram í vatnaáætlun ef álitið er að skilyrði 3. mgr. séu fyrir
                    hendi og færa fram röksemdir fyrir því.
                14. gr. Skaðleg og þrávirk efni (forgangsefni).
Draga skal í áföngum úr mengun vegna skaðlegra og þrávirkra efna (forgangsefna)
  í vatni með markvissum aðgerðum með það að markmiði að stöðva losun þeirra.
 Raða skal efnunum í forgangsröð og leggja fram tímasetta áætlun um takmörkun á
losun þeirra og bann við slíkri losun eftir því hve mikla hættu þau skapa fyrir
vatn og landumhverfi þess. Röðunin skal greind með aðferð byggðri á áhættumati.
                                15. gr. Frestir.
 Umhverfismarkmiðum skv. 11. gr. skal ná eigi síðar en sex árum eftir að fyrsta
          vatnaáætlunin hefur verið staðfest. Veita má frest til að ná
umhverfismarkmiðunum tvisvar sinnum í allt að sex ár í senn, að því tilskildu að
ástand raskaða vatnshlotsins versni ekki frekar og að a.m.k. eitt af eftirtöldu
                                   eigi við:
       a. ekki er af tæknilegum ástæðum hægt að bæta úr innan tímamarkanna,
          b. kostnaður við úrbætur innan tímamarkanna yrði óhóflegur, eða
   c. fyrir hendi eru þær náttúrulegar aðstæður að úrbætur á vatnshlotinu innan
                     tímamarkanna eru ekki framkvæmanlegar.
  Frestur umfram það sem leiðir af 1. mgr. verður því aðeins veittur að fyrir
hendi séu þær náttúrulegu aðstæður að umhverfismarkmiðum skv. 11. gr. verði ekki
                                      náð.
                        16. gr. Vægari umhverfismarkmið.
Ákveða má vægari umhverfismarkmið en gert er ráð fyrir skv. 11. gr. ef vatnshlot
  er undir slíku álagi að ógerlegt eða óhóflega dýrt er að uppfylla kröfur um
          umhverfismarkmið. Skulu þessi skilyrði þá vera fyrir hendi:
    a. ekki er hægt að ná betri umhverfislegum ávinningi án óhóflegs kostnaðar,
        að teknu tilliti til umhverfislegra og þjóðhagfræðilegra þarfa,
   b. tryggt er besta mögulegt ástand yfirborðsvatns og grunnvatns, og til þess
 séð að ástand yfirborðsvatns og grunnvatns breytist eins lítið og hægt er frá
   því að vera gott, þegar tekið er tillit til þess álags sem fyrir hendi er,
             c. tryggt er að ástand vatnshlotsins versnar ekki frekar.
            17. gr. Náttúrulegar orsakir og óviðráðanleg ytri atvik.
Það telst ekki fara í bága við kröfur um umhverfismarkmið samkvæmt lögum þessum
  ef vistfræðilegt ástand í vatnshloti spillist tímabundið vegna náttúrulegra
                     orsaka eða óviðráðanlegra ytri atvika.
 Við slíkar aðstæður skal grípa til þeirra ráðstafana sem raunhæfar eru til að
  koma í veg fyrir að ástand vatnshlotsins rýrni frekar en orðið er og til að
                 hindra að skaði hljótist af í öðru vatnshloti.
                          18. gr. Breyting vatnshlots.
 Umhverfisstofnun getur heimilað breytingu á vatnshloti sem hefur í för með sér
að ekki er hægt að ná fram umhverfismarkmiðum skv. 11. gr. þegar um er að ræða:
   a. breytingar, svo sem vegna mengunar eða í tengslum við loftslagsbreytingar,
         á vatnsgæðum, vistfræðilegum, vatnsformfræðilegum eða efna- og
 eðlisefnafræðilegum eiginleikum yfirborðsvatnshlots eða á hæð grunnvatnshlots,
                                      eða
       b. ný sjálfbær umsvif eða breytingar sem hafa í för með sér að ástand
               yfirborðsvatnshlots breytist úr mjög góðu í gott.
Auk skilyrða sem fram koma í 1. mgr. verða öll eftirtalin skilyrði að vera fyrir
                                     hendi:
      a. gripið sé til allra ráðstafana sem raunhæfar teljast til að draga úr
                     skaðlegum áhrifum á ástand vatnshlots,
     b. tilgangur framkvæmdanna eða umsvifanna vega þyngra vegna almannaheilla
   og/eða ávinnings fyrir heilsu og öryggi manna eða fyrir sjálfbæra þróun en
                  ávinningur af því að umhverfismarkmið náist,
    c. tilgangi framkvæmdanna eða umsvifanna verður ekki með góðu móti náð með
   umhverfisvænni leiðum vegna tæknilegra erfiðleika eða óhóflegs kostnaðar.

                              IV. kafli. Áætlanir.
                              19. gr. Vatnaáætlun.
 Umhverfisstofnun skal annast gerð tillögu að vatnaáætlun í samræmi við viðauka
                     II. Í vatnaáætlun skal m.a. koma fram:
                  a. almenn lýsing á eiginleikum vatnaumdæmisins,
                              b. flokkun vatnshlota,
     c. lýsing álags og áhrifa af völdum atvinnurekstrar og annarra umsvifa á
                                     vatn,
        d. skrá yfir vernduð svæði og öll vatnshlot fyrir neysluvatnstöku,
                  e. greinargerð um vöktun og niðurstöður hennar,
      f. greinargerð fyrir umhverfismarkmið fyrir gerðir vatnshlota og fyrir
                         breytingu á gerðum vatnshlota,
                             g. skipting í vatnasvæði,
                         h. greinargerð um aðgerðaáætlun,
    i. yfirlit um nánari aðgerðir fyrir einstök vatnasvæði og vatnshlotsgerðir,
                                       og
      j. greinargerð um samráð við almenning, fulltrúa atvinnulífsins og aðra
hagsmunaaðila, þar á meðal félagasamtök á sviði náttúruverndar, umhverfismála og
                                   útivistar.
             Áætlunina skal taka til endurskoðunar sjötta hvert ár.
   Við gerð vatnaáætlunar skal gera grein fyrir umhverfismati áætlunarinnar í
                    samræmi við lög um umhverfismat áætlana.
   Umhverfisstofnun skal hafa samráð við verkefnisstjórn við gerð verndar- og
 nýtingaráætlunar samkvæmt lögum um verndar- og nýtingaráætlun vegna virkjunar
 fallvatna og háhitasvæða, til að tryggja samræmi vatnaáætlunar annars vegar og
       verndar- og nýtingaráætlunar vegna fallvatna og háhita hins vegar.
  Umhverfisstofnun er heimilt að gera nauðsynlegar leiðréttingar á vatnaáætlun
 vegna nýrra upplýsinga áður en til endurskoðunar kemur. Stofnunin skal upplýsa
                    um slíkar leiðréttingar á vefsetri sínu.
                  20. gr. Nánari rökstuðningur í vatnaáætlun.
                      Í vatnaáætlun skal gera grein fyrir:
        a. ákvörðun um að vatnshlot teljist vera manngert eða mikið breytt,
                b. ákvörðun um að lengja frest um umhverfismarkmið,
     c. ákvörðun um vægari umhverfismarkmið en gert er ráð fyrir skv. 11. gr.,
                d. breytingum á vatnshloti af náttúrulegum orsökum,
        e. áætlun um nýjar framkvæmdir, ný sjálfbær umsvif eða breytingar á
                                  vatnshlotum.
 Ef ákveðið er að lengja frest samkvæmt lögum þessum skal auk þess koma fram í
     vatnaáætluninni greinargerð þar sem tilgreindar eru og tímasettar þær
         ráðstafanir sem nauðsynlegar eru til að ná umhverfismarkmiðum.
                             21. gr. Aðgerðaáætlun.
 Umhverfisstofnun skal annast gerð tillögu að aðgerðaáætlun. Aðgerðaáætlun skal
      taka til þeirra ráðstafana sem nauðsynlegar eru til þess að ná fram
  umhverfismarkmiðum sem sett hafa verið fyrir vatnshlotin. Aðgerðaáætlun skal
  byggð á greiningum og mati í samræmi við kröfur sem fram koma í vatnaáætlun.
                 Aðgerðaáætlun skal vera hluti af vatnaáætlun.
  Í aðgerðaáætlun skal telja upp þær ráðstafanir sem kveðið er á um í lögum og
reglugerðum og enn fremur þær viðbótarráðstafanir sem fyrirhugaðar eru til að ná
                           settum umhverfismarkmiðum.
   Ákvarðanir um ráðstafanir sem taldar eru í aðgerðaáætlun taka þar til bær
       stjórnvöld eða leyfisveitendur á grundvelli viðkomandi löggjafar.
   Ef niðurstöður vöktunar eða önnur gögn sýna fram á að umhverfismarkmið um
vatnshlot skv. 11. gr. nást ekki skal leitað á því skýringar og meta áhrif nýrra
           eða mögulegra ráðstafana og hvort til þeirra skuli gripið.
         Aðgerðaáætlunin skal tekin til endurskoðunar sjötta hvert ár.
                            22. gr. Vöktunaráætlun.
 Umhverfisstofnun gerir áætlun um vöktun á ástandi yfirborðsvatns og grunnvatns
  og um vöktun svæða sem njóta verndar. Vöktunaráætlun skal veita heildarsýn á
ástand vatnshlota. Vöktunaráætlun skal endurskoða reglulega og eigi sjaldnar en
                               á sex ára fresti.
 Vöktunaráætlun skal taka til viðeigandi vistfræðilegra, vatnsformfræðilegra og
  eðlisefnafræðilegra gæðaþátta, svo og til vöktunar á magnstöðu grunnvatns. Í
   áætluninni skal jafnframt kveðið á um tíðni og þéttleika vöktunarstaða. Um
   vöktun vatns vegna atvinnurekstrar sem getur haft í för með sér mengun fer
        samkvæmt ákvæðum starfsleyfis. Hlutaðeigandi stofnanir ríkis og
heilbrigðiseftirlit sveitarfélaga sjá um vöktun gæðaþátta samkvæmt ákvæði þessu
                      ásamt vöktun á magnstöðu grunnvatns.
    Umhverfisstofnun og heilbrigðisnefndum sveitarfélaga er heimilt að gera
samkomulag um annað fyrirkomulag vöktunar en skv. 2. mgr. Þá er heimilt að fela
aðilum sem hlotið hafa faggildingu samkvæmt [1]lögum nr. 24/2006, um faggildingu
  o.fl., að annast tiltekin verkefni við vöktun samkvæmt lögum þessum og skal
              gerður um það sérstakur samningur í hverju tilviki.
                             23. gr. Stöðuskýrsla.
 Umhverfisstofnun skal annast gerð stöðuskýrslu fyrir vatnasvæði í samvinnu við
          viðkomandi vatnasvæðisnefnd. Í stöðuskýrslu skal koma fram:
                           a. lýsing og gerð vatnshlota,
                             b. flokkun vatnshlota, og
      c. lýsing á helsta álagi og áhrifum af starfsemi manna á ástand vatns.
                              24. gr. Neysluvatn.
Tilgreina skal í vatnaáætlun öll vatnshlot til neysluvatnstöku sem eftirfarandi
                                   á við um:
   a. vatnstaka er þar meiri en 10 rúmmetrar á dag að meðaltali eða með henni er
                meira en 50 einstaklingum séð fyrir neysluvatni,
                  b. áform eru uppi um að taka úr því neysluvatn.
  Komið skal í veg fyrir að vatnsgæði í slíku vatnshloti rýrni þannig að ekki
                      aukist þörf á hreinsun neysluvatns.
                  25. gr. Skrá yfir vernduð og viðkvæm svæði.
 Umhverfisstofnun heldur skrá yfir vernduð og viðkvæm svæði. Í henni skal m.a.
tilgreina vatnsverndarsvæði, vatnavistkerfi, svo og vistkerfi sem tengjast þeim
 að vatnabúskap, ásamt svæðum sem njóta heildstæðrar verndar samkvæmt lögum eða
                       eru friðlýst vegna sérstöðu vatns.
 Skrá yfir vernduð og viðkvæm svæði skal vera aðgengileg almenningi og uppfærð
                                   reglulega.

                 V. kafli. Kynning og réttaráhrif áætlana o.fl.
                        26. gr. Aðgangur að upplýsingum.
Um aðgang að upplýsingum og gögnum sem liggja til grundvallar áætlunum samkvæmt
      lögum þessum fer samkvæmt [2]lögum nr. 23/2006, um upplýsingarétt um
               umhverfismál, og [3]upplýsingalögum, nr. 50/1996.
                            27. gr. Opinber kynning.
Umhverfisstofnun skal sjá um að eftirfarandi skjöl séu kynnt opinberlega og óska
                          eftir athugasemdum við þau:
    a. áfanga- og verkáætlun vegna vinnu við vatnaáætlun, í síðasta lagi þremur
                  árum áður en ný vatnaáætlun gengur í gildi,
      b. bráðabirgðayfirlit um mikilvæg atriði í vatnaáætlun, í síðasta lagi
                    tveimur árum áður en hún gengur í gildi,
      c. tillaga að vatnaáætlun, í síðasta lagi einu ári áður en hún gengur í
                                     gildi.
     Þegar endurskoðun vatnaáætlunar leiðir til breytinga skal um kynningu
                     áætlunarinnar fara skv. c-lið 1. mgr.
      Frestur til að gera athugasemdir skal að lágmarki vera sex mánuðir.
 Kynna skal skjölin með tryggilegum hætti og vísa á vefsetri Umhverfisstofnunar
                   til allra upplýsinga á aðgengilegum stað.
                       28. gr. Réttaráhrif vatnaáætlunar.
      Opinberar áætlanir á vegum stjórnvalda, svo sem vegna skipulagsmála,
     náttúruverndar, orkunýtingar og samgangna, skulu vera í samræmi við þá
            stefnumörkun um vatnsvernd sem fram kemur í vatnaáætlun.
Við endurskoðun eða breytingu skipulagsáætlunar sveitarfélags skal, þegar við á,
     samræma skipulagsáætlunina vatnaáætlun innan sex ára frá staðfestingu
                                 vatnaáætlunar.
 Við afgreiðslu umsóknar um leyfi til nýtingar vatns og við aðra leyfisveitingu
til framkvæmda á grundvelli vatnalaga, laga um rannsóknir og nýtingu á auðlindum
    í jörðu og um leyfi á grundvelli skipulagslaga og laga um mannvirki skal
leyfisveitandi tryggja að leyfið sé í samræmi við þá stefnumörkun um vatnsvernd
                         sem fram kemur í vatnaáætlun.
    Ef niðurstöður vöktunar eða önnur gögn sýna fram á að umhverfismarkmið í
  vatnaáætlun nást ekki skal, ef unnt er, gera ráðstafanir til að bæta ástand
 vatnshlots. Viðkomandi leyfisveitandi skal þá endurskoða útgefið leyfi, þegar
              við á, í því skyni að umhverfismarkmiðum verði náð.
 Til að knýja á um framkvæmd ráðstafana samkvæmt 2.4. mgr. er Umhverfisstofnun
    heimilt að veita viðkomandi sveitarfélagi eða leyfisveitanda áminningu.
  Jafnframt skal Umhverfisstofnun veita hæfilegan frest til úrbóta. Ef ekki er
orðið við tilmælum um úrbætur innan tiltekins frests er Umhverfisstofnun heimilt
 að ákveða dagsektir þar til úr er bætt. Dagsektir renna til ríkissjóðs og skal
                         hámark þeirra vera 500.000 kr.
                          29. gr. Reglugerðarheimild.
Ráðherra er heimilt, að fengnum tillögum Umhverfisstofnunar og að höfðu samráði
  við vatnaráð og Samband íslenskra sveitarfélaga, að setja í reglugerð nánari
                          ákvæði um eftirtalin atriði:
        a. flokkun vatnshlota og eiginleika þeirra, og álagsgreiningu fyrir
                    yfirborðsvatnshlot og grunnvatnshlot,^1)
      b. forgangsefni og röðun þeirra á lista eftir hættu, ráðstafanir vegna
 þeirra, matsaðferð og viðmið við röðun forgangsefna, og kröfur til vottunar og
                               framkvæmd hennar,
      c. frekari ákvæði um umhverfismarkmið og tímamörk um hvenær eigi að ná
                                    þeim,^1)
                     d. efni og framkvæmd vöktunaráætlunar,^1)
       e. efni vatnaáætlunar og efnahagslega greiningu vegna vatnsnotkunar,
    f. efni og framkvæmd aðgerðaáætlunar þar sem tilteknar eru þær ráðstafanir
   sem nauðsynlegar eru, svo og viðmið um hvenær ekki sé heimilt að krefjast
                             viðbótarráðstafana,^1)
                        g. hlutverk og starfsemi vatnaráðs,
    h. skiptingu í vatnasvæði, landfræðilega afmörkun vatnasvæða og samsetningu
                         og hlutverk vatnasvæðisnefnda,
    i. hlutverk og starfsemi ráðgjafarnefnda, fulltrúa, fjölgun ráðgjafarnefnda
                          og nánari skiptingu þeirra,
        j. opinbera kynningu, samþykkt áætlana og þátttöku hagsmunaaðila í
áætlunargerð, þar á meðal félagasamtaka á sviði náttúruverndar, umhverfismála og
                                   útivistar.
                                 ^1)Rg. 535/2011.
                         30. gr. Innleiðing tilskipana.
           Með þessum lögum eru innleiddar eftirfarandi tilskipanir:
     1. Tilskipun Evrópuþingsins og ráðsins 2000/60/EB frá 23. október 2000 um
aðgerðaramma bandalagsins um stefnu í vatnamálum, sem vísað er til í X. kafla í
XX. viðauka samningsins um Evrópska efnahagssvæðið, eins og honum var breytt með
 ákvörðun sameiginlegu EES-nefndarinnar, nr. 125/2007, frá 28. september 2007.
    2. Tilskipun Evrópuþingsins og ráðsins 2006/118/EB frá 12. desember 2006 um
verndun grunnvatns gegn mengun og spillingu, sem vísað er til í II. kafla í XX.
  viðauka samningsins um Evrópska efnahagssvæðið, eins og honum var breytt með
     ákvörðun sameiginlegu EES-nefndarinnar, nr. 87/2009, frá 3. júní 2009.
    3. Tilskipun Evrópuþingsins og ráðsins 2008/105/EB frá 16. desember 2008 um
  umhverfisgæðastaðla á sviði vatnastjórnunar, sem breytir og fellir úr gildi
 tilskipanir ráðsins 82/176/EBE, 83/513/EBE, 84/156/EBE, 84/491/EBE, 86/280/EBE
           og breytir tilskipun Evrópuþingsins og ráðsins 2000/60/EB.
      4. Tilskipun Evrópuþingsins og ráðsins 2009/90/EB frá 31. júlí 2009 um
 tæknilegar skilgreiningar á efnagreiningum og vöktun á vatni, með tilvísun til
                        tilskipunar ráðsins 2000/60/EB.
                              31. gr. Gildistaka.
                         Lög þessi öðlast þegar gildi.
                        32. gr. Breyting á öðrum lögum.

                            Ákvæði til bráðabirgða.
I. [Ráðherra]^1) skal staðfesta fyrstu vatnaáætlunina skv. 19. gr. eigi síðar en
1. janúar 2018. Tillaga að fyrstu vatnaáætluninni skal kynnt í síðasta lagi einu
    ári áður en ráðherra staðfestir hana. Um kynningu og réttaráhrif fyrstu
            vatnaáætlunarinnar fer að öðru leyti skv. 27. og 28. gr.
                             ^1)L. 126/2011, 540. gr.
   II. Fyrsta aðgerðaáætlunin skv. 21. gr. skal liggja fyrir eigi síðar en 1.
                    janúar 2018 og koma til framkvæmda 2021.
  III. Fyrsta vöktunaráætlunin skv. 22. gr. skal liggja fyrir eigi síðar en 1.
                janúar 2015 og koma til framkvæmda á sama tíma.
 IV. Fyrsta stöðuskýrsla skv. 23. gr. skal liggja fyrir eigi síðar en 1. janúar
                                     2014.

                                   Viðauki I.
        Yfirlitsmynd yfir landfræðilega afmörkun laganna, sbr. 2. gr.^1)
                           ^1)Sjá Stjtíð. A nr. 36/2011.

                                  Viðauki II.
                        Efni vatnaáætlunar, sbr. 19. gr.
               A. Í vatnaáætlun skulu eftirtaldir þættir koma fram:
    1. almenn lýsing á eiginleikum vatnaumdæmisins og flokkun vatnshlota, sbr.
                19. og 23. gr.; og skal eftirfarandi koma fram:
                      1.1. þegar um er að ræða yfirborðsvatn:
                kort sem sýnir staðsetningu og mörk vatnshlotanna,
           kort sem sýnir vistsvæði og gerðir yfirborðsvatnshlota innan
                                vatnaumdæmisins,
                 bakgrunnsgildi fyrir gerðir yfirborðsvatnshlota,
                        1.2. þegar um er að ræða grunnvatn:
              kort sem sýnir staðsetningu og mörk grunnvatnshlotanna,
    2. lýsing á álagi og áhrifum af starfsemi manna á ástand yfirborðsvatns og
                              grunnvatns, þ.m.t.:
                        mat á mengun frá punktuppsprettum,
              mat á mengun frá dreifðum upptökum, þ.m.t. landnýting,
                 mat á álagi á magnstöðu vatns, þ.m.t. vatnstaka,
                     greining á öðrum áhrifum á ástand vatns,
               3. yfirlit og kort yfir vernduð svæði, sbr. 25. gr.,
     4. yfirlit og kort yfir sýnatökustaði sem mynda samanburðarhæft kerfi og
  sýnir niðurstöður vöktunaráætlana sem framkvæmdar hafa verið og sýna ástand:
               4.1. yfirborðsvatns (vistfræðilegt og efnafræðilegt),
               4.2. grunnvatns (efnafræðilegt ástand og magnstöðu),
                               4.3. verndaðra svæða,
    5. yfirlit yfir umhverfismarkmið sem komið er á skv. 11., 12., 13., 15. og
  16. gr. fyrir yfirborðsvatn, grunnvatn og vernduð svæði, þ.m.t. yfirlit yfir
  tilvik, þar sem ákvæðum 11., 15., 16., 17. og 18. gr. hefur verið beitt, og
            aðrar upplýsingar sem krafist er samkvæmt þeim greinum,
   6. niðurstöður efnahagslegrar greiningar á vatnsnotkun, sbr. d-lið 2. mgr. 7.
                                      gr.,
    7. útdráttur úr aðgerðaáætlun, sem samþykkt er skv. 21. gr., þ.m.t. leiðir
                   sem fara skal til að ná markmiðum 11. gr.:
                     7.1. yfirlit yfir nauðsynlegar aðgerðir,
      7.2. skýrsla um þau skref sem stigin eru til að beita meginreglunni um
                   endurheimt kostnaðar vegna vatnsnotkunar,
            7.3. yfirlit yfir aðgerðir til að fullnægja kröfum 24. gr.,
   7.4. yfirlit yfir eftirlit með vatnstöku og vatnsmiðlun, þ.m.t. tilvísun til
                 skráa og leyfisveitinga samkvæmt öðrum lögum,
   7.5. yfirlit yfir eftirlit með losun frá punktuppsprettum mengunar og annarri
 starfsemi sem hefur áhrif á ástand vatns í samræmi við ákvæði sem sett eru um
                           varnir gegn mengun vatns,
    7.6. tilvik þar sem bein losun í grunnvatn hefur verið leyfð í samræmi við
             ákvæði sem sett eru um varnir gegn mengun grunnvatns,
    7.7. yfirlit yfir aðgerðir til að fullnægja kröfum 14. gr. um forgangsefni,
   7.8. yfirlit yfir aðgerðir til að koma í veg fyrir mengunarslys eða draga úr
                                áhrifum þeirra,
   7.9. yfirlit yfir aðgerðir skv. 4. mgr. 21. gr. og 4. mgr. 28. gr. að því er
  varðar vatnshlot þar sem talið er ólíklegt að markmið sem sett eru í 16. gr.
                                     náist,
     7.10. upplýsingar um viðbótaraðgerðir sem taldar eru nauðsynlegar til að
                      settum umhverfismarkmiðum verði náð,
       7.11. upplýsingar um aðgerðir til að koma í veg fyrir mengun sjávar,
      8. skrá yfir vöktunaráætlun og hvers konar ýtarlegri áætlanir, svo sem
  skipulagsáætlanir, vegáætlanir, orkuáætlanir, sem eiga við um vatnaumdæmið,
       einstök vatnasvæði eða geira, auk greinargerðar um inntak þeirra,
   9. yfirlit yfir almennar upplýsingar og samráð við almenning, árangur af því
         starfi og breytingar sem gerðar eru á áætluninni í kjölfarið,
          10. yfirlit yfir gögn sem aflað er skv. 8., 9., 10. og 22. gr.
    B. Í endurskoðaðri vatnaáætlun skulu auk þess sem fram kemur í A-lið vera:
   1. yfirlit yfir breytingar eða uppfærslur frá síðustu áætlun, þ.m.t. yfirlit
yfir þær breytingar sem leiðir af 15., 16., 17. og 18. gr., eftir því sem við á,
    2. mat á því hvernig miðar að ná umhverfismarkmiðum, þ.m.t. niðurstöður úr
vöktun á fyrra áætlunartímabili í formi korts, auk skýringa ef umhverfismarkmið
                                hafa ekki náðst,
   3. yfirlit yfir áformaðar aðgerðir í fyrri vatnaáætlun sem ekki var ráðist í
                             og skýringar ef við á,
    4. samantekt á hvers konar viðbótaraðgerðum til bráðabirgða sem samþykktar
          eru skv. 21. gr. eftir auglýsingu fyrri vatnaáætlunarinnar.

References

   Visible links
   1. file://2006024.html
   2. file://2006023.html
   3. file://1996050.html
