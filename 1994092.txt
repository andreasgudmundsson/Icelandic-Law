
   --------------------------------------------------------------------------

                                              Lög um Þróunarsjóð sjávarútvegsins

                              1994 nr. 92 24. maí

   --------------------------------------------------------------------------

                                     1. gr.
          Stofna skal sjóð er nefnist Þróunarsjóður sjávarútvegsins. Hlutverk
     Þróunarsjóðs er að stuðla að aukinni arðsemi í sjávarútvegi. Í því skyni
     kaupir sjóðurinn fiskvinnslustöðvar og framleiðslutæki þeirra og greiðir
             styrki vegna úreldingar fiskiskipa til að draga úr afkastagetu í
     sjávarútvegi. Jafnframt getur sjóðurinn stuðlað að skipulagsbreytingum í
                    sjávarútvegi í samvinnu við lánastofnanir enda leiði slík
       endurskipulagning til verulegrar hagræðingar. Þá er sjóðnum heimilt að
   veita ábyrgðir og lán til nýsköpunar í sjávarútvegi og til að greiða fyrir
                        þátttöku sjávarútvegsfyrirtækja í verkefnum erlendis.

                                     2. gr.
              Sjávarútvegsráðherra skipar þrjá menn í stjórn Þróunarsjóðs til
                 fjögurra ára í senn. Skal einn skipaður samkvæmt tilnefningu
     samstarfsnefndar atvinnurekenda í sjávarútvegi en tveir án tilnefningar.
   Ráðherra skipar formann sjóðstjórnar. Varamenn skulu skipaðir á sama hátt.

                                     3. gr.
                       Þróunarsjóður tekur við öllum eignum og skuldbindingum
         Hagræðingarsjóðs sjávarútvegsins, sbr. [2]lög nr. 65/1992, eignum og
                skuldbindingum atvinnutryggingardeildar Byggðastofnunar vegna
          sjávarútvegsfyrirtækja, sbr. [3]lög nr. 42/1991, og öllum eignum og
    skuldbindingum hlutafjárdeildar Byggðastofnunar, sbr. [4]lög nr. 42/1991.
    Yfirtakan miðast við stöðu eigna og skulda við gildistöku laga þessara að
                          frádregnum 950 millj. kr. endurlánum ríkissjóðs til
   atvinnutryggingardeildar sem ríkissjóður tekur að sér að greiða. Jafnframt
     ábyrgist Þróunarsjóður gagnvart ríkissjóði það sem á kann að falla vegna
                   ríkisábyrgðar á verðbættu nafnvirði A-hlutdeildarskírteina
     hlutafjárdeildar. Halda skal fjárreiðum framangreindra sjóða aðskildum í
            bókhaldi sjóðsins. Þá skal ríkissjóður leggja sjóðnum til að láni
    jafnvirði 4.000 millj. kr. á árunum 1994 og 1995. Skal hver hluti lánsins
     afborgunarlaus fyrstu tvö árin en endurgreiðast síðan með jöfnum árlegum
                    afborgunum þannig að þau verði að fullu greidd árið 2005.

                               Þróunarsjóðsgjald.
                                     4. gr.
            Eigendur fiskiskipa, sem skráð eru á skipaskrá [Siglingastofnunar
       Íslands]^1) 1. janúar ár hvert og leyfi hafa til veiða í atvinnuskyni,
     skulu árlega greiða gjald til Þróunarsjóðs. ...^2) Skal gjaldið nema 750
    kr. af hverju brúttótonni en þó skal gjaldið aldrei nema hærri fjárhæð en
   285.000 kr. fyrir hvert skip. Gjalddagi þróunarsjóðsgjalds er 1. janúar ár
      hvert og greiðist gjaldið án tillits til þess hvort skipi er haldið til
   veiða eða ekki. Liggi brúttótonnamæling skips ekki fyrir skal miða gjaldið
                                                           við brúttórúmlest.
                Gjald skv. 1. mgr. skal innheimt gegnum greiðslumiðlunarkerfi
                  sjávarútvegsins og skal hluti þess fjár, sem greiðist inn á
        vátryggingarreikning skipa skv. 2. tölul. [5]7. gr. laga nr. 24/1986,
        ganga til greiðslu gjaldsins. Skal Landssamband íslenskra útvegsmanna
      mánaðarlega skila þessu gjaldi til Þróunarsjóðs uns fullnaðarskil vegna
         viðkomandi almanaksárs hafa verið gerð. Ráðherra ákveður í reglugerð
       hvernig innheimtu gjalds skv. 1. mgr. skuli háttað hjá þeim aðilum sem
   ekki falla undir [6]5. og [7]7. gr. laga nr. 24/1986, um skiptaverðmæti og
                                        greiðslumiðlun innan sjávarútvegsins.
                 Sé gjaldið ekki greitt fyrir lok álagningarárs skal greiða í
         Þróunarsjóð dráttarvexti af því sem gjaldfallið er samkvæmt ákvörðun
         Seðlabanka Íslands á hverjum tíma, sbr. III. kafla [8]vaxtalaga, nr.
                     25/1987, með síðari breytingum. Lögveð er í skipum fyrir
                                                          þróunarsjóðsgjaldi.
        Þróunarsjóðsgjald skv. 1. mgr. er grunngjald. Ráðherra er heimilt með
    reglugerð að breyta gjaldi þessu þannig að það breytist í réttu hlutfalli
       við þá breytingu sem kann að verða á vísitölu byggingarkostnaðar, sbr.
    [9]lög nr. 42/1987. Grunntaxti gjaldsins er miðaður við byggingarvísitölu
                                               í ágúst 1993, þ.e. 192,5 stig.

   ^1)[10]L. 7/1996, 28. gr.^2)[11]L. 89/1995, 1. gr.

                                     5. gr.
        Eigendur fasteigna, sem nýttar eru til fiskvinnslu, skulu greiða
   sérstakt gjald til Þróunarsjóðs sjávarútvegsins.
        Gjaldskylda hvílir á aðilum sem skattskyldir eru samkvæmt ákvæðum
   [12]I. kafla laga nr. 75/1981, um tekjuskatt og eignarskatt, svo og
   opinberum aðilum sem eiga fasteignir sem nýttar eru til fiskvinnslu.
        Stofn til þróunarsjóðsgjalds skal vera fasteignamatsverð í árslok á
   fasteign sem nýtt er til fiskvinnslu, ásamt tilheyrandi lóð, enda þótt um
   leigulóð sé að ræða, þó að frádregnu afgjaldskvaðarverðmæti leigulóðar. Ef
   fasteignamat er ekki fyrir hendi skal miða við kostnaðar- eða kaupverð
   eignar eða áætlað fasteignamatsverð.
        Við ákvörðun á því hvaða eignir mynda stofn til þróunarsjóðsgjalds
   skal miða við raunverulega notkun fasteignanna til fiskvinnslu. Með
   fiskvinnslu er átt við vinnslu sjávarafurða hverju nafni sem nefnist, t.d.
   frystingu, söltun, fiskbræðslu, þurrkun og herslu. Niðurlagning og
   niðursuða sjávarafurða, umstöflun afla í gáma og starfsemi fiskmarkaða
   telst ekki til fiskvinnslu í þessu sambandi. Ráðherra skal með reglugerð
   setja nánari reglur um hvers konar starfsemi teljist fiskvinnsla samkvæmt
   þessari grein og hvaða eignir fiskvinnslunnar falla undir gjaldskylduna.
   Sé sama eignin notuð til fiskvinnslu og annars skal við ákvörðun
   gjaldstofns skipta verðmæti eignarinnar hlutfallslega.
        Með skattframtali skal fylgja skrá yfir eignir sem falla undir ákvæði
   þessarar greinar ásamt upplýsingum um heildarfasteignamatsverð þeirra eða
   eftir atvikum kostnaðarverð eins og það var í lok næstliðins árs. Enn
   fremur skal skrá þar upplýsingar um notkun þeirra, svo og upplýsingar um
   rúmmál eigna sem um er getið í lok 4. mgr. þessarar greinar.
        Aðilar, sem gjaldskyldir eru skv. 2. mgr. þessarar greinar en
   undanþegnir eru tekjuskatts- og eignarskattsskyldu, skulu fyrir hvert ár
   skila skrám skv. 5. mgr. til skattstjóra í því umdæmi þar sem þeir eiga
   lögheimili.
        Þróunarsjóðsgjald skal nema 0,75% af gjaldstofni skv. 3. mgr.
   þessarar greinar. Gjald, sem ekki nær 10.000 kr., skal fella niður við
   álagningu.
        Um álagningu og innheimtu gjalds samkvæmt þessari grein fer eftir
   ákvæðum [13]VIII.[14]XIV. kafla laga nr. 75/1981, um tekjuskatt og
   eignarskatt, með síðari breytingum, eftir því sem við á. Ríkisbókhald skal
   skila mánaðarlega til Þróunarsjóðs innheimtum gjöldum.
        Gjald samkvæmt þessari grein telst rekstrarkostnaður skv. 1. tölul.
   [15]31. gr. laga nr. 75/1981, um tekjuskatt og eignarskatt.

                                     6. gr.
        Frá og með því fiskveiðiári sem hefst 1. september 1996 skal
   Fiskistofa innheimta gjald til Þróunarsjóðs sjávarútvegsins af úthlutuðu
   aflamarki. Skal gjaldið nema a.m.k. 1.000 kr. fyrir hverja
   þorskígildislest miðað við þá verðmætastuðla af einstökum tegundum sem
   sjávarútvegsráðuneytið ákveður. Gjaldið fellur í gjalddaga með þremur
   jöfnum greiðslum hvert fiskveiðiár, 1. september, 1. janúar og 1. maí.
   Hafi greiðsla ekki borist innan mánaðar frá gjalddaga fellur veiðileyfi
   skipsins niður. Fiskistofa skal standa Þróunarsjóði jafnharðan skil á
   innheimtu gjalda.
        Ráðherra er heimilt með reglugerð að breyta gjaldinu í samræmi við
   þær breytingar sem kunna að verða á vísitölu byggingarkostnaðar, sbr.
   [16]lög nr. 42/1987. Grunntaxti gjaldsins er miðaður við byggingarvísitölu
   í ágúst 1993, þ.e. 192,5 stig.
        [Bátar er veiðar stunda með línu og handfærum með dagatakmörkunum
   samkvæmt lögum um stjórn fiskveiða skulu greiða gjald er miðast við
   landaðan afla viðkomandi báts á tímabilinu 1. ágúst til 31. júlí fyrir
   upphaf hvers fiskveiðiárs miðað við skráningu aflans í aflaupplýsingakerfi
   Fiskistofu. Um gjald þetta gilda að öðru leyti ákvæði 6. gr. eftir því sem
   við á.]^1)

   ^1)[17]L. 89/1995, 2. gr.

                               Fækkun fiskiskipa.
                                     7. gr.
        Styrkur vegna úreldingar fiskiskipa skal vera tiltekið hlutfall af
   húftryggingarverðmæti fiskiskips að hámarki 45%. Skal ráðherra ákveða
   styrkhlutfall fyrir upphaf hvers almanaksárs að fengnum tillögum stjórnar
   sjóðsins. Greiði sjóðurinn styrk vegna úreldingar skips, sem orðið hefur
   fyrir tjóni sem bætt er af vátryggingafélagi, skal samtala tjónbóta og
   úreldingarstyrks aldrei nema hærri fjárhæð en húftryggingarmati skipsins.
   Úreldingarstyrkur vegna hvers einstaks skips skal þó aldrei vera hærri en
   90 millj. kr. Sú fjárhæð er grunnfjárhæð sem breytist í sama hlutfalli og
   gjald til sjóðsins skv. 4. mgr. 4. gr.
        Sjóðurinn veitir eingöngu styrki til úreldingar þeirra skipa sem
   gjaldskyld eru eða hafa verið skv. 1. mgr. 4. gr. enda hafi gjald vegna
   viðkomandi skips samkvæmt lögum þessum eða lögum um Hagræðingarsjóð
   sjávarútvegsins verið greitt í a.m.k. þrjú ár. Skal styrkur miðaður við
   það hlutfall er gilti á því ári er umsókn um styrkinn barst og styrkur
   reiknaður af húftryggingarverðmæti skips í upphafi þess árs.
        [Komi í ljós að fjárhagur sjóðsins leyfi ekki greiðslu
   úreldingarstyrkja skv. 1. mgr. þessarar greinar er ráðherra heimilt að
   fengnum tillögum stjórnar sjóðsins að lækka þegar ákveðið styrkhlutfall
   ársins. Jafnframt er stjórn sjóðsins heimilt að ákveða frestun á greiðslu
   styrkja ef hún telur að um tímabundinn skort á ráðstöfunarfé sé að
   ræða.]^1)

   ^1)[18]L. 89/1995, 3. gr.

                                     8. gr.
        [Skilyrði fyrir veitingu loforðs um styrk vegna úreldingar fiskiskips
   er að eigandi þess lýsi því yfir að skipið verði tekið af skipaskrá, að
   réttur til endurnýjunar verði ekki nýttur og enn fremur að allar
   veiðiheimildir skipsins verði sameinaðar aflaheimildum annarra skipa.
   Þrátt fyrir ákvæði 1. málsl. er heimilt að veita loforð um styrk til
   úreldingar ef því verður lýst yfir að skipinu verði ekki haldið til veiða
   í efnahagslögsögu Íslands eða það gert út sem fiskiskip frá Íslandi.
        Óheimilt er að greiða úreldingarstyrk fyrr en fyrir liggur vottorð
   [Siglingastofnunar Íslands]^1) um afskráningu skipsins af skipaskrá eða að
   þinglýst hefur verið kvöð á skipið þess efnis að það hafi verið tekið
   varanlega úr fiskiskipastól Íslendinga og að því verði ekki haldið til
   veiða frá Íslandi. Þá skal liggja fyrir yfirlýsing Fiskistofu um að allar
   aflaheimildir skipsins hafi varanlega verið sameinaðar aflaheimildum
   annarra skipa og fallið hafi verið frá rétti til endurnýjunar skipsins. Þá
   er óheimilt að veita skipi leyfi til veiða í atvinnuskyni ef Þróunarsjóður
   hefur greitt styrk vegna úreldingar þess. Enn fremur er óheimilt að nýta
   fiskiskip er hlotið hefur úreldingarstyrk til fiskveiða í efnahagslögsögu
   Íslands eða gera það út sem fiskiskip frá Íslandi.]^2)

   ^1)[19]L. 7/1996, 28. gr.^2)[20]L. 89/1995, 4. gr.

                           Kaup á fiskvinnslustöðvum.
                                     9. gr.
        Sjóðnum er heimilt fram til ársloka 1996 að kaupa fiskvinnslustöðvar
   og framleiðslutæki þeirra í því skyni að auka arðsemi fiskvinnslu í
   landinu.
        Varðandi kaupverð þeirra fiskvinnslustöðva og fiskvinnslutækja sem
   sjóðurinn festir kaup á skal stjórn sjóðsins taka mið af markaðsverði
   sambærilegra eigna en þó skal kaupverð aldrei nema hærri fjárhæð en sem
   nemur 75% af fasteignamati fasteigna og 25% af verðmæti framleiðslutækja
   samkvæmt mati sjóðsins. Skal miða við fasteignamat fasteigna eins og það
   var í upphafi þess árs er kaupin eru gerð.
        Halda skal fjárreiðum vegna eignakaupa samkvæmt þessari grein
   aðskildum í bókhaldi sjóðsins.

                                    10. gr.
        Skilyrði fyrir því að stjórn sjóðsins sé heimilt að festa kaup á
   fiskvinnslustöð er að viðkomandi stöð hafi fengið útgefið fullgilt
   vinnsluleyfi af Fiskistofu, sbr. [21]lög nr. 93/1992, eða fiskvinnsla hafi
   verið stunduð í fasteigninni með tilskildu vinnsluleyfi á árinu 1991 eða
   1992 og henni hafi ekki verið ráðstafað varanlega til annarra nota. Það er
   jafnframt skilyrði að þær eignir, sem sjóðurinn festir kaup á, séu
   afhentar veðbandalausar. Þó er stjórn sjóðsins heimilt að inna kaupverð að
   hluta eða öllu leyti af hendi með því að taka við áhvílandi veðlánum.
        Stjórn sjóðsins skal leitast við að selja fasteignir, sem sjóðurinn
   eignast, til óskyldrar starfsemi.

                          Þátttaka í þróunarverkefnum.
                                    11. gr.
        Þróunarsjóður skal stuðla að vöruþróun, markaðssetningu íslenskra
   sjávarafurða og annarri nýsköpun í sjávarútvegi sem og þátttöku íslenskra
   aðila í sjávarútvegsverkefnum erlendis. Í því skyni er sjóðnum heimilt að
   veita lán og ábyrgðir.
        Enn fremur er stjórn sjóðsins heimilt að leggja fram keypt
   framleiðslutæki sem hlutafé í sjávarútvegsfyrirtækjum utan Íslands eða
   hlutafélögum sem stofnuð eru hér á landi til að taka þátt í
   sjávarútvegsverkefnum erlendis. Þá er sjóðnum heimilt að leggja fram
   hlutafé í reiðufé til slíkra fyrirtækja, veita þeim ábyrgðir eða víkjandi
   lán enda liggi fyrir að alþjóðleg lánastofnun hafi á grundvelli
   fyrirliggjandi arðsemisáætlana mælt með fjármögnun viðkomandi verkefnis.

                   Hlutafjárdeild og atvinnutryggingardeild.
                                    12. gr.
        Hlutverk hlutafjárdeildar er að fara með og selja hlutabréf í eigu
   deildarinnar. Hlutafjárdeild er óheimilt að kaupa ný hlutabréf. Deildinni
   er þó heimilt við samruna félaga eða skipti á hlutabréfum að taka við
   nýjum hlutabréfum sem samsvara fyrri hlutabréfaeign. Hlutafé í eigu
   deildarinnar skal boðið til sölu a.m.k. einu sinni á ári og skal
   starfsfólk og aðrir eigendur fyrirtækisins, sem í hlut á, njóta
   forkaupsréttar. Hlutdeildarskírteini deildarinnar skulu skráð á nafn og
   geta gengið kaupum og sölum. Hlutafjárdeild skal tilkynnt um eigendaskipti
   á hlutdeildarskírteinum.

                                    13. gr.
        Hlutverk atvinnutryggingardeildar er að innheimta skuldabréf í eigu
   deildarinnar. Henni er óheimilt að veita ný lán. Þó er stjórn sjóðsins
   heimilt að skuldbreyta lánum atvinnutryggingardeildar í tengslum við
   fjárhagslega endurskipulagningu sjávarútvegsfyrirtækja, í samvinnu við
   aðrar lánastofnanir, við sameiningu eða verulega minnkun á afkastagetu
   einstakra fyrirtækja. Byggðastofnun annast reikningshald og innheimtu
   fyrir atvinnutryggingardeild eftir nánara samkomulagi við stjórn
   Þróunarsjóðs.

                                  Ýmis ákvæði.
                                    14. gr.
        Stjórn Þróunarsjóðs hefur yfirumsjón með starfsemi sjóðsins. Hún
   ræður framkvæmdastjóra og annað starfsfólk til að annast daglegan rekstur
   hans eða semur um það við fjármálastofnanir eftir því sem hagkvæmt þykir.
        Fyrir upphaf hvers starfsárs skal stjórn sjóðsins leggja fyrir
   sjávarútvegsráðherra sundurliðaða rekstrar- og greiðsluáætlun fyrir næsta
   starfsár til staðfestingar.

                                    15. gr.
        Stjórn sjóðsins er heimilt að taka lán, þó ekki með útgáfu og sölu á
   skuldabréfum og öðrum endurgreiðanlegum skuldaviðurkenningum til
   almennings, í því skyni að jafna misræmi milli innborgana af skuldabréfum
   í eigu sjóðsins og afborgana og vaxta af lánum sem sjóðurinn á að standa
   skil á.

                                    16. gr.
        Þróunarsjóður sjávarútvegsins er undanþeginn fasteignagjöldum af
   fasteignum sem sjóðurinn kann að eignast. Öll skjöl viðvíkjandi lánum, sem
   sjóðurinn tekur, skulu undanþegin stimpilgjöldum.

                                    17. gr.
        Ársreikningum skal fylgja skrá yfir ráðstafanir á fjármunum
   Þróunarsjóðs, svo sem vegna greiðslu úreldingarstyrkja vegna fiskiskipa,
   kaupa á fasteignum og framleiðslutækjum, sölu á hlutabréfum
   hlutafjárdeildar og þátttöku í hagræðingaraðgerðum.

                                    18. gr.
        Stjórnarmenn og allir starfsmenn Þróunarsjóðs sjávarútvegsins eru
   bundnir þagnarskyldu um atriði sem þeir fá vitneskju um í starfi sínu og
   leynt skulu fara samkvæmt lögum, fyrirmælum yfirboðara eða eðli máls.
   Þagnarskyldan helst þótt látið sé af starfi.

                                    19. gr.
        Þróunarsjóður er í eigu ríkisins. Miða skal við að þróunarsjóðsgjöld
   skv. 4., 5. og 6. gr. standi undir skuldbindingum og rekstrarkostnaði
   sjóðsins. Ríkisendurskoðun annast endurskoðun reikninga Þróunarsjóðs og
   skal hún árlega gera sérstaka athugun á möguleikum sjóðsins til að standa
   undir skuldbindingum sínum miðað við stöðu efnahagsreiknings og áætlun um
   framtíðarútgjöld og tekjur, sbr. 2. málsl. þessarar málsgreinar.
        Komi í ljós að framtíðartekjur sjóðsins séu ekki í samræmi við
   skuldbindingar skal ráðherra leggja fyrir Alþingi tillögur um breytingar á
   tekjustofnum sjóðsins, sbr. 4., 5. og 6. gr.

                                    20. gr.
        ...^1)

   ^1)[22]L. 149/1994, 12. gr.

                                    21. gr.
        Þróunarsjóði er heimilt að kaupa hlutdeildarskírteini
   hlutafjárdeildar.

                                    22. gr.
        Sjávarútvegsráðherra setur nánari reglur um starfsemi Þróunarsjóðs
   sjávarútvegsins með reglugerð.^1)

   ^1)Rg. 644/1994.

                                    23. gr.
        Lög þessi öðlast þegar gildi. ... Ákvæði 4. gr. um gjald á fiskiskip
   koma til framkvæmda frá og með árinu 1995. Ákvæði 5. gr. um gjald á
   fiskvinnslustöðvar koma til framkvæmda við álagningu gjalda á árinu 1995 á
   gjaldstofn ársins 1994.

   Ákvæði til bráðabirgða.

                                       I.
        Fjármálaráðherra fyrir hönd ríkissjóðs er heimilt á árinu 1994 að
   taka að láni og endurlána Þróunarsjóði sjávarútvegsins allt að 2.720
   millj. kr. eða jafnvirði þeirrar fjárhæðar í erlendri mynt samkvæmt
   gengisskráningu Seðlabanka Íslands á staðfestingardegi laganna.
        [Fjármálaráðherra fyrir hönd ríkissjóðs er heimilt á árinu [á árinu
   1996]^1) að taka að láni og endurlána Þróunarsjóði sjávarútvegsins allt að
   500 millj. kr. eða jafnvirði þeirrar fjárhæðar í erlendri mynt samkvæmt
   gengisskráningu Seðlabanka Íslands á staðfestingardegi laganna.]^2)

   ^1)[23]L. 157/1995, 1. gr.^2)[24]L. 89/1995, brbákv. I.

                                      II.
        [Ákvæði 1. málsl. 2. mgr. 7. gr. um þriggja ára greiðsluskyldu á
   hvorki við um þau skip er fá úthlutað tiltekinni hlutdeild af heildarafla
   og voru skráð á skipaskrá fyrir 1. janúar 1994 né um báta 6 brl. og minni
   er veiðar stunda með línu og handfærum með dagatakmörkunum sem skráðir
   voru á skipaskrá fyrir [1. september 1995].^1)]^2)

   ^1)[25]L. 109/1996, 1. gr.^2)[26]L. 89/1995, brbákv. II.

                                     [III.
        [Sjávarútvegsráðherra er, þrátt fyrir ákvæði 7. gr., heimilt að
   ákveða að til ársloka 1996 skuli styrkur vegna úreldingar krókabáta vera
   hærra hlutfall af húftryggingarmati en gildir um önnur skip og getur
   styrkurinn ákveðist hærri vegna krókabáta á sóknardögum en vegna krókabáta
   á þorskaflahámarki. Jafnframt er heimilt að ákveða að til 1. október 1996
   geti úreldingarstyrkur vegna krókabáta á sóknardögum numið að hámarki 80%
   af húftryggingarverðmæti en að hámarki 60% af húftryggingarverðmæti vegna
   krókabáta á þorskaflahámarki. Á sama tímabili er Þróunarsjóði heimilt að
   kaupa krókabáta sem hafa verið úreltir. Getur sjóðurinn m.a. notað þá til
   þróunarverkefna erlendis.]^1)]^2)

   ^1)[27]L. 109/1996, 2. gr.^2)[28]L. 89/1995, brbákv. III.

References

   Visible links
   1. http://www.althingi.is/dba-bin/lawformpr.pl?lnr=1994092
   2. file:///altext/stjtnr.html#1992065
   3. file:///altext/stjt/1991.042.html
   4. file:///altext/stjt/1991.042.html
   5. file://1986024.html#g7
   6. file://1986024.html#g5
   7. file://1986024.html#g7
   8. file://1987025.html
   9. file://1987042.html
  10. file:///altext/stjt/1996.007.html
  11. file:///altext/stjt/1995.089.html
  12. file://1981075.html
  13. file:///altext/stjtnr.html#1981075?k8
  14. file://1981075.html
  15. file://1981075.html#g31
  16. file://1987042.html
  17. file:///altext/stjt/1995.089.html
  18. file:///altext/stjt/1995.089.html
  19. file:///altext/stjt/1996.007.html
  20. file:///altext/stjt/1995.089.html
  21. file://1992093.html
  22. file:///altext/stjt/1994.149.html
  23. file:///altext/stjt/1995.157.html
  24. file:///altext/stjt/1995.089.html
  25. file:///altext/stjt/1996.109.html
  26. file:///altext/stjt/1995.089.html
  27. file:///altext/stjt/1996.109.html
  28. file:///altext/stjt/1995.089.html
