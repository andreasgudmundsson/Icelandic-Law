
   --------------------------------------------------------------------------

                                                          Lög um búnaðargjald^1)

                              1997 nr. 84 26. maí

   --------------------------------------------------------------------------

   ^1)Öðlast gildi 1. janúar 1998, sbr. 7. gr.

                                     1. gr.
        Innheimta skal sérstakt búnaðargjald af búvöruframleiðendum eins og
   þeir eru skilgreindir í lögum þessum og skal það nema 2,65% af gjaldstofni
   skv. 3. gr. Búnaðargjald er rekstrarkostnaður skv. [2]31. gr. laga nr.
   75/1981, um tekjuskatt og eignarskatt, og frádráttarbært frá tekjum þess
   árs sem það reiknast af.

                                     2. gr.
        Gjaldskyldir búvöruframleiðendur eru þeir sem stunda rekstur sem
   fellur undir atvinnugreinanúmer 01 og 02 í atvinnuvegaflokkun Hagstofu
   Íslands, sbr. ÍSAT 95, þó ekki starfsemi í undirflokkum 01.4, 01.5 og
   02.02. Undanþegnir gjaldskyldu eru þeir sem hvorki eru skráningarskyldir
   né á skrá yfir virðisaukaskattsskylda aðila samkvæmt [3]lögum nr. 50/1988,
   um virðisaukaskatt.

                                     3. gr.
        Gjaldstofn búnaðargjalds er velta búvöru og tengdrar þjónustu hjá
   búvöruframleiðendum, sbr. 2. gr. Til gjaldskyldrar veltu telst velta skv.
   [4]11.[5]13. gr. laga nr. 50/1988, um virðisaukaskatt, að frádregnu
   andvirði seldra varanlegra rekstrarfjármuna sem talið hefur verið með í
   gjaldstofni til virðisaukaskatts.
        Reki framleiðandi búvöru aðra starfsemi en gjaldskyld er skv. 2. gr.
   ber honum að halda þeirri starfsemi aðskildri í bókhaldi sínu eða færa
   hana á sérstakan rekstrarreikning utan landbúnaðarframtals.
        Á framtali til búnaðargjalds ber gjaldskyldum aðilum að sundurliða
   gjaldstofn sinn eftir búgreinum, samkvæmt skilgreiningu í reglugerð sem
   ráðherra setur.

                                     4. gr.
        Gjaldskyldir búvöruframleiðendur skulu á gjalddögum virðisaukaskatts
   greiða í staðgreiðslu til innheimtumanna ríkissjóðs búnaðargjald af
   gjaldskyldri veltu. Staðgreiðsla búnaðargjalds samkvæmt þessari grein er
   fyrirframgreiðsla upp í væntanlega álagningu sem framkvæmd er af
   skattstjórum. Gjalddagar staðgreiðslunnar skulu vera hinir sömu og
   gjalddagar virðisaukaskatts hjá viðkomandi gjaldanda, sbr. 24. gr., 31.
   gr. og 1. mgr. [6]33. gr. laga nr. 50/1988, um virðisaukaskatt. Greiði
   gjaldskyldur aðili ekki staðgreiðslu á tilskildum tíma skal innheimtumaður
   ríkissjóðs reikna hæstu leyfilega dráttarvexti samkvæmt auglýsingu
   Seðlabanka Íslands á þá fjárhæð sem vangoldin er.

                                     5. gr.
        Gjaldskyldir búvöruframleiðendur skulu innan þess framtalsfrests sem
   kveðið er á um í [7]93. gr. laga nr. 75/1981, um tekjuskatt og
   eignarskatt, skila framtali til skattstjóra eða umboðsmanns hans þar sem
   gjaldskyldar fjárhæðir eru tilgreindar eftir búgreinum á því formi sem
   ríkisskattstjóri ákveður.
        Að loknum framtalsfresti skal skattstjóri leggja á búnaðargjald í
   samræmi við lög þessi og skulu um þá álagningu gilda sömu ákvæði og er að
   finna í X. kafla um álagningu, kærur o.fl. í [8]lögum nr. 75/1981, um
   tekjuskatt og eignarskatt.
        Ef greiðandi búnaðargjalds telur að álagning hafi ekki verið rétt
   ákvörðuð getur hann kært álagninguna til skattstjóra, sbr. [9]X. kafla
   laga nr. 75/1981, um tekjuskatt og eignarskatt.
        Frá álögðu búnaðargjaldi skal draga þá fjárhæð sem gjaldskyldur aðili
   hefur greitt í staðgreiðslu upp í álagninguna á gjalddögum
   virðisaukaskatts. Komi í ljós mismunur á milli álagningar og staðgreiðslu
   skal skattstjóri reikna sérstakt 20% vanskilaálag á þá fjárhæð sem
   vangreidd er. Mismun ásamt álagi skal greiða með sem næst jöfnum greiðslum
   á þeim gjalddögum þinggjalda sem eftir eru á árinu þegar álagning fer
   fram. Hafi gjaldskyldur aðili ofgreitt búnaðargjald í staðgreiðslu skal um
   endurgreiðslu fara eftir [10]112. gr. laga nr. 75/1981.
        Um ábyrgð á greiðslu, upplýsingaskyldu, eftirlitsheimildir og
   málsmeðferð skulu gilda ákvæði [11]laga nr. 75/1981.

                                     6. gr.
        Tekjum af búnaðargjaldi skal skipt þannig, sbr. þó 4. mgr.:

                              Velta í nautgripa-       Önnur
                              og sauðfjárrækt          afurðavelta
   Til Búnaðarsjóðs           1,225% af stofni         1,575% af stofni
   Til Lánasjóðs
   landbúnaðarins             1,150% af stofni         0,800% af stofni
   Til Framleiðsluráðs
   landbúnaðarins             0,275% af stofni         0,275% af stofni

        Hluti Búnaðarsjóðs skiptist síðan á milli Bændasamtaka Íslands,
   búnaðarsambanda, búgreinasamtaka og Bjargráðasjóðs í samræmi við viðauka
   við lög þessi.
        Fjármálaráðherra stendur skil á gjaldinu mánaðarlega, þó aldrei lægri
   fjárhæð en nemur 6,67% af álagningu næstliðins árs.
        Af óskiptum tekjum búnaðargjalds skulu 0,5% renna í ríkissjóð til að
   standa straum af kostnaði við framkvæmd laga þessara.

                                     7. gr.
        Lög þessi öðlast gildi 1. janúar 1998 ...

                            Ákvæði til bráðabirgða.
                                       I.
        Vegna birgða innheimtir Framleiðsluráð landbúnaðarins 1,05% gjald af
   heildsöluverðmæti kindakjöts sem selt er frá afurðastöðvum mánuðina janúar
   til og með ágúst 1998 og af mjólkurafurðum sem seldar eru frá
   afurðastöðvum mánuðina janúar og febrúar 1998. Um hlutfallslega skiptingu
   gjaldsins fer eftir ákvæðum 1. mgr. 6. gr.
                                      II.
        Þar til álagning skv. 2. mgr. 5. gr. hefur farið fram skal
   fjármálaráðherra standa skil á búnaðargjaldi eins og nánar er kveðið á um
   í 6. gr., með hliðsjón af áætlun Framleiðsluráðs landbúnaðarins um
   væntanlega álagningu gjaldsins.
                                      III.
        Þrátt fyrir ákvæði 4. mgr. 6. gr. skal 1% af óskiptum tekjum af
   búnaðargjaldi renna í ríkissjóð á árunum 1998 og 1999 til að standa straum
   af stofnkostnaði vegna álagningar og innheimtu gjaldsins.

                                  Viðauki.^1)

   ^1)Um texta viðaukans vísast til Stjtíð. A 1997 bls. 287.

References

   Visible links
   1. http://www.althingi.is/dba-bin/lawformpr.pl?lnr=1997084
   2. file://1981075.html#g31
   3. file://1988050.html
   4. file://1988050.html#g11
   5. file://1988050.html#g13
   6. file://1988050.html#g33
   7. file://1981075.html#g93
   8. file://1981075.html
   9. file://1981075.html
  10. file://1981075.html#g112
  11. file://1981075.html
