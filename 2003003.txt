                                    dálkum.

   --------------------------------------------------------------------------

                Lög um opinberan stuðning við vísindarannsóknir

                             2003 nr. 3 3. febrúar

   --------------------------------------------------------------------------

                          Tóku gildi 7. febrúar 2003.

                               I. kafli. Markmið.
  1. gr. Markmið laga þessara er að efla vísindarannsóknir og vísindamenntun á
 Íslandi með því að styrkja grunnrannsóknir og hagnýtar rannsóknir og stuðla að
 samvinnu þeirra aðila sem starfa að vísindarannsóknum jafnframt því að tryggja
     áreiðanleika og gæði upplýsinga um vísindi og rannsóknir hér á landi.

                          II. kafli. Úthlutunarsjóðir.
                     2. gr. Rannsóknasjóður og Tækjasjóður.
   Hlutverk Rannsóknasjóðs er að styrkja vísindarannsóknir á Íslandi. Í þeim
     tilgangi styrkir sjóðurinn skilgreind rannsóknarverkefni einstaklinga,
rannsóknarhópa, háskóla, rannsóknastofnana og fyrirtækja. Rannsóknasjóður veitir
styrki samkvæmt almennum áherslum Vísinda- og tækniráðs og á grundvelli faglegs
     mats á gæðum rannsóknarverkefna, færni þeirra einstaklinga sem stunda
      rannsóknirnar og aðstöðu þeirra til að sinna verkefninu. Ákvörðun um
                  styrkveitingu skal bundin hinu faglega mati.
  Hlutverk Tækjasjóðs er að veita rannsóknastofnunum styrki til kaupa á dýrum
  tækjum og búnaði til rannsókna. Við úthlutun úr Tækjasjóði skal taka mið af
                úthlutunarstefnu Rannsóknasjóðs á hverjum tíma.
  Rannsóknasjóður tekur við hlutverki Vísindasjóðs og Tæknisjóðs sem nú starfa
 samkvæmt [2]lögum um Rannsóknarráð Íslands, nr. 61/1994, en Tækjasjóður tekur
      við hlutverki Bygginga- og tækjasjóðs samkvæmt sömu lögum. Eignir og
skuldbindingar Vísindasjóðs og Tæknisjóðs falla til Rannsóknasjóðs en eignir og
          skuldbindingar Bygginga- og tækjasjóðs falla til Tækjasjóðs.
                  3. gr. Tekjur Rannsóknasjóðs og Tækjasjóðs.
                           Tekjur Rannsóknasjóðs eru:
                       1. Fjárveiting í fjárlögum ár hvert.
                   2. Gjafir frá einstaklingum eða fyrirtækjum.
                                 3. Önnur framlög.
                             Tekjur Tækjasjóðs eru:
      1. Einkaleyfisgjald af rekstri peningahappdrætta eða aðrar sambærilegar
                                    tekjur.
                                 2. Önnur framlög.
                  4. gr. Stjórn Rannsóknasjóðs og Tækjasjóðs.
  Menntamálaráðherra skipar fimm manna stjórn Rannsóknasjóðs til þriggja ára í
senn. Stjórnina skipa eftirtaldir: Formaður vísindanefndar Vísinda- og tækniráðs
sem jafnframt er formaður sjóðstjórnar, fjórir einstaklingar sem hafa reynslu af
eða þekkingu á vísindarannsóknum samkvæmt tilnefningu vísindanefndar Vísinda- og
  tækniráðs og fimm til vara. Formaður velur varaformann sjóðstjórnar úr hópi
                                 stjórnarmanna.
        Stjórn Rannsóknasjóðs skal jafnframt fara með stjórn Tækjasjóðs.
 Stjórnin metur umsóknir um styrk úr Rannsóknasjóði að fengnum umsögnum fagráða
   sem skipuð eru skv. 5. gr. Stjórnin leitar ráðgjafar umfram það sem fagráð
      sjóðsins geta veitt ef þurfa þykir. Fagráð skipað formönnum fagráða
Rannsóknasjóðs metur umsóknir í Tækjasjóð áður en stjórn sjóðsins tekur þær til
                                  afgreiðslu.
  Ef til atkvæðagreiðslu kemur innan stjórnar Rannsóknasjóðs og atkvæði falla
                         jafnt ræður atkvæði formanns.
  Ákvarðanir stjórnar Rannsóknasjóðs og Tækjasjóðs um styrkveitingar samkvæmt
                    lögum þessum sæta ekki stjórnsýslukæru.
Kostnaður við mat á umsóknum og við störf stjórnar Rannsóknasjóðs og Tækjasjóðs
                skal greiddur af árlegu ráðstöfunarfé sjóðanna.
    Stjórn Rannsóknasjóðs er heimilt, að tillögu vísindanefndar Vísinda- og
       tækniráðs, að veita viðurkenningar fyrir framúrskarandi árangur í
               vísindarannsóknum af ráðstöfunarfé Rannsóknasjóðs.
                         5. gr. Fagráð Rannsóknasjóðs.
Vísindanefnd Vísinda- og tækniráðs skipar fagráð til tveggja ára í senn á helstu
   sviðum vísinda sem skulu hafa það hlutverk að vera ráðgefandi fyrir stjórn
 Rannsóknasjóðs við úthlutanir úr sjóðnum. Vísindanefnd skipar formenn fagráða
  sérstaklega og eru þeir jafnframt ráðgefandi fyrir stjórn Tækjasjóðs skv. 3.
   mgr. 4. gr. Jafnframt eru fagráð ráðgefandi fyrir Vísinda- og tækniráð og
            undirnefndir þess um fagleg efni eftir því sem óskað er.
   Fagráð skulu vera skipuð allt að sjö einstaklingum með víðtæka reynslu af
     rannsóknum. Skulu þeir hvorki sitja í Vísinda- og tækniráði né stjórn
 Rannsóknasjóðs. Fagráð metur umsóknir út frá færni umsækjenda til að framkvæma
   verkið og aðstöðu þeirra til þess. Jafnframt skal lagt mat á vísindagildi
  rannsóknanna á alþjóðlegan mælikvarða eða líkur á skráningu einkaleyfis eða
                     hugverkaréttinda eftir því sem við á.
                          6. gr. Rannsóknarnámssjóður.
      Hlutverk Rannsóknarnámssjóðs er að veita styrki til rannsóknartengds
framhaldsnáms að loknu grunnnámi við háskóla. Menntamálaráðherra setur reglur^1)
                             um starfsemi sjóðsins.
Menntamálaráðherra skipar þriggja manna stjórn sjóðsins til þriggja ára í senn.
   Í sjóðstjórn sitja fulltrúi tilnefndur af samstarfsnefnd háskólastigsins,
 fulltrúi tilnefndur af vísindanefnd Vísinda- og tækniráðs og fulltrúi skipaður
   af ráðherra án tilnefningar og skal hann jafnframt vera formaður stjórnar
                  sjóðsins. Varamenn eru skipaðir á sama hátt.
       Ákvarðanir stjórnar Rannsóknarnámssjóðs sæta ekki stjórnsýslukæru.
                                ^1)[3]Rg. 974/2000.
                       7. gr. Tekjur Rannsóknarnámssjóðs.
     Tekjur Rannsóknarnámssjóðs eru framlög í fjárlögum ár hvert og framlög
       samstarfsaðila um rannsóknartengt framhaldsnám. Heimilt er stjórn
    Rannsóknarnámssjóðs að efna til samstarfs við einstaklinga, fyrirtæki og
 stofnanir um fjármögnun sérstakra styrkja til rannsóknartengds framhaldsnáms á
                          afmörkuðum sviðum rannsókna.
                            8. gr. Úthlutunarreglur.
  Vísindanefnd Vísinda- og tækniráðs markar úthlutunarstefnu Rannsóknasjóðs og
Tækjasjóðs. Stjórn Rannsóknasjóðs gefur út reglur um umsóknir, meðferð þeirra og
 úthlutun eigi síðar en sex vikum fyrir lok umsóknarfrests. Þar skulu koma fram
              skilyrði umsókna og áherslur Vísinda- og tækniráðs.
Stjórn Rannsóknarnámssjóðs gefur út úthlutunarreglur fyrir sjóðinn eigi síðar en
                      sex vikum fyrir lok umsóknarfrests.
   Niðurstöður rannsókna, sem kostaðar eru með styrkjum úr Rannsóknasjóði og
  Rannsóknarnámssjóði, skulu birtar opinberlega og vera öllum tiltækar nema um
                                annað sé samið.
                             9. gr. Önnur verkefni.
 Menntamálaráðherra getur falið stjórnum Rannsóknasjóðs og Rannsóknarnámssjóðs
            úthlutun annarra sjóða samkvæmt frekari ákvörðun þar um.

                     III. kafli. Rannsóknamiðstöð Íslands.
                               10. gr. Hlutverk.
 Rannsóknamiðstöð Íslands er ríkisstofnun sem heyrir undir menntamálaráðherra.
   Hlutverk hennar er að veita faglega aðstoð og þjónustu við undirbúning og
    framkvæmd vísinda- og tæknistefnu Vísinda- og tækniráðs. Í því felst að:
   1. Annast umsýslu Rannsóknasjóðs, Tækjasjóðs og Rannsóknarnámssjóðs sem heyra
                           undir menntamálaráðherra.
       2. Annast umsýslu Tækniþróunarsjóðs sem heyrir undir iðnaðarráðherra.
   3. Annast umsýslu annarra sjóða samkvæmt nánari ákvörðun menntamálaráðherra.
          4. Annast þjónustu við fagráð og stjórnir framangreindra sjóða.
     5. Annast gagnasöfnun og miðlun upplýsinga fyrir Vísinda- og tækniráð og
   nefndir þess um vísindarannsóknir, tækniþróun og nýsköpun í landinu; afla
    upplýsinga og gagna varðandi þróun vísinda og tækni á alþjóðavettvangi.
    6. Gangast fyrir mati á árangri rannsókna, þróunar og nýsköpunar í landinu
  með reglulegum hætti og taka þátt í fjölþjóðlegum samanburðarathugunum á því
                 sviði fyrir hönd Íslands þegar þess er óskað.
        7. Annast kynningu á rannsóknastarfsemi í landinu fyrir almenning.
    8. Annast kynningu og ráðgjöf fyrir einstaklinga, stofnanir og fyrirtæki um
möguleika á styrkjum og stuðla að samvinnu um rannsóknarverkefni innan lands og
                                     utan.
       9. Hafa samstarf við hliðstæðar erlendar stofnanir eða skrifstofur og
          fylgjast með þátttöku Íslands í fjölþjóðlegu vísindastarfi.
   10. Sinna öðrum verkefnum sem menntamálaráðherra felur stofnuninni. Stofnunin
 getur átt samstarf við og tekið að sér verkefni á sviði vísinda- og tæknimála
                  fyrir önnur ráðuneyti samkvæmt samkomulagi.
                             11. gr. Forstöðumaður.
Menntamálaráðherra skipar forstöðumann Rannsóknamiðstöðvar Íslands til fimm ára
  í senn. Hann skal hafa háskólapróf og þekkingu á starfssviði stofnunarinnar.
Forstöðumaður annast daglegan rekstur stofnunarinnar, er í fyrirsvari fyrir hana
út á við og ber ábyrgð á rekstri hennar og að starfsemi hennar sé í samræmi við
  lög og stjórnvaldsfyrirmæli. Jafnframt annast forstöðumaður ráðningu annarra
starfsmanna stofnunarinnar. Menntamálaráðherra setur forstöðumanni erindisbréf.

                            IV. kafli. Ýmis ákvæði.
                              12. gr. Gildistaka.
                         Lög þessi öðlast þegar gildi.
                                    13. gr.
      Ákvæði til bráðabirgða. Þrátt fyrir ákvæði 12. gr. laga þessara skal
                              eftirfarandi gilda:
   Þeir sem þegið hafa styrk samkvæmt [4]lögum nr. 61/1994, um Rannsóknarráð
  Íslands, halda óbreyttum réttindum og skyldum samkvæmt þeim styrkveitingum.
Rannsóknarráð Íslands samkvæmt [5]lögum nr. 61/1994 skal annast úthlutun styrkja
   úr sjóðum í vörslu ráðsins á árinu 2003 og jafnframt vinna að undirbúningi
tillagna um úthlutunarreglur skv. 8. gr. laga þessara um styrkveitingar á árinu
 2004, þó eigi lengur en til 30. mars 2003. Skipað skal í stjórn Rannsóknasjóðs
               samkvæmt lögum þessum eigi síðar en 1. apríl 2003.
   Núverandi stjórn Rannsóknarnámssjóðs sem skipuð var samkvæmt [6]lögum nr.
 61/1994 skal halda umboði sínu og starfa í samræmi við ákvæði laga þessara út
                             skipunartímabil sitt.
Samningar við þá sem ráðnir hafa verið í tímabundnar stöður rannsóknarprófessora
  samkvæmt [7]lögum nr. 61/1994 halda gildi sínu í samræmi við ákvæði þeirra.
        Starfsmenn á skrifstofu Rannsóknarráðs Íslands verða starfsmenn
  Rannsóknamiðstöðvar Íslands. Embætti framkvæmdastjóra Rannsóknarráðs Íslands
    skal lagt niður frá og með upphafsdegi skipunar í embætti forstöðumanns
        Rannsóknamiðstöðvar Íslands. Skipað skal í embætti forstöðumanns
            Rannsóknamiðstöðvar Íslands eigi síðar en 1. apríl 2003.

References

   Visible links
   1. http://www.althingi.is/dba-bin/lawformpr.pl?lnr=2003003
   2. file://1994061.html
   3. http://www.reglugerd.is/interpro/dkm/WebGuard.nsf/key2/974-2000
   4. file://1994061.html
   5. file://1994061.html
   6. file://1994061.html
   7. file://1994061.html
