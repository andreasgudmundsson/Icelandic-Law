
   --------------------------------------------------------------------------

                                                   Lög um kosningar til Alþingis

                            1987 nr. 80 16. október

   --------------------------------------------------------------------------

                                   I. kafli.
                         Kosningarréttur og kjörgengi.
                                     1. gr.
                   [Kosningarrétt við kosningar til Alþingis á hver íslenskur
            ríkisborgari sem náð hefur 18 ára aldri þegar kosning fer fram og
                                                    lögheimili á hér á landi.
              Íslenskur ríkisborgari, sem náð hefur 18 ára aldri og átt hefur
     lögheimili hér á landi, á og kosningarrétt í átta ár frá því hann flutti
    lögheimili af landinu, talið frá 1. desember næstum fyrir kjördag. Slíkur
      ríkisborgari á og kosningarrétt eftir þann tíma, enda hafi hann sótt um
                               það samkvæmt nánari reglum í lögum þessum.]^1)

   ^1)[2]L. 10/1991, 1. gr.

                                     2. gr.
        Kjörgengur við kosningar til Alþingis er hver sá sem kosningarrétt á
   samkvæmt 1. gr. og hefur óflekkað mannorð. [Hæstaréttardómarar eru þó ekki
   kjörgengir.]^1)

   ^1)[3]L. 9/1995, 1. gr.

                                     3. gr.
        Enginn telst hafa óflekkað mannorð sem er sekur eftir dómi um verk
   sem er svívirðilegt að almenningsáliti, nema hann hafi fengið uppreist æru
   sinnar.
        Dómur fyrir refsivert brot hefur ekki flekkun mannorðs í för með sér,
   nema sakborningur hafi verið fullra 18 ára að aldri er hann framdi brotið
   og refsing sé 4 mánaða fangelsi óskilorðsbundið hið minnsta eða
   öryggisgæsla sé dæmd.

                                   II. kafli.
                                   Kjördæmi.
                                     4. gr.
        Kjósendur neyta kosningarréttar síns í sérstökum kjördæmum eftir þeim
   reglum og með þeim skilyrðum er lög þessi setja. Landinu er skipt í
   kjördæmi sem hér segir:

   1.
           Reykjavíkurkjördæmi.

           Til þess telst Reykjavík.

   2.
           Reykjaneskjördæmi.

           Til þess teljast: Gullbringusýsla, Grindavíkurkaupstaður,
           Keflavíkurkaupstaður, Njarðvíkurkaupstaður, Kjósarsýsla,
           Garðakaupstaður, Hafnarfjarðarkaupstaður, Kópavogskaupstaður og
           Seltjarnarneskaupstaður.

   3.
           Vesturlandskjördæmi.

           Til þess teljast: Borgarfjarðarsýsla, Akraneskaupstaður,
           Mýrasýsla, Snæfellsnes- og Hnappadalssýsla, Ólafsvíkurkaupstaður
           og Dalasýsla.

   4.
           Vestfjarðakjördæmi.

           Til þess teljast: Austur-Barðastrandarsýsla,
           Vestur-Barðastrandarsýsla, Vestur-Ísafjarðarsýsla,
           Bolungarvíkurkaupstaður, Ísafjarðarkaupstaður,
           Norður-Ísafjarðarsýsla og Strandasýsla.

   5.
           Norðurlandskjördæmi vestra.

           Til þess teljast: Vestur-Húnavatnssýsla, Austur-Húnavatnssýsla,
           Skagafjarðarsýsla, Sauðárkrókskaupstaður og
           Siglufjarðarkaupstaður.

   6.
           Norðurlandskjördæmi eystra.

           Til þess teljast: Eyjafjarðarsýsla, Akureyrarkaupstaður,
           Dalvíkurkaupstaður, Ólafsfjarðarkaupstaður, Suður-Þingeyjarsýsla,
           Húsavíkurkaupstaður og Norður-Þingeyjarsýsla.

   7.
           Austurlandskjördæmi.

           Til þess teljast: Norður-Múlasýsla, Seyðisfjarðarkaupstaður,
           Suður-Múlasýsla, Eskifjarðarkaupstaður, Neskaupstaður og
           Austur-Skaftafellssýsla.

   8.
           Suðurlandskjördæmi.

           Til þess teljast: Vestur-Skaftafellssýsla,
           Vestmannaeyjakaupstaður, Rangárvallasýsla, Árnessýsla og Selfoss.

                                     5. gr.
        Þingsæti eru 63 og skiptast milli kjördæma á þennan hátt:

   a.
           54 þingsæti skiptast þannig milli kjördæma:

           Reykjavíkurkjördæmi                      14 þingsæti
           Reykjaneskjördæmi                        8 þingsæti
           Vesturlandskjördæmi                      5 þingsæti
           Vestfjarðakjördæmi                       5 þingsæti
           Norðurlandskjördæmi vestra               5 þingsæti
           Norðurlandskjördæmi eystra               6 þingsæti
           Austurlandskjördæmi                      5 þingsæti
           Suðurlandskjördæmi                       6 þingsæti

   b.
           [9 þingsætum]^1) skal ráðstafa fyrir hverjar almennar
           alþingiskosningar með því að skipta þeim á milli kjördæma. Við þá
           skiptingu er lögð til grundvallar tala kjósenda á kjörskrá í
           hverju kjördæmi í næstu almennum alþingiskosningum á undan.
           Um skiptingu þingsætanna gilda þessar reglur:

                1.
                        [Í hverju kjördæmi skal deila tölu kjósenda á
                        kjörskrá í næstu almennu alþingiskosningum á undan
                        með tölunum 10, 13, 16, 19 o.s.frv. eins oft og þörf
                        krefur. Útkomutölur eru skráðar fyrir hvert
                        kjördæmi.]^1)
                2.
                        Nú hefur kjördæmi hlotið, samkvæmt a-lið, fleiri
                        þingsæti en 5 og skal þá fella niður hæstu
                        útkomutölur kjördæmisins, eina fyrir hvert þingsæti
                        umfram 5.
                3.
                        Ráðstafa skal einu þingsæti í senn. Fyrsta sætið
                        hlýtur það kjördæmi sem hæsta útkomutölu hefur. Sú
                        tala er síðan felld niður. Annað þingsætið kemur í
                        hlut þess kjördæmis sem nú hefur hæsta útkomutölu
                        o.s.frv. uns öllum sætunum hefur verið ráðstafað.
                4.
                        Nú eru tvær eða fleiri útkomutölur jafnháar þegar að
                        þeim kemur samkvæmt 3. tölul. og skal þá hluta um röð
                        þeirra.

   c.
           ^1)

        Að loknum hverjum almennum kosningum til Alþingis auglýsir
   dómsmálaráðuneytið í B-deild Stjórnartíðinda hvernig þingsæti samkvæmt a-
   og b-lið þessarar greinar skiptast milli kjördæma í næstu almennum
   alþingiskosningum. Með þingsætatölu kjördæmis er átt við samtölu þingsæta
   í kjördæminu samkvæmt a- og b-lið.

   ^1)[4]L. 9/1995, 2. gr.

                                  III. kafli.
                                  Kjördeildir.
                                     6. gr.
        Hverju kjördæmi skal skipt í kjördeildir og er hver hreppur eða
   kaupstaður ein kjördeild, nema honum hafi verið skipt í fleiri
   kjördeildir.
        Heimilt er bæjarstjórn og hreppsnefnd með samþykki yfirkjörstjórnar
   að skipta kaupstað eða hreppi í kjördeildir. Hreppum má þó ekki skipta í
   fleiri kjördeildir en fjórar.
        Í hreppum, þar sem kjördeildir eru færri en fjórar, eiga 15
   kjósendur, sem búsettir eru innan sama hreppshluta, rétt á, að hann verði
   gerður að sérstakri kjördeild, ef þeir krefjast þess, áður en kjörskrá
   hefur verið lögð fram, enda sé þessi hluti hrepps afskekktur og erfitt um
   kjörsókn þaðan að áliti yfirkjörstjórnar.
        Kjördeildir skal að jafnaði kenna við kjörstaði í sveitum, en
   tölusetja þær til aðgreiningar í kaupstöðum.

                                   IV. kafli.
                  Kjörstjórnir og kjörstjórar utan kjörfunda.
                                     7. gr.
        Kjörstjórnir við alþingiskosningar skulu vera þrennar:

   1.
           Landskjörstjórn.
   2.
           Yfirkjörstjórnir.
   3.
           Undirkjörstjórnir.

                                     8. gr.
        [Alþingi]^1) kýs eftir hverjar almennar alþingiskosningar fimm manna
   landskjörstjórn hlutbundnum kosningum og jafnmarga til vara.
   Landskjörstjórn velur sér sjálf oddvita og skiptir að öðru leyti með sér
   verkum.

   ^1)[5]L. 9/1995, 3. gr.

                                     9. gr.
        Í hverju kjördæmi er yfirkjörstjórn. Skal hún skipuð fimm mönnum og
   jafnmörgum til vara, og eru þeir kosnir af [Alþingi]^1) á sama hátt og
   landskjörstjórn. Kýs hún sér sjálf formann. Yfirkjörstjórnarmenn skulu
   allir vera búsettir í hlutaðeigandi kjördæmi. Nú forfallast
   landskjörstjórnar- eða yfirkjörstjórnarmaður, eða yfirkjörstjórnarmaður
   flyst búferlum úr kjördæmi og varamaður er ekki tiltækur, og skipar
   ráðherra menn í þeirra stað eftir tillögu þess flokks, sem kaus þá á
   Alþingi.
        Yfirkjörstjórn skal með nægum fyrirvara á undan kosningum auglýsa
   aðsetur sitt, þar sem hún veitir viðtöku framboðslistum og þar sem hún
   dvelst, meðan kosning fer fram, og skal aðsetur hennar vera eins miðsvæðis
   í kjördæminu og kostur er, enda liggi það vel við samgöngum.

   ^1)[6]L. 9/1995, 4. gr.

                                    10. gr.
        Í hverri kjördeild hrepps eða kaupstaðar skal vera undirkjörstjórn,
   skipuð 3 mönnum, er hreppsnefnd eða bæjarstjórn, sem í hlut á, kýs til
   eins árs úr hópi kjósenda hreppsins eða kaupstaðarins og jafnmarga til
   vara. Hlutfallskosningu skal viðhafa, ef hreppsnefndarmaður eða
   bæjarfulltrúi krefst þess. Hreppstjóri skal þó jafnan vera formaður
   kjörstjórnar þess hrepps eða kjördeildar, sem hann er búsettur í. Annars
   velur kjörstjórn sér oddvita og skiptir að öðru leyti með sér verkum.
        Í kaupstöðum, þar sem kjördeildir eru fleiri en ein, kýs bæjarstjórn
   3 manna kjörstjórn til þess að hafa með höndum stjórn undirkjörstjórna á
   hverjum kjörstað. Yfirkjörstjórnir skulu jafnan vera reiðubúnar til þess
   að mæta fyrirvaralaust á fundi á kjördegi til ákvarðana og úrskurða í
   sambandi við kosninguna, ef með þarf.

                                    11. gr.
        Sá, sem sæti á í landskjörstjórn, yfirkjörstjórn eða undirkjörstjórn,
   skal víkja sæti, ef hann er í kjöri til Alþingis.

                                    12. gr.
        Varamenn taka sæti í landskjörstjórn, yfirkjörstjórn og
   undirkjörstjórn í forföllum aðalmanna eftir venjulegum reglum, þegar
   hlutfallskosningar eru viðhafðar, en annars eftir þeirri röð, sem þeir eru
   kosnir. Ef einhver kjörstjórn verður ekki á þennan hátt fullskipuð, kveður
   hún sjálf til þann eða þá, sem þarf til þess, að talan sé fyllt.
        Það er borgaraleg skylda að taka við kosningu í kjörstjórn.

                                    13. gr.
        Kjörstjórar við atkvæðagreiðslu utan kjörfundar samkvæmt lögum þessum
   eru:

   a.
           [Sýslumenn og starfsmenn þeirra samkvæmt ákvörðun sýslumanna. Með
           samþykki dómsmálaráðuneytisins getur sýslumaður enn fremur falið
           öðrum að annast atkvæðagreiðslu utan kjörfundar,]^1)
   b.
           [hreppstjórar,]^2)
   c.
           skipstjórar á íslenskum skipum í millilandasiglingum og á
           fjarlægum miðum,
   d.
           forstöðumenn sendiráða og fastanefnda hjá alþjóðastofnunum og
           sendiræðismenn. Aðrir sendierindrekar annast og atkvæðagreiðslu
           utan kjörfundar eftir ákvörðun viðkomandi forstöðumanns, svo og
           aðrir starfsmenn sendiráða, fastanefnda og sendiræðisskrifstofa
           eftir ákvörðun utanríkisráðuneytisins. Enn fremur fara
           kjörræðismenn með atkvæðagreiðslu utan kjörfundar samkvæmt
           ákvörðun utanríkisráðuneytisins, og skal utanríkisráðuneytið
           auglýsa fyrir hverjar kosningar, hverjir kjörræðismenn verða
           kjörstjórar.

        Ef kjörstjórar eru í framboði, skulu þeir víkja sæti og varamenn
   gegna störfum þeirra. Fulltrúar sýslumanna ^1) skulu vera varamenn þeirra,
   en sýslumenn skipa varamenn hreppstjóra. Fyrsti stýrimaður skal vera
   varamaður skipstjóra. Ekki má utankjörfundaratkvæðagreiðsla fara fram á
   heimili frambjóðanda.

   ^1)[7]L. 92/1991, 97. gr.^2)[8]L. 9/1995, 5. gr.

                                   V. kafli.
                                   Kjörskrár.
                                    14. gr.
        [Sveitarstjórnir gera kjörskrár til alþingiskosninga á grundvelli
   kjörskrárstofna sem Hagstofa Íslands (þjóðskrá) lætur þeim í té.]^1)

   ^1)[9]L. 10/1991, 3. gr.

                                    15. gr.
        [Á kjörskrá skal taka:

   1.
           Þá sem uppfylla skilyrði 1. mgr. 1. gr. og skráðir voru með
           lögheimili í sveitarfélaginu samkvæmt íbúaskrá þjóðskrár
           [þremur]^1) vikum fyrir kjördag.
   2.
           Þá sem uppfylla skilyrði 2. mgr. 1. gr. og síðast áttu skráð
           lögheimili hér á landi í sveitarfélaginu.

        Sá sem fellur undir 2. málsl. 2. mgr. 1. gr. verður því aðeins tekinn
   á kjörskrá að hann hafi sótt um það til Hagstofu Íslands. Umsókn skal
   rituð á sérstakt eyðublað þar sem fram komi fullt nafn og kennitala
   umsækjanda, hvenær hann flutti af landi brott, síðasta lögheimili á
   landinu og heimilisfang erlendis. Umsókn skal jafnframt bera með sér
   yfirlýsingu umsækjanda um að hann sé enn íslenskur ríkisborgari. Hagstofa
   Íslands lætur eyðublöð þessi í té og skulu þau liggja frammi á
   Hagstofunni, í skrifstofum sendiráða og fastanefnda, í
   sendiræðisskrifstofum og í skrifstofum kjörræðismanna. Sé umsókn
   fullnægjandi tilkynnir Hagstofan umsækjanda það og hlutaðeigandi
   sveitarstjórn. Ákvörðun um að einhver sé þannig á kjörskrá tekinn gildir í
   fjögur ár frá 1. desember næstum á eftir að umsókn var lögð fram.]^2)

   ^1)[10]L. 9/1995, 6. gr.^2)[11]L. 10/1991, 4. gr.

                                    16. gr.
        Kjörskrá skal rita á eyðublöð, er dómsmálaráðuneytið lætur í té, og
   skal farið nákvæmlega eftir þeim leiðbeiningum, sem ráðuneytið lætur skrá
   á þau.
        [Þegar kjörskrá hefur verið samin skal hún undirrituð af oddvita
   sveitarstjórnar eða framkvæmdastjóra hennar.]^1)

   ^1)[12]L. 10/1991, 5. gr.

                                    17. gr.
        Nú hefur kjörskrá ekki verið samin eða lögð fram í tæka tíð eða um
   það hefur ekki verið fylgt ákvæðum laga þessara, og skal þá sýslumaður,
   ^1) jafnskjótt sem hann fær vitneskju um það, gera nauðsynlegar
   ráðstafanir til, að kjörskrá verði tafarlaust samin og leiðrétt það, sem
   skort hefur á, að færi lögum samkvæmt.

   ^1)[13]L. 92/1991, 97. gr.

                                    18. gr.
   ^1)

   ^1)[14]L. 9/1995, 7. gr.

                                    19. gr.
        [Kjörskrá skal leggja fram almenningi til sýnis á skrifstofu
   sveitarstjórnar eða öðrum hentugum stað eigi síðar en [tíu dögum]^1) fyrir
   kjördag. Kjörskrá skal liggja frammi á að minnsta kosti einum stað og í
   hverri kjördeild utan kaupstaða og kauptúna.
        [Nú er kjörskrá ekki lögð fram á skrifstofu sveitarstjórnar og skal
   þá]^1) auglýsa hvar það verður gert og á þann hátt á hverjum stað sem
   venja er þar að birta opinberar auglýsingar.
        Eftir að kjörskrá hefur verið lögð fram skal hún liggja frammi á
   almennum skrifstofutíma til kjördags. Staðfest eftirrit af kjörskrá má
   hafa til að leggja fram.]^2)

   ^1)[15]L. 9/1995, 8. gr.^2)[16]L. 10/1991, 7. gr.

                                    20. gr.
        [Dómsmálaráðuneytið skal eigi síðar en 12 dögum fyrir kjördag birta í
   útvarpi og dagblöðum auglýsingu um framlagningu kjörskráa. Í auglýsingunni
   skal tekið fram að þeir sem vilja koma að athugasemdum við kjörskrá skuli
   senda þær hlutaðeigandi sveitarstjórn.]^1)

   ^1)[17]L. 9/1995, 9. gr.

                                    21. gr.
        [Sveitarstjórn skal þegar taka til meðferðar athugasemdir er henni
   berast vegna kjörskrár og gera viðeigandi leiðréttingar á henni, ef við á.
   Slíka leiðréttingu má gera fram á kjördag. Óheimilt er að breyta kjörskrá
   ef tilkynning um nýtt lögheimili hefur ekki borist þjóðskrá svo sem segir
   í 1. tölul. 1. mgr. 15. gr. eða ef umsókn þess sem fellur undir 2. málsl.
   2. mgr. 1. gr. um að vera tekinn á kjörskrá hefur ekki borist Hagstofu
   Íslands skv. 2. mgr. 15. gr.
        Sveitarstjórn skal enn fremur fram á kjördag leiðrétta kjörskrá ef
   henni berst vitneskja um andlát eða um að einhver hafi öðlast, eftir
   atvikum misst, íslenskt ríkisfang.]^1)

   ^1)[18]L. 9/1995, 10. gr.

                                    22. gr.
        [Sveitarstjórn skal þegar tilkynna hlutaðeigandi um leiðréttingar á
   kjörskrá skv. 21. gr., svo og sveitarstjórn er mál getur varðað.
        Sveitarstjórn skal jafnframt tilkynna hlutaðeigandi kjörstjórn um
   leiðréttingar á kjörskrá, svo og oddvita yfirkjörstjórnar.]^1)

   ^1)[19]L. 9/1995, 11. gr.

                                    23. gr.
        [Nú eru fyrirskipaðar kosningar til Alþingis með svo stuttum
   fyrirvara að ekki er unnt að láta kjörskrá liggja frammi jafnlengi og
   segir í 19. gr. og skal þá kveða á um það efni í auglýsingu ráðherra um
   kosningarnar.
        Ráðherra er og heimilt að kveða nánar á um þetta, eftir því sem
   nauðsynlegt kann að vera, ef gera þarf ráðstafanir út af vanrækslu
   sveitarstjórnar um samningu kjörskrár, sbr. 17. gr.]^1)

   ^1)[20]L. 9/1995, 12. gr.

                                    24. gr.
         ^1)

   ^1)[21]L. 9/1995, 13. gr.

                                    25. gr.
        Allar kosningar til Alþingis skulu fara fram samkvæmt gildandi
   kjörskrá. Ekki má kjósandi greiða atkvæði nema í einu kjördæmi eða einni
   kjördeild við sömu kosningu til Alþingis. Ef maður er á kjörskrá í fleiri
   kjördæmum en einu eða fleiri kjördeildum en einni, ræður hann sjálfur,
   hvar hann neytir kosningarréttar síns.
         ^1)

   ^1)[22]L. 10/1991, 11. gr.

                                   VI. kafli.
                                    Framboð.
                                    26. gr.
        [Þegar alþingiskosningar eiga að fara fram skulu öll framboð tilkynnt
   skriflega yfirkjörstjórn þeirri, sem í hlut á, eigi síðar en kl. 12 á
   hádegi [15 dögum fyrir kjördag.]^1)]^2)
        Gæta skal þess um öll framboð að tilgreina skýrlega fullt nafn
   frambjóðanda, [kennitölu hans],^2) stöðu og heimili, til þess að enginn
   vafi geti leikið á því, hverjir í kjöri eru.

   ^1)[23]L. 9/1995, 14. gr.^2)[24]L. 10/1991, 12. gr.

                                    27. gr.
        [Framboðslista í kjördæmi skal fylgja skrifleg yfirlýsing allra
   þeirra sem á listanum eru að þeir hafi leyft að setja nöfn sín á listann.
   Framboðslista skal og fylgja skrifleg yfirlýsing um stuðning við listann
   frá kjósendum í hlutaðeigandi kjördæmi. Fjöldi meðmælenda skal vera
   margfeldi af þingsætatölu kjördæmisins og talnanna 20 að lágmarki og 30 að
   hámarki.]^1)
        Með landsframboði er í lögum þessum átt við framboðslista þá sem
   saman eiga þegar þingsætum er úthlutað samkvæmt 112. og 113. gr.
   Framboðslistarnir geta verið úr einu kjördæmi eða fleirum. Framboðslista
   skal fylgja skrifleg yfirlýsing meðmælenda hans um það fyrir hvaða
   stjórnmálasamtök listinn er boðinn fram. Allir listar hverra
   stjórnmálasamtaka um sig teljast til sama landsframboðs. Ef fyrrgreinda
   yfirlýsingu vantar telst listi vera sérstakt landsframboð.
        Ef sá, sem ákveður framboðslista eða staðfestir hann endanlega,
   samkvæmt reglum stjórnmálasamtaka, ber fram mótmæli gegn því að listi sé í
   framboði fyrir þau samtök skal úrskurða að slíkur framboðslisti teljist
   ekki til landsframboðs þeirra.

   ^1)[25]L. 10/1991, 13. gr.

                                    28. gr.
        Við hinar sömu alþingiskosningar má enginn bjóða sig fram á fleiri
   framboðslistum en einum.

                                    29. gr.
        Nú berst yfirkjörstjórn listi, er nafn manns stendur á, án þess að
   skriflegt leyfi hans fylgi, eða maður hefur skriflega leyft nafn sitt á
   fleiri listum en einum, og skal þá yfirkjörstjórn nema það nafn burt af
   listanum eða listunum.

                                    30. gr.
        [Á framboðslista í kjördæmi skulu vera að minnsta kosti jafnmörg nöfn
   frambjóðenda og kjósa á þingmenn í hvert skipti, en aldrei fleiri en
   tvöföld sú tala.]^1) Nú berst yfirkjörstjórn listi með fleiri nöfnum en
   tilskilið er, og skal þá nema burt af listanum öftustu nöfnin, sem fram
   yfir eru tilskilda tölu.

   ^1)[26]L. 10/1991, 14. gr.

                                    31. gr.
        Það er ekki nauðsynlegt, að kjörgengi frambjóðenda sé sannað fyrir
   yfirkjörstjórn eða landskjörstjórn, en Alþingi úrskurðar um kjörgengi
   þeirra, sem kosnir eru, jafnframt því sem það úrskurðar um, hvort nýkosnir
   þingmenn séu að öðru leyti löglega framboðnir og kosnir.

                                    32. gr.
        Nú deyr frambjóðandi, áður en kosning fer fram, en eftir að
   framboðsfrestur er liðinn eða á næstu þremur sólarhringum, áður en
   framboðsfrestur er liðinn, og má þá innan viku, ef fullur helmingur
   meðmælenda listans krefst þess, setja annan mann í stað hins látna á
   listann, enda sé fullnægt öðrum almennum skilyrðum um framboðið.

                                  VII. kafli.
                                  Umboðsmenn.
                                    33. gr.
        Hverjum framboðslista skal fylgja til yfirkjörstjórnar skrifleg
   tilkynning frá frambjóðendum listans um það, hverjir tveir menn séu
   umboðsmenn listans. Ef umboðsmenn listans eru ekki tilgreindir eða
   nauðsynjar hamla umboðsmanni, eru frambjóðendur í aðalsætum hver um sig
   réttir umboðsmenn hans. Þessir umboðsmenn gæta réttar lista þeirra, sem
   þeir eru fyrir, við skoðun og úrskurðun listanna. Þeir gefa þær
   upplýsingar um listana, er yfirkjörstjórn óskar. Þeim er heimilt að vera
   viðstaddir eða gefa öðrum umboð til að vera viðstaddir kosningar á hinum
   einstöku kjörstöðum og talningu atkvæða. Skyldir eru umboðsmenn að hlíta
   þeim fundarreglum, sem kjörstjórnir setja.

                                    34. gr.
        Þeir, sem að landsframboði standa, eiga rétt á að hafa tvo umboðsmenn
   viðstadda, er landskjörstjórn úrskurðar samkvæmt 42. gr. hverjum
   landsframboðum skuli telja þá framboðslista sem fram hafa komið, svo og
   við öll störf landskjörstjórnar að úthlutun þingsæta.
        Nú rís ágreiningur um hvort framboðslisti telst til þess
   landsframboðs sem meðmælendur hans óska og skal þá landskjörstjórn gefa
   meðmælendum kost á að tilnefna sérstaka umboðsmenn til að gæta hagsmuna
   sinna þegar úr þeim ágreiningi er skorið.

                                  VIII. kafli.
                             Kosningaundirbúningur.
                                    35. gr.
        Allar kjörstjórnir skulu halda gerðabækur og bóka gerðir sínar.
        Landskjörstjórn bókar ákvarðanir sínar um landsframboð, um viðtöku
   kjörgagna, atkvæðasamtölur landsframboða, um úthlutun þingsæta o.s.frv.
   Yfirkjörstjórnir bóka um viðtöku framboða, afgreiðslu þeirra til
   landskjörstjórnar og viðtöku á ný, útsendingu og viðtöku kjörseðla og
   bréfa, hvers konar úrskurði, talningu atkvæða, úrslit kosninga og annað
   þess háttar. Undirkjörstjórnir bóka um allt sem fyrir er mælt í lögum
   þessum eða skiptir máli um kosningaathöfnina.
        Dómsmálaráðuneytið lætur í té og löggildir gerðabækur
   landskjörstjórnar og yfirkjörstjórna, en yfirkjörstjórnir láta í té og
   löggilda gerðabækur undirkjörstjórna.
        Dómsmálaráðuneytið lætur kjörstjórnum í té embættisinnsigli.

                                    36. gr.
         ^1)

   ^1)[27]L. 10/1991, 15. gr.

                                    37. gr.
         ^1)

   ^1)[28]L. 10/1991, 16. gr.

                                    38. gr.
        Þegar frestur sá er liðinn, sem ákveðinn er um framboð, heldur
   yfirkjörstjórn fund á næsta virkum degi, og skal umboðsmönnum
   framboðslista veittur kostur á að vera viðstaddir. Finnist þá gallar á
   framboðslista, skal hlutaðeigandi umboðsmönnum gefinn kostur á að
   leiðrétta þá, og má veita frest í því skyni, eftir því sem tími og atvik
   leyfa. Séu gallar, sem yfirkjörstjórn hefur bent á, ekki leiðréttir innan
   tilsetts frests, kveður hún upp úrskurð um það, hvort listi skuli fyrir
   það ógildur teljast. Verði ágreiningur innan yfirkjörstjórnar um úrskurð,
   ræður afl atkvæða úrslitum.

                                    39. gr.
        Nú er framboðslisti úrskurðaður ógildur, og skal eftirrit af úrskurði
   þá þegar afhent hlutaðeigandi umboðsmanni eða umboðsmönnum ásamt eftirriti
   af lista þeim, sem rækur er ger.
        Úrskurði yfirkjörstjórnar má umboðsmaður skjóta til landskjörstjórnar
   innan sólarhrings frá því að hann var kveðinn upp.

                                    40. gr.
        Dómsmálaráðuneytið skal halda skrá um listabókstafi stjórnmálasamtaka
   sem buðu fram lista við síðustu almennar alþingiskosningar. Skal skráin
   birt með auglýsingu eigi síðar en átta vikum fyrir hverjar almennar
   alþingiskosningar. Nú eru fyrirskipaðar kosningar með svo stuttum
   fyrirvara að þetta verður ekki gert og skal þá birta auglýsingu þessa
   innan þriggja sólarhringa eftir að kosningar eru fyrirskipaðar.
        Hyggist stjórnmálasamtök, sem hafa ekki skráðan listabókstaf, bjóða
   fram lista við alþingiskosningar skal það tilkynnt dómsmálaráðuneytinu
   eigi síðar en [þremur sólarhringum áður en framboðsfrestur rennur út].^1)
   Tilkynningin skal undirrituð af a.m.k. 50 kjósendum. Ákveður ráðuneytið
   bókstaf samtakanna að fengnum óskum þeirra og með hliðsjón af
   listabókstöfum annarra stjórnmálasamtaka í undangengnum kosningum.
        Breytingar á auglýsingu ráðuneytisins og viðauka við hana skal þegar
   birta með auglýsingu og tilkynna landskjörstjórn og yfirkjörstjórnum.

   ^1)[29]L. 10/1991, 17. gr.

                                    41. gr.
        Er yfirkjörstjórn hefur lagt úrskurð á framboðslista merkir hún lista
   landsframboða með hliðsjón af auglýsingu dómsmálaráðuneytisins um
   listabókstafi stjórnmálasamtaka, sbr. 40. gr.
        Nú hefur landsframboð fleiri lista en einn í sama kjördæmi og skal þá
   merkja þá A, AA , B, BB , o.s.frv. eftir því sem við á.

                                    42. gr.
        Jafnskjótt og yfirkjörstjórn hefur lokið merkingu framboðslista skal
   hún senda þá til landskjörstjórnar ásamt öllum gögnum sem þeim fylgdu,
   sbr. 27. gr. Landskjörstjórn tekur þá þegar til meðferðar og úrskurðar, ef
   þörf krefur, hverjum landsframboðum skuli telja þá framboðslista sem í
   kjöri verða við kosningarnar. Þá skal landskjörstjórn og gæta þess að
   listar, sem saman eiga, sbr. 27. gr., séu merktir sama bókstaf í öllum
   kjördæmum. Umboðsmönnum landsframboða skal gefinn kostur á að vera
   viðstaddir þegar landskjörstjórn kemur saman í þessu skyni, sbr. 34. gr.
        [Þegar landskjörstjórn hafa borist gögn frá öllum yfirkjörstjórnum og
   hún hefur afgreitt listana á þennan hátt skal hún þegar í stað gera
   almenningi kunna listana með auglýsingu í Lögbirtingablaði og blöðum. Í
   auglýsingu skal tilgreina bókstaf hvers lista, fyrir hvaða
   stjórnmálasamtök hann er borinn fram og nöfn frambjóðenda á hverjum lista
   í réttri röð, stöðu þeirra og heimili. Jafnframt skal landskjörstjórn
   birta í útvarpi auglýsingu, og skal þar tilgreina bókstaf hvers lista og
   fyrir hvaða stjórnmálasamtök hann er borinn fram. Auglýsingar þessar skal
   birta eigi síðar en tíu dögum fyrir kjördag.]^1)
        Landskjörstjórn endursendir síðan yfirkjörstjórnum listana ásamt
   greinargerð um afgreiðslu sína.

   ^1)[30]L. 9/1995, 15. gr.

                                    43. gr.
        Ef frambjóðandi hefur dáið og annar boðið sig fram í hans stað
   samkvæmt heimild og að fullnægðum skilyrðum 32. gr., skal hlutaðeigandi
   yfirkjörstjórn tafarlaust tilkynna það dómsmálaráðuneytinu, sem birtir
   listann þannig breyttan í útvarpinu og tilkynnir það öllum
   yfirkjörstjórnum, svo og öllum kjörstjórum utan kjörfunda.

                                    44. gr.
        [Dómsmálaráðuneytið lætur í té kjörgögn við atkvæðagreiðslu utan
   kjörfundar. Kjörgögn þessi skulu jafnan vera fyrir hendi hjá þeim er
   annast atkvæðagreiðslu utan kjörfundar.
        Kjörstjórar skulu varðveita kjörgögnin á öruggum stað.]^1)

   ^1)[31]L. 10/1991, 19. gr.

                                    45. gr.
        [Kjörgögn til atkvæðagreiðslu utan kjörfundar eru: kjörseðill,
   kjörseðilsumslag, fylgibréf og sendiumslag.
        Á kjörseðli og kjörseðilsumslagi skal prentað að um sé að ræða
   kjörseðil og kjörseðilsumslag. Fylgibréf og sendiumslag skulu þannig gerð
   að á þau megi auðveldlega rita þær upplýsingar sem mælt er fyrir um í
   lögunum.
        Dómsmálaráðuneytið kveður nánar á um gerð kjörgagna þessara.]^1)

   ^1)[32]L. 10/1991, 20. gr.

                                    46. gr.
         ^1)

   ^1)[33]L. 10/1991, 21. gr.

                                    47. gr.
        Skipstjórar þeir, sem eru kjörstjórar við atkvæðagreiðslu utan
   kjörfunda samkvæmt 13. gr., skulu gæta þess, að til séu í skipinu fyrir
   hverjar alþingiskosningar nægar birgðir kjörgagna til
   utankjörfundaratkvæðagreiðslu.
        Í híbýlum skipshafnarinnar í skipinu skal vera að minnsta kosti 1
   eintak af bók þeirri er í 61. gr. getur.
        Enn fremur er skylda skipstjóra á íslenskum skipum, þá er
   fyrirskipaðar eru almennar alþingiskosningar eða uppkosningar, að láta
   skipshöfnina vita um kjördaginn, jafnskjótt og þeir vita um kosninguna.

                                    48. gr.
        Þá er skipstjóri veitir viðtöku utankjörfundarkjörgögnum, skal
   hlutaðeigandi sýslumaður ^1) taka af honum drengskaparyfirlýsingu um, að
   kosning í skipi hans skuli fara fram samkvæmt fyrirmælum þessara laga og
   að engir aðrir greiði þar atkvæði en lögskráðir skipverjar.

   ^1)[34]L. 92/1991, 97. gr.

                                    49. gr.
        Dómsmálaráðuneytið lætur í tæka tíð yfirkjörstjórnum í té eyðublöð
   undir kjörseðla þá, sem notaðir verða við atkvæðagreiðslu á kjörfundi.

                                    50. gr.
        Kjörseðlar til atkvæðagreiðslu á kjörfundi skulu vera úr haldgóðum
   pappír, sem prent eða skrift sést ekki í gegnum. Skipta skal um lit
   kjörseðla við hverjar alþingiskosningar.

                                    51. gr.
        Eyðublað undir kjörseðil til atkvæðagreiðslu á kjörfundi skal gera
   þannig, að hægt sé að prenta listana á það, hvern við annars hlið, og skal
   ætla um 6 cm breidd hverjum lista, en lengd skal miðuð við fulla löglega
   tölu frambjóðenda.

                                    52. gr.
        Þegar yfirkjörstjórn hefur fengið framboðslista kjördæmisins
   endursenda frá landskjörstjórn samkvæmt 3. mgr. 42. gr. skal hún láta
   fullgera kjörseðla þá sem notaðir verða á kjörfundi ef kosning á að fara
   fram í kjördæminu. Við almennar kosningar, svo og uppkosningar í sambandi
   við þær, fellur kosning ekki niður þó að einungis einn listi sé í kjöri.

                                    53. gr.
        Kjörseðla, sem notaðir verða á kjörfundi, skal fullgera á þennan
   hátt:

           Prenta skal listana á eyðublaðið, hvern við annars hlið, í röð
           eftir bókstöfum þeirra. Niður undan bókstaf hvers lista, sem skal
           vera stór og greinilegur og standa yfir miðjum listanum, skulu
           vera nöfn frambjóðenda listans í réttri röð ásamt stöðu og
           heimili, ef nauðsyn þykir til auðkenningar. Listarnir skulu
           aðgreindir með feitum langstrikum, og skal að minnsta kosti ^1/[2]
           cm breitt bil vera fyrir framan nöfnin á hverjum lista.

        Þess skal getið um hvern lista fyrir hvaða stjórnmálasamtök hann er í
   kjöri á þann hátt að prenta með skýru letri neðan við listabókstafinn en
   ofan við nöfnin á listanum: Listi .... (nafn stjórnmálasamtakanna).

                                    54. gr.
        Kjörseðlana skal brjóta saman þannig, að óprentaða hliðin snúi út.
        Ekki skal fullgera fleiri seðla en þá, sem sendir eru
   undirkjörstjórnum, og skal yfirkjörstjórn varast að láta óviðkomandi sjá
   seðlana, áður en hún sendir þá frá sér.

                                    55. gr.
        Kjörseðlar skulu fullgerðir eigi síðar en 7 dögum fyrir kjördag og
   skal yfirkjörstjórnin, eins fljótt og verða má, afhenda til flutnings á
   næstu póststöð sem ábyrgðarsendingu þá seðla sem senda skal
   undirkjörstjórn hverri, nema nauðsynlegt sé að senda hraðboða með þá, en
   undirkjörstjórn hverri skal senda jafnmarga seðla sem kjósendur eru á
   kjörskrá í hennar kjördeild og minnst 10% fram yfir.
        Seðlarnir skulu sendir í vönduðum umbúðum, er yfirkjörstjórn
   innsiglar með embættisinnsigli sínu svo vandlega, að eigi sé auðið að opna
   umbúðirnar og ná út seðlum án þess að brjóta innsiglið.
        Seðlum, sem eigi eru afgreiddir til undirkjörstjórnar, gerir
   yfirkjörstjórn grein fyrir, þegar atkvæði eru talin.

                                    56. gr.
        Jafnframt og yfirkjörstjórn sendir undirkjörstjórnum kjörseðla, skal
   hún láta hverri sendingu fylgja sterk umslög með áprentaðri utanáskrift
   til yfirkjörstjórnarinnar. Hverri undirkjörstjórn skulu fengin 6 umslög,
   og skal á neðra framhorn vera prentað á tvö þeirra: Ónýtir seðlar, á tvö
   Ágreiningsseðlar og á tvö Afgangsseðlar.
        Umslög þessi skulu vera svo stór, að allir seðlar af hverri þessari
   tegund komist í eitt umslag, en hin umslögin séu til vara. Auk þess skal
   yfirkjörstjórnin láta fylgja stórt og sterkt umslag með áprentaðri
   utanáskrift sinni og á efra framhorni nafn kjördeildarinnar, og skal í það
   umslag leggja hin umslögin. Yfirkjörstjórn skal jafnframt senda hverri
   undirkjörstjórn löggilta kjörbók til afnota við kosninguna, ef hún hefur
   hana ekki fyrir, og skýrslu um, hver þingmannaefni hafi boðið sig fram.

                                   IX. kafli.
                                   Kjördagur.
                                    57. gr.
        [Almennar reglulegar alþingiskosningar skulu fara fram eigi síðar en
   við lok kjörtímabils. Upphaf og lok kjörtímabils miðast við sama vikudag í
   mánuði, talið frá mánaðamótum, þó að einstöku kosningar hafi ekki farið
   fram á þeim degi.
        Kjörtímabilið er fjögur ár.]^1)

   ^1)[35]L. 9/1995, 16. gr.

                                   X. kafli.
                Kjörstaðir. Atkvæðakassar. Handbók kosningalaga.
                                    58. gr.
        Kjörstað í hverri kjördeild ákveða hreppsnefndir eða bæjarstjórnir.
        Sé þingstaður innan kjördeildar, skal hann að jafnaði vera
   kjörstaður.
        Hreppsnefnd er heimilt, að fengnu samþykki yfirkjörstjórnar, að hafa
   kjörstað utan hreppsfélagsins.
        Kjörstað skal auglýsa almenningi á undan kjörfundi með nægum
   fyrirvara, nema hann sé öllum kjósendum innan kjördeildar nægilega kunnur.

                                    59. gr.
        Þar, sem kosning fer fram, skal vera herbergi áfast
   kjörfundarstofunni og svo um búið, að ekki verði í það gengið né séð utan
   frá, og er herbergið kjörklefi. Sé eigi á slíku völ, má í þess stað tjalda
   fyrir eitt hornið í kjörfundarstofunni, svo að ekki sjáist þangað inn.
        Tjald skal festa fyrir glugga, er vera kynnu á kjörklefanum, svo að
   ekki verði inn þangað séð að utan, og skal tjaldið ná svo langt út fyrir
   gluggann, að ekki sé auðið að stinga kjörseðli út að glugganum, svo að
   hann sjáist að utan. Tjald þetta skal á hæfilega mörgum stöðum fest niður
   á jöðrum með innsigli undirkjörstjórnar.
        Kjörklefar mega vera fleiri en einn. Í hverjum kjörklefa skal vera
   lítið borð, sem skrifa má við.

                                    60. gr.
        [Sýslumenn og hreppstjórar varðveita atkvæðakassana og poka sem þeim
   fylgja milli kosninga og sjá]^1) um, að þeir séu til taks í tæka tíð þar,
   sem þarf að nota þá við kosningar. Skulu kassarnir allir vera með sömu
   gerð, eigi minni en 31,5 cm að lengd, 21 cm að breidd og 15,7 cm á hæð,
   með loki á hjörum og góðri læsingu fyrir. Langs eftir miðju lokinu skal
   vera rifa, er sé 15,7 cm löng að minnsta kosti en 6,5 mm víð að ofan, en
   víðari að neðan. Kössunum skulu fylgja sterkir strigapokar, saumlausir,
   hæfilega stórir til að hafa utan um kassana. Dómsmálaráðuneytið lætur í té
   atkvæðakassa og poka.
        Yfirkjörstjórn ber ábyrgð á, að jafnan séu til nægir atkvæðakassar
   með pokum til afnota í kjördæminu.

   ^1)[36]L. 9/1995, 17. gr.

                                    61. gr.
        Dómsmálaráðuneytið lætur hverri kjördeild í té tvö eintök af lögum
   þessum, sem það lætur gefa út ásamt stjórnarskránni í handhægri útgáfu með
   skýringum og leiðbeiningum, ef þurfa þykir.
        Formenn undirkjörstjórna geyma eintök þessi, og skulu þau jafnan vera
   við höndina á kjörstað, meðan kjörfundur stendur yfir.

                                   XI. kafli.
                        Atkvæðagreiðsla utan kjörfundar.
                                    62. gr.
        Kjósandi, sem gerir ráð fyrir því að hann geti ekki vegna fjarveru
   eða af öðrum ástæðum sótt kjörfund á kjördegi á þeim stað þar sem hann er
   á kjörskrá, hefur heimild til að greiða atkvæði utan kjörfundar eftir þeim
   reglum sem settar eru í lögum þessum.

                                    63. gr.
        Atkvæðagreiðsla utan kjörfundar er því aðeins gild, að notuð séu hin
   fyrirskipuðu [kjörgögn]^1) og að kosning fari fram:

   a.
           í skrifstofu sýslumanns ,^2)
   b.
           í skrifstofu eða á heimili hreppstjóra,
   c.
           um borð í íslensku skipi, þar sem skipstjóri hefur fengið afhent
           kjörgögn samkvæmt 48. gr., enda sé þá kjósandinn skrásettur á
           skipinu,
   d.
           í skrifstofu sendiráðs, fastanefndar eða sendiræðisskrifstofu, svo
           og í skrifstofu kjörræðismanns, sem er kjörstjóri samkvæmt 13. gr.

        [Kjörstjóra innan lands er heimilt að láta kosningu fara fram á
   sjúkrahúsi, dvalarheimili aldraðra og stofnun fyrir fatlaða, enda sé
   kjósandi til meðferðar á hlutaðeigandi stofnun eða vistmaður þar. Með sama
   hætti fer um fangelsi og vistmenn þar.
        Kjörstjóri innan lands getur enn fremur heimilað kjósanda, sem ekki
   getur sótt kjörfund á kjördegi vegna sjúkdóms, fötlunar eða barnsburðar,
   að greiða atkvæði í heimahúsi. Slík ósk skal vera skrifleg og studd
   læknisvottorði og skal hafa borist hlutaðeigandi kjörstjóra eigi síðar en
   kl. 12 á hádegi þann dag þegar ein vika er til kjördags. Kjörstjóri getur
   í sinn stað tilnefnt sem utankjörfundarkjörstjóra tvo trúnaðarmenn til að
   sjá um framkvæmd atkvæðagreiðslunnar hjá kjósanda.
        Kjörstjóri innan lands auglýsir hvenær atkvæðagreiðsla getur farið
   fram og á þann hátt á hverjum stað sem venja er þar að birta opinberar
   auglýsingar. Atkvæðagreiðsla skv. 2. mgr. skal fara fram á þeim tíma sem
   kjörstjóri ákveður, að höfðu samráði við stjórn stofnunar.
   Utanríkisráðuneytið auglýsir hvenær atkvæðagreiðsla getur farið fram hjá
   kjörræðismönnum sem eru kjörstjórar skv. 13. gr.
        Dómsmálaráðuneytið setur nánari reglur^3) um framkvæmd
   atkvæðagreiðslu skv. 2. og 3. mgr. Slík atkvæðagreiðsla má þó ekki fara
   fram fyrr en þremur vikum fyrir kjördag. Tilkynna skal umboðsmönnum lista,
   sbr. 33. gr., um það hvenær atkvæðagreiðsla skv. 2. mgr. fer fram.]^1)

   ^1)[37]L. 10/1991, 22. gr.^2)[38]L. 92/1991, 97. gr.^3)Leiðbeiningar
   120/1991.

                                    64. gr.
        Kosningu utan kjörfundar skal hefja svo fljótt sem kostur er eftir að
   kjördagur hefur verið auglýstur, þó eigi fyrr en átta vikum fyrir kjördag.
   Eftir þann tíma og til kjördags á kjósandi rétt á að greiða atkvæði utan
   kjörfundar. Atkvæðið telst greitt þann dag sem fylgibréfið er dagsett.
         ^1)

   ^1)[39]L. 10/1991, 23. gr.

                                    65. gr.
        Kosning utan kjörfundar fer svo fram að kjósandi stimplar eða ritar á
   kjörseðilinn bókstaf þess lista, sem hann vill kjósa, og má hann geta
   þess, hvernig hann vill hafa röðina á listanum.

                                    66. gr.
        [Kjósandi, sem greiða vill atkvæði utan kjörfundar, skal gera
   kjörstjóra grein fyrir sér með því að framvísa nafnskírteini eða á annan
   fullnægjandi hátt. Kjörstjóri skal færa á sérstaka skrá nafn kjósanda,
   heimilisfang og kennitölu og hvern dag kosningaathöfnin fór fram.
        Að þessu loknu fær kjósandi afhent kjörgögn. Skal hann síðan
   aðstoðarlaust, í einrúmi og án þess að nokkur maður sjái, rita atkvæði
   sitt á kjörseðilinn á þann hátt er að framan greinir og setja atkvæðið í
   kjörseðilsumslagið. Því næst áritar og undirritar kjósandi fylgibréfið í
   viðurvist kjörstjóra sem vottar atkvæðagreiðsluna. Að því loknu leggur
   kjósandi kjörseðilsumslagið ásamt fylgibréfinu í sendiumslagið og lokar
   því vandlega. Umslagið skal síðan áritað til hreppstjórans í þeim hreppi
   eða [sýslumannsins í þeim kaupstað]^1) eða kjörstjórnarinnar í þeirri
   kjördeild þar sem kjósandinn telur sig standa á kjörskrá. Á sendiumslagið
   skal og rita nafn kjósanda, kennitölu og lögheimili.
        Ef kjósandi skýrir kjörstjóra svo frá að hann sé eigi fær um að árita
   kjörseðilinn á fyrirskipaðan hátt eða árita og undirrita fylgibréfið sakir
   sjónleysis eða þess að honum sé höndin ónothæf skal kjörstjóri veita honum
   aðstoð til þess í einrúmi, enda er hann bundinn þagnarheiti um að segja
   ekki frá því sem þeim fer þar á milli. Um aðstoðina skal geta á skrá skv.
   1. mgr. og á fylgibréfinu, að tilgreindum ástæðum. Aðstoð við að árita
   kjörseðil skal því aðeins veitt að kjósandi geti sjálfur skýrt þeim er
   aðstoðina veitir ótvírætt frá því hvernig hann vill greiða atkvæði sitt.
   Óheimilt er að bjóða þeim aðstoð er þannig þarfnast hjálpar.
        Nú vill skipstjóri sjálfur greiða atkvæði utan kjörfundar og getur
   ekki náð til annars kjörstjóra og skal þá atkvæðagreiðsla hans vottuð af
   þeim er í hans stað gengur á skipinu er hans missir við.]^2)

   ^1)[40]L. 92/1991, 97. gr.^2)[41]L. 10/1991, 24. gr.

                                    67. gr.
        Umboðsmenn framboðslista skulu hafa aðgang að skrám þeim sem um getur
   í 1. mgr. 66. gr. Þeir skulu og hafa aðgang að skránni um aðsend atkvæði,
   sbr. 1. mgr. 71. gr.

                                    68. gr.
         ^1)

   ^1)[42]L. 10/1991, 25. gr.

                                    69. gr.
        Nú ónýtist kjörseðill hjá kjósanda, og má hann fá annan kjörseðil í
   stað hins.
         ^1)

   ^1)[43]L. 10/1991, 26. gr.

                                    70. gr.
        Kjósandi annast sjálfur og kostar sendingu atkvæðisbréfs síns.
   Kjörstjóra er þó skylt, ef kjósandi óskar þess, að koma bréfinu í póst.

                                    71. gr.
        Hreppstjórar og [sýslumenn]^1) innfæra á sérstaka skrá atkvæðabréf
   þau, er þeir veita móttöku, í áframhaldandi töluröð. Skal þess getið við
   hvert bréf, frá hvaða kjósanda það sé, hvenær og af hverjum það hafi verið
   afhent og hversu það er tölusett. Skulu bréf þessi varðveitt í venjulegum
   atkvæðakassa, innsigluðum af kjörstjóra ásamt undirkjörstjórn, og er
   umboðsmönnum lista heimilt að setja á hann innsigli sín.
        Þeir kjósendur, sem greiða atkvæði hjá hreppstjóra eða
   [sýslumanni]^1) í þeim hreppi eða kaupstað, þar sem þeir standa á
   kjörskrá, og skilja þar eftir bréf með atkvæði sínu, skulu sjálfir láta
   bréfin í atkvæðakassann.
        Skrá þessa ásamt kassanum með bréfunum sendir hreppstjóri eða
   [sýslumaður]^1) síðan hlutaðeigandi undirkjörstjórn svo tímanlega, að hún
   sé komin henni í hendur, áður en kjörfundur er settur.
        Þau bréf, er koma þar á eftir til kjörstjórnarinnar, en þó áður en
   atkvæðagreiðslu er lokið, skulu tölusett með áframhaldandi töluröð, án
   þess þó að innfærast á skrána, og skal tölu þeirra getið í kjörbókinni.
        Nægjanlegt er að koma bréfi með utankjörfundaratkvæði í einhverja
   kjördeild þess kjördæmis, þar sem hlutaðeigandi kjósandi er á kjörskrá, en
   þegar svo stendur á, að bréfi er komið í aðra kjördeild en þá, þar sem
   hlutaðeigandi kjósanda hefur borið að kjósa, skal undirkjörstjórn geta
   þess sérstaklega í kjörbókinni og senda slík bréf aðskilin til
   yfirkjörstjórnar.

   ^1)[44]L. 9/1995, 18. gr.

                                    72. gr.
        Kjósandi getur jafnan krafist þess af hverjum þeim, er varðveitir
   bréf með atkvæði hans, sé það ekki varðveitt í innsigluðum atkvæðakassa,
   að hann afhendi sér það, allt þar til atkvæðið hefur verið tekið gilt af
   undirkjörstjórn.

                                  XII. kafli.
                          Atkvæðagreiðsla á kjörfundi.
                                    73. gr.
        Kjörfund skal setja á kjörstað eigi síðar en kl. 12 á hádegi, en í
   kaupstöðum kl. 10 árdegis. Yfirkjörstjórn í kaupstöðum getur þó ákveðið,
   að kjörfundur skuli hefjast kl. 9 árdegis. Fullskipuð kjörstjórn skal
   viðstödd, er kjörfundur er settur. Sé hún ekki öll viðstödd, taka varamenn
   sæti, en séu þeir eigi heldur viðstaddir, kveður sá eða þeir, sem við eru
   úr kjörstjórninni, valinkunnan mann eða menn af kjósendum til að taka sæti
   í kjörstjórninni, og halda þeir sæti sínu, uns hinir koma.
        [Sé kjörfundur settur fyrr en kl. 12 á hádegi skal það auglýst með
   þeim fyrirvara og á þann hátt á hverjum stað sem venja er þar að birta
   opinberar auglýsingar.]^1)

   ^1)[45]L. 10/1991, 27. gr.

                                    74. gr.
        Á meðan á kosningarathöfninni stendur, má aldrei nema einn úr
   kjörstjórn ganga út í senn, og felur hann öðrum úr kjörstjórninni verk
   sitt á meðan.

                                    75. gr.
        Kjörstjórnin skal sitja við borð í kjörfundarstofunni. Auk
   umboðsmanna lista (sbr. 33. gr.) má enginn vera inni í kjörfundarstofunni,
   nema þeir kjósendur, einn á hvern kjörklefa, sem eru að greiða atkvæði.
        Athöfnin byrjar með því, að oddviti kjörstjórnar leggur fram
   seðlaböggul þann, sem hann hefur fengið frá yfirkjörstjórn, og skulu
   allir, sem við eru, gæta þess vel, hvort innsiglin eru heil eða böggullinn
   ber þess merki, að hann hafi verið opnaður. Skal þess getið í kjörbókinni
   og riti kjörstjórn og umboðsmenn undir. Því næst opnar oddviti böggulinn
   og telur seðlana, en meðkjörstjórar og umboðsmenn telja líka. Skal þess
   gætt, hvort tala seðlanna kemur heim við tölu þá, sem tilgreind er í bréfi
   því, sem yfirkjörstjórn skal láta fylgja hverjum seðlaböggli. Þess skal
   getið í kjörbókinni, og riti kjörstjórn og umboðsmenn þar undir.

                                    76. gr.
        Nú hefur kjörstjórn borist atkvæðakassi með atkvæðum greiddum utan
   kjörfundar, og skal þá athuga á sama hátt og að framan segir, hvort
   innsigli kassans séu heil og ósködduð. Oddviti opnar síðan kassann, og
   telur kjörstjórnin bréfin og ber þau saman við skrána, sem fylgir (sbr.
   71. gr.). Skal kjörstjórnin þá þegar bera bréfin saman við kjörskrá en
   leggur þau að öðru leyti til hliðar og varðveitir þau meðan
   atkvæðagreiðsla fer fram, ásamt þeim atkvæðum greiddum utan kjörfundar er
   henni kunna að hafa borist eða berast meðan á atkvæðagreiðslunni stendur.
   Ef kjósandi er ekki á kjörskrá í kjördeildinni (sveitarfélaginu) skal
   kjörstjórnin kanna hvar kjósandi er á kjörskrá og ef unnt er koma
   kjörbréfi í rétta kjördeild en ella fer um bréfið eins og segir í 5. mgr.
   71. gr.

                                    77. gr.
        Kjörstjórn athugar, hverjir kjósendur, sem standa á kjörskrá, hafa
   afsalað sér rétti til að greiða atkvæði í kjördeildinni í því skyni að
   greiða atkvæði í annarri kjördeild (sbr. 82. gr.), og gerir athugasemd um
   það við nöfn hlutaðeigenda á kjörskránni og þeim afritum af henni, sem
   notuð eru við atkvæðagreiðsluna.

                                    78. gr.
        Í kjörfundarstofu svo og annars staðar á kjörstað skal á áberandi
   stað festa upp kosningaleiðbeiningar, er dómsmálaráðuneytið gefur út í því
   skyni.

                                    79. gr.
        Dómsmálaráðuneytið sendir yfirkjörstjórnum í tæka tíð nægilega mörg
   eintök leiðbeininga þeirra, er getur í 78. gr., en yfirkjörstjórnir senda
   þær aftur undirkjörstjórnum.

                                    80. gr.
        Kjörstjórn skal, áður en atkvæðagreiðsla hefst, skipa til dyravörslu
   1 mann eða fleiri, sem skiptast á.
        Nú segir kjörstjórn dyraverði til, að atkvæðagreiðsla hefjist, og
   skal dyravörður þá hleypa inn kjósendum, og eigi fleirum í senn en
   kjörklefar eru margir.
        Sé ágreiningur um, í hverri röð kjósendur komist að, skal röðin á
   kjörskrá ráða, þannig að dyravörður hleypir þeim fyrr inn, sem framar
   stendur á kjörskrá af þeim, sem gefa sig fram.

                                    81. gr.
        [Er kjósandi kemur inn í kjörfundarstofuna gerir hann kjörstjórn
   grein fyrir sér með því að framvísa nafnskírteini eða á annan fullnægjandi
   hátt. Ef hann þannig á rétt á að greiða atkvæði samkvæmt kjörskránni
   afhendir oddviti honum einn kjörseðil.]^1)

   ^1)[46]L. 10/1991, 28. gr.

                                    82. gr.
        Engum manni, sem á kjörskrá stendur, má kjörstjórnin meina að greiða
   atkvæði, nema hann samkvæmt athugasemd við nafn hans hafi annaðhvort ekki
   fengið atkvæðisrétt á kjördegi eða þá að hann hefur afsalað sér
   atkvæðisrétti í þeirri kjördeild og greitt atkvæði annars staðar.
        Engum manni, sem ekki stendur á kjörskrá, má kjörstjórn leyfa að
   greiða atkvæði, nema hann sanni með vottorði, að nafn hans standi á
   kjörskrá í annarri kjördeild innan sama kjördæmis og hafi afsalað sér þar
   kosningarrétti og sé vottorðið gefið af undirkjörstjórn þeirrar
   kjördeildar. Undirkjörstjórn eða oddviti undirkjörstjórnar fyrir hennar
   hönd, sem gefur slíkt vottorð, færir það til bókar í kjörbók
   undirkjörstjórnar, og fylgja skal það í frumriti til yfirkjörstjórnar
   kjörbók þeirrar kjördeildar, þar sem það er lagt fram og notað, enda
   einnig getið um það í kjörbókinni og nafn og heimili kjósanda tilgreint.
   Vottorð er einnig gilt, sé það undirritað af hreppsnefnd í þeim hreppi,
   þar sem kjósandi er á kjörskrá, eða oddvita fyrir hennar hönd. Ber oddvita
   að tilkynna undirkjörstjórn kjördeildar fyrir kjördag, hvaða kjósendum í
   kjördeildinni hreppsnefnd hafi gefið vottorð.

                                    83. gr.
        Þá er kjósandi hefur tekið við kjörseðlinum, sem oddviti afhendir
   honum, fer kjósandi með hann inn í kjörklefann og að borði því, er þar
   stendur. Á borðinu skulu vera ekki færri en 2 venjuleg dökk ritblý, er
   kjörstjórn lætur í té og sér um, að jafnan séu nægilega vel ydd.
        Þar skal einnig vera spjald jafnstórt kjörseðli með upphleyptum
   listabókstöfum og blindraletri, með glugga framan við hvern staf og vasa á
   bakhlið þannig að blindir geti gegnum gluggann sett kross framan við þann
   lista, er þeir gefa atkvæði sitt, og á þann hátt kosið í einrúmi og án
   aðstoðar.

                                    84. gr.
        Kjósandi greiðir atkvæði á þann hátt, að hann markar með ritblýi
   kross á kjörseðilinn fyrir framan bókstaf þess lista, sem hann vill kjósa
   af þeim, sem í kjöri eru.
        Vilji kjósandi breyta nafnaröð á lista þeim, er hann kýs, setur hann
   tölustafinn 1 fyrir framan það nafn, er hann vill hafa efst, töluna 2
   fyrir framan það nafn, sem hann vill hafa annað í röðinni, töluna 3 fyrir
   framan það nafn, sem hann vill hafa það þriðja o.s.frv., að svo miklu
   leyti sem hann vill breyta til.
        Ef kjósandi vill hafna frambjóðanda á þeim lista sem hann kýs strikar
   hann yfir nafn hans.

                                    85. gr.
        Kjósandi gætir þess, hvernig sem hann kýs, að gera engin merki á
   kjörseðilinn fram yfir það, sem segir í lögum þessum.

                                    86. gr.
        Kjósandi má ekki hagga neitt við listum, sem hann kýs ekki, hvorki
   strika yfir nöfn á þeim né breyta á þeim nafnaröð.

                                    87. gr.
        Þegar kjósandi hefur gengið frá seðlinum inni í kjörklefanum samkvæmt
   framansögðu, brýtur hann seðilinn í sama brot, er hann var í, þegar hann
   tók við honum, svo að letrið snúi inn, gengur út úr klefanum og að
   kjörborðinu, stingur sjálfur seðlinum í atkvæðakassann gegnum rifuna á
   lokinu og gætir þess, að enginn sjái, hvað á seðlinum er. Þess gætir hann
   engu síður, jafnvel þótt hann skili auðum seðli.

                                    88. gr.
        Ef kjósandi skýrir kjörstjórn frá því, að hann sé eigi fær um að
   kjósa á fyrirskipaðan hátt sakir sjónleysis eða þess, að honum sé hönd
   ónothæf, skal sá úr kjörstjórninni, er kjósandi nefnir til, veita honum
   aðstoð til þess í kjörklefanum, enda er sá, sem aðstoðina veitir, bundinn
   þagnarheiti um að segja ekki frá því, sem þeim fer þar á milli. Um
   aðstoðina skal bóka í kjörbókina, að tilgreindum ástæðum.
   Kjörstjórnarmanni er með öllu óheimilt að bjóða þeim aðstoð sína, er
   þarfnast hjálpar samkvæmt grein þessari.

                                    89. gr.
        Oddviti kjörstjórnar skal hafa fyrir sér frumrit kjörskrárinnar, en
   meðkjörstjórar hvor sitt eftirrit. Meðkjörstjórar gera merki við nafn
   hvers kjósanda, um leið og hann hefur neytt kosningarréttar síns.

                                    90. gr.
        Áður en fyrsti kjósandi lætur seðil í kassann, skal kjörstjórnin og
   umboðsmenn gæta þess, að kassinn sé tómur, og síðan læsa honum.

                                    91. gr.
        Láti kjósandi sjá, hvað á seðli hans er, er seðillinn ónýtur, og má
   ekki leggja hann í atkvæðakassann. Ef kjósanda verður þetta á eða ef hann
   setur skakkt kjörmerki á seðil eða seðill krotast hjá honum af vangá, á
   hann rétt á að fá nýjan kjörseðil. Skal hann þá afhenda kjörstjórninni
   hinn fyrri seðil.
        Þá er kjósandi hefur látið seðilinn í atkvæðakassann, víkur hann út
   úr kjörfundarstofunni.

                                    92. gr.
        Kjósandi, sem greitt hefur atkvæði utan kjörfundar vegna ráðgerðra
   forfalla sem síðan reynast ekki fyrir hendi á kjördegi, getur greitt
   atkvæði á kjörfundi og kemur utankjörfundarseðill hans þá ekki til greina
   við kosninguna.

                                    93. gr.
        Atkvæðagreiðslu má ekki slíta fyrr en 8 klukkustundir eru liðnar, frá
   því að kjörfundur hófst, og ekki fyrr en hálf klukkustund er liðin, frá
   því að kjósandi gaf sig síðast fram. Atkvæðagreiðslu má þó slíta, er
   allir, sem á kjörskrá standa, hafa greitt atkvæði, og eftir 5
   klukkustundir, ef öll kjörstjórnin og umboðsmenn eru sammála um það, enda
   sé þá hálf klukkustund liðin frá því kjósandi gaf sig síðast fram.
        Kjörfundi skal þó eigi slíta síðar en [kl. 22 á kjördag].^1) Þeir
   kjósendur, sem hafa gefið sig fram fyrir þann tíma, eiga þó rétt á að
   greiða atkvæði.

   ^1)[47]L. 10/1991, 29. gr.

                                    94. gr.
         ^1)

   ^1)[48]L. 10/1991, 30. gr.

                                    95. gr.
        Að atkvæðagreiðslu lokinni opnar oddviti umslög þeirra bréfa, sem
   kjörstjórninni hafa borist með utankjörfundaratkvæðaseðlum og ekki hafa
   verið aftur heimt.
        Kjörstjórn og umboðsmenn lista athuga fylgibréfin ^1) og rannsaka,
   hvort sá, sem bréfið er frá stendur á kjörskrá, og ef svo er, hvort hann
   hefur greitt atkvæði á kjörfundi. Ef svo reynist, að sá, sem bréfið er
   frá, standi á kjörskrá og eigi rétt á að greiða atkvæði og hafi ekki
   greitt atkvæði á kjörfundi, setja meðkjörstjórar merki við nafn kjósandans
   á eftirritin af kjörskránni.
         ^1)

   ^1)[49]L. 10/1991, 31. gr.

                                    96. gr.
        [Komi það í ljós að sá er sent hefur utankjörfundaratkvæði standi
   ekki á kjörskrá, sé búinn að greiða atkvæði, hafi afsalað sér
   atkvæðisrétti í þeirri kjördeild, sbr. 82. gr., eða hafi dáið á undan
   kjördegi leggur kjörstjórnin kjörseðilsumslagið ásamt fylgibréfinu aftur í
   sendiumslagið og kemur það þá ekki frekar til greina við kosninguna. Eins
   skal fara að ef í sendiumslaginu er eitthvað annað en eitt fylgibréf ásamt
   kjörseðilsumslagi eða ef sjáanlegt er að ekki hafi verið notuð hin
   fyrirskipuðu kjörgögn er dómsmálaráðuneytið hefur látið gera eða ekki
   hefur verið farið eftir reglum þeim við atkvæðagreiðsluna sem settar eru í
   þessum lögum.
        Nú berast fleiri en eitt atkvæði greidd utan kjörfundar frá hinum
   sama kjósanda og skal þá aðeins hið síðastgreidda atkvæði koma til
   greina.]^1)

   ^1)[50]L. 10/1991, 32. gr.

                                    97. gr.
        Nú verður ágreiningur innan kjörstjórnar eða milli kjörstjórnar og
   umboðsmanns lista um það, hvort utankjörfundaratkvæði sé gilt eða ógilt,
   og skal þá bóka nákvæmlega í kjörbókina, í hverju ágreiningurinn er
   fólginn, og [leggja kjörseðilsumslagið óopnað ásamt fylgibréfi aftur í
   sendiumslagið]^1) og senda það til úrskurðar yfirkjörstjórnar.

   ^1)[51]L. 10/1991, 33. gr.

                                    98. gr.
        [Þau kjörseðilsumslög, sem enginn ágreiningur er um að gild séu,
   lætur kjörstjórn óopnuð í atkvæðakassann.]^1)

   ^1)[52]L. 10/1991, 34. gr.

                                    99. gr.
        Umboðsmenn lista eiga rétt á að gæta þess, að kjörstjórn og kjósendur
   hegði sér lögum samkvæmt við kosningarathöfnina, og má hver þeirra átelja
   við kjörstjórnina það, er honum þykir áfátt.
        Nú þykir umboðsmanni eitthvað ólöglegt við kosningarathöfnina og fær
   það ekki leiðrétt, og á hann þá rétt á að fá ágreiningsálitið bókað þegar
   í stað í kjörbókina, og sker Alþingi úr því síðar, hver áhrif það skuli
   hafa á kosninguna.
        Neiti kjörstjórn að bóka eitthvað fyrir umboðsmann áhrærandi
   kosningargerðina, á hann rétt á að bóka það sjálfur, og riti hann nafn
   sitt undir.

                                    100. gr.
        Þá er atkvæðagreiðslu er slitið og [kjörseðilsumslög þau, er gild
   hafa verið tekin, hafa verið látin]^1) í atkvæðakassann, skal oddviti
   jafnskjótt ganga frá í umslagi sér öllum þeim seðlum, sem ónýttir hafa
   verið (sbr. 69. og 91. gr.), í öðru umslagi öllum þeim
   utankjörfundaratkvæðum, sem ágreiningur er um (sbr. 97. gr.), og í hinu
   þriðja öllum þeim seðlum, sem afgangs eru ónotaðir. Þegar umslögunum hefur
   verið lokað, skal ganga frá þeim öllum þremur ásamt lyklinum að
   atkvæðakassanum í aðalumslaginu og loka því. Til þess skal nota umslög
   þau, sem yfirkjörstjórn hefur sent í þessu skyni. Því næst skal oddviti,
   er bókun er lokið og kjörbókin hefur verið undirrituð af kjörstjórninni og
   umboðsmönnum lista, ef viðstaddir eru, ganga frá öllu saman, atkvæðakassa,
   aðalumslagi og kjörbók eða afriti úr kjörbók, sem undirritað er af
   kjörstjórninni og umboðsmönnum lista, ef þeir hafa verið viðstaddir, í
   strigapoka þeim, er atkvæðakassanum fylgir, binda vandlega fyrir með snæri
   eða sterku seglgarni, sem ekki eru hnútar á, og setja innsigli
   kjörstjórnarinnar á fyrirbandið sem næst hnútnum. Umboðsmenn eiga rétt á
   að setja innsigli sín á enda fyrirbandsins. Pokann skal merkja til
   yfirkjörstjórnar og senda henni þegar í stað í pósti, ef ferð fellur þá
   þegar, en annars með áreiðanlegum sendimanni. Skal yfirkjörstjórn gefa
   viðurkenningu fyrir móttöku.
        Eftir að kjörstjórn hefur gengið frá kjörgögnum samkvæmt fyrirmælum
   þessarar greinar, mega hin innsigluðu kjörgögn og innsigli kjörstjórnar
   eigi vera í vörslu sama manns.

   ^1)[53]L. 10/1991, 35. gr.

                                    101. gr.
        Ef yfirkjörstjórn er viðstödd á kjörstað og talning atkvæða fer fram
   samstundis, má undirkjörstjórn afhenda yfirkjörstjórn atkvæðakassann
   óinnsiglaðan, að viðstöddum umboðsmönnum lista.
        Um leið og kosningu er lokið og kjörstjórn hefur unnið nauðsynlegar
   skýrslur úr kjörskránni, sendir hún kjörskráreintök þau, sem notuð voru
   við kosninguna, í innsigluðum umbúðum til yfirkjörstjórnar. Að lokinni
   atkvæðatalningu býr yfirkjörstjórn um kjörskrárnar í innsigluðum umbúðum
   og sendir þær dómsmálaráðuneytinu, sem geymir kjörskrárnar í tvö ár, en að
   því búnu skal brenna þær.

                                  XIII. kafli.
                          Kosningaúrslit í kjördæmum.
                                    102. gr.
        Yfirkjörstjórn skal með nægum fyrirvara á undan kosningum auglýsa
   stund og stað, þá er hún komi saman til að opna atkvæðakassana og telja
   atkvæðin. Undirkjörstjórnum er skylt að sjá um, að þá séu atkvæðakassarnir
   og þau kjörgögn, sem þeim eiga að fylgja, komin í hendur yfirkjörstjórnar,
   nema gild forföll banni. Ætíð skal talning fara fram svo fljótt sem verða
   má, að dómi yfirkjörstjórnar.
        Sé kosningu frestað samkvæmt 120. gr. má talning atkvæða aldrei fara
   fram fyrr en kosningu er hvarvetna lokið.

                                    103. gr.
        Talning atkvæða skal fara fram fyrir opnum dyrum, svo að kjósendum
   gefist kostur á að vera við, eftir því sem húsrúm leyfir.
        Nú eru umboðsmenn lista eigi viðstaddir talningu, og skal
   yfirkjörstjórn þá kveðja valinkunna menn úr sömu stjórnmálasamtökum, ef
   unnt er, til að gæta réttar af hendi listans.

                                    104. gr.
        Í viðurvist þessara manna opnar svo yfirkjörstjórn
   atkvæðasendingarnar úr hverri kjördeild kjördæmisins eftir að þeim hefur
   verið gefinn kostur á að sannfærast um að öll innsigli séu ósködduð. Hafi
   yfirkjörstjórn borist bréf með utankjörfundaratkvæði skv. 5. mgr. 71. gr.
   skal fara með það eins og segir í 95. gr. Jafnótt og hver atkvæðakassi er
   opnaður skal seðlum þeim, sem í honum eru, óskoðuðum hellt í hæfilegt tómt
   ílát með loki yfir, en gæta skal þess að seðlar úr einstökum kjördeildum
   blandist vel saman.
        Kjörseðlar skulu síðan teknir úr ílátinu, að viðstöddum umboðsmönnum
   lista, flokkaðir eftir listabókstöfum sem við er merkt á hverjum seðli og
   taldir undir stjórn yfirkjörstjórnar.
        Heimilt er að hefja flokkun atkvæða og undirbúa talningu þeirra fyrir
   luktum dyrum áður en kjörfundi lýkur.

                                    105. gr.
        Atkvæði skal meta ógilt:

   1.
           Ef kjörseðill er auður.
   2.
           Ef ekki verður séð, við hvern lista er merkt, eða ef ekki verður
           séð með vissu, hvort það, sem stendur á utankjörfundarseðli, getur
           átt við nokkurn af listum, sem í kjöri eru.
   3.
           Ef merkt er við fleiri listabókstafi en einn, eða tölumerkt nöfn á
           fleiri listum en einum eða skrifaður fleiri en einn listabókstafur
           á utankjörfundarseðil.
   4.
           Ef áletrun er á kjörseðli fram yfir það, sem fyrir er mælt, eða
           annarleg merki, sem ætla má, að sett séu af ásettu ráði til að
           gera seðilinn auðkennilegan ^1)
   5.
           Ef kjörseðill er annar en kjörstjórn eða kjörstjóri hefur löglega
           afhent.

   ^1)[54]L. 10/1991, 36. gr.

                                    106. gr.
        Atkvæði skal ekki meta ógilt, þó að gallað sé, ef greinilegt er,
   hvernig það á að falla, nema augljóslega komi í bága við framangreind
   ákvæði. Þannig skal taka gilt atkvæði, þó að ekki sé merkt framan við
   listabókstafinn, en t.d. aftan við hann, þó að kross sé ólögulegur, þó að
   á utankjörfundarseðli orðið listi fylgi listabókstaf að óþörfu, þó að í
   stað listabókstafs standi heiti stjórnmálasamtaka o.s.frv.
        Lista í kjördæmi telst atkvæði, þó að láðst hafi að merkja við
   listabókstaf, ef nafn eða nöfn á honum eru tölusett eða krossað við nafn,
   enda séu ekki aðrir gallar á.

                                    107. gr.
        Utankjörfundaratkvæði, greitt lista fyrir breytingu á honum samkvæmt
   32. gr., skal teljast greitt listanum þannig breyttum.

                                    108. gr.
        Nú kemur yfirkjörstjórn og umboðsmönnum lista saman um, að einhver
   kjörseðill sé ógildur, og skal hann þá ógildan telja. Verði ágreiningur
   meðal kjörstjórnar um gildi kjörseðils, skal afl atkvæða ráða úrslitum.
        Úrskurða skal ágreiningsseðla jafnóðum og þeir koma fyrir og stöðva
   talningu atkvæða, uns úrskurður er felldur.
        Nú verður ágreiningur milli kjörstjórnar og einhvers umboðsmanns um
   það, hvort kjörseðill sé gildur eða ógildur, og skal þá leggja þá seðla í
   tvö sérstök umslög, í annað þá seðla, sem kjörstjórn hefur úrskurðað
   gilda, og í hitt þá seðla, sem hún hefur úrskurðað ógilda.
        Þá er allir kjörseðlar eru upplesnir og atkvæðin skráð, telur
   yfirkjörstjórn atkvæðin saman með nákvæmu eftirliti umboðsmanna, og skal
   þess gætt, að samtölu atkvæða beri saman við tölu þeirra, sem atkvæði hafa
   greitt samtals í kjördæminu samkvæmt skýrslum undirkjörstjórna, og að allt
   komi heim við samtölu afgangsseðla.
        Umslögunum með ágreiningsseðlunum skal því næst loka með innsigli
   yfirkjörstjórnar, og eiga umboðsmenn lista rétt á að setja einnig fyrir
   þau innsigli sín. Yfirkjörstjórn sendir dómsmálaráðuneytinu eftirrit af
   gerðabók sinni viðvíkjandi kosningunni ásamt ágreiningsseðlunum, sem
   dómsmálaráðuneytið leggur fyrir Alþingi í þingbyrjun með sömu ummerkjum
   sem það tók við þeim.

                                    109. gr.
        Í kjördæmi skal telja öll atkvæði sem hver listi hefur hlotið, og er
   þá fundin atkvæðatala hvers lista. Enn fremur skal yfirkjörstjórn telja
   atkvæði hvers frambjóðanda í hvert sæti listans, sbr. 2. mgr. 115. gr.
        Yfirkjörstjórn skal tafarlaust senda landskjörstjórn skýrslu um
   atkvæðatölur. Skal þar tilgreina hvernig atkvæði hafa fallið á hvern lista
   fyrir sig og atkvæðatölur hvers frambjóðanda. Enn fremur tölu kjósenda á
   kjörskrá. Landskjörstjórn lætur yfirkjörstjórnum í té eyðublöð undir
   þessar skýrslur.
        Sé atkvæðasending frá einhverri kjördeild ekki komin til
   yfirkjörstjórnar á þeim tíma sem nefndur er í 102. gr. skal yfirkjörstjórn
   eigi að síður opna atkvæðakassa og önnur kjörgögn á þeim tíma sem
   auglýstur hafði verið. Yfirkjörstjórn sendir þó ekki skýrslur sínar um
   atkvæðatölur til landskjörstjórnar samkvæmt 2. mgr. fyrr en talin hafa
   verið atkvæði úr sendingunni sem vantaði. En auglýsa skal umboðsmönnum
   lista, eftir því sem auðið er, hvenær sendingin verður opnuð til þess að
   þeir eigi kost á að vera viðstaddir.

                                  XIV. kafli.
                               Úthlutun þingsæta.
                                    110. gr.
        Þegar landskjörstjórn hafa borist allar skýrslur um kosningaúrslit í
   kjördæmum eftir almennar alþingiskosningar (sbr. 109. gr.) skal hún koma
   saman til að úthluta þingsætum. Landskjörstjórn auglýsir með hæfilegum
   fyrirvara hvar og hvenær hún kemur saman í þessu skyni svo að umboðsmönnum
   gefist kostur á að vera viðstaddir (sbr. 34. gr.).

            Úthlutun þingsæta samkvæmt kosningaúrslitum í kjördæmum.
                                    111. gr.
        Þingsætum hvers kjördæmis skv. a- og b-lið fyrri málsgreinar 5. gr.
   skal í fyrstu úthluta sem hér segir:

   1.
           Deila skal tölu gildra atkvæða í hverju kjördæmi með þingsætatölu
           þess og kallast útkoman kjördæmistala. Brot úr heilli tölu skal
           fella niður.
   2.
           Fyrst skal úthluta þingsæti þeim lista sem flest atkvæði hefur
           hlotið. Frá atkvæðum hans skal síðan draga kjördæmistöluna. Næst
           hlýtur sá listi þingsæti sem nú hefur hæsta atkvæðatölu o.s.frv.
           Með atkvæðatölu lista er átt við atkvæði sem listinn hlaut að
           frádreginni kjördæmistölu svo oft sem hann hefur hlotið þingsæti.
   3.
           Úthluta skal samkvæmt ákvæðum þessarar greinar svo mörgum
           þingsætum að nemi ^3/[4] af þingsætatölu kjördæmisins. Ef þá
           stendur á broti skal velja næstu heila tölu fyrir ofan.

        Nú hefur sá listi, sem fæst atkvæði hlaut, færri atkvæði en nemur
   ^2/[3] kjördæmistölunnar og á hann þá ekki tilkall til þingsætis samkvæmt
   þessari grein. Skal þá draga atkvæði listans frá gildum atkvæðum í
   kjördæminu og reikna kjördæmistöluna að nýju. Eigi ákvæði þessarar
   málsgreinar þá við þann lista, sem næstfæst atkvæði hlaut, skal beita því
   á ný, og svo oft sem þarf. Ákvörðun kjördæmistölu með þessum hætti skal
   lokið áður en úthlutun þingsæta samkvæmt fyrri málsgrein hefst.

                        Skipting óráðstafaðra þingsæta.
                                    112. gr.
        Þingsætum skv. 5. gr., sem hefur ekki enn verið úthlutað til lista,
   skal skipta milli landsframboða samkvæmt ákvæðum þessarar greinar. Við þá
   skiptingu koma til álita þau landsframboð ein sem hlotið hafa þingsæti
   skv. 111. gr.
        Til þess að finna hvernig skipta ber þingsætum samkvæmt fyrri
   málsgrein þessarar greinar milli landsframboða skal fara þannig að:

   1.
           Atkvæðum þeim, sem greidd hafa verið hverju landsframboði, skal
           deila með tölu sem er 1, 2, 3 o.s.frv. hærri en tala þeirra
           þingsæta sem það hefur þegar hlotið samkvæmt ákvæðum 111. gr.
           Útkomutölurnar eru skráðar fyrir hvert framboð.
   2.
           Þá skal úthluta þingsætum til landsframboða, einu í senn. Fyrst
           fer sæti til þess landsframboðs sem hæsta útkomutölu hefur. Þá
           tölu skal síðan fella niður. Næst fer þingsæti til þess
           landsframboðs sem nú hefur hæsta útkomutölu o.s.frv. uns öllum
           þingsætum hefur verið úthlutað.

          Úthlutun þingsæta samkvæmt kosningaúrslitum á landinu öllu.
                                    113. gr.
        Listar sem til álita koma. Við úthlutun þingsæta, sem hefur verið
   skipt á milli landsframboða skv. 112. gr., koma til álita þeir listar
   einir sem hlotið hafa atkvæði sem nema a.m.k. þriðjungi kjördæmistölu eins
   og hún var fyrst reiknuð skv. 111. gr. Þá skal einungis ráðstafa þingsæti
   í kjördæmi sem hefur ekki þegar hlotið fulla þingsætatölu.
        Ákvörðun kjördæmistölu. Kjördæmistölu skal einungis miða við þá lista
   sem til álita koma við frekari úthlutun þingsæta samkvæmt þessari grein. Í
   því skyni skal fylgja eftirfarandi reglum:

   a.
           Áður en úthlutun hefst skal reikna kjördæmistölur að nýju og nú að
           frádregnum atkvæðum og þingsætum þeirra lista sem ekki eiga rétt
           til sæta samkvæmt þessari grein.
   b.
           Finna skal atkvæðatölu lista við frekari úthlutun með því að draga
           frá atkvæðum hans hina nýju kjördæmistölu skv. a-lið svo oft sem
           listinn hefur hlotið þingsæti.
   c.
           Þegar þingsæti er úthlutað til lista samkvæmt þessari grein skal
           lækka atkvæðatölu hans sem nemur kjördæmistölu hverju sinni.
   d.
           Kjördæmistölur og atkvæðatölur lista, sbr. a- og b-lið, skal
           reikna að nýju jafnóðum og hvert landsframboð hlýtur fulla tölu
           þingsæta.

        Áfangar við úthlutun þingsæta. Þingsætum samkvæmt þessari grein skal
   úthluta [í þremur áföngum].^1) Úthluta skal sæti hverju sinni til þess
   lista sem hefur hæst hlutfall atkvæðatölu af kjördæmistölu. Halda skal
   áfram úthlutun innan hvers áfanga svo lengi sem unnt er og ljúka henni og
   ákvörðun kjördæmistölu, ef þörf krefur, áður en úthlutun samkvæmt næsta
   áfanga hefst.

           1. áfangi: Fyrst skal úthluta þingsætum til lista með atkvæðatölu
           sem nemur ^4/[5] af kjördæmistölu eða meira. Þessum áfanga lýkur
           jafnskjótt og ekki finnast fleiri slíkar atkvæðatölur, enda hafi
           ákvæði d-liðar 2. mgr. áður verið beitt ef við á.
           2. áfangi: Næst skal ráðstafa einu þingsæti, ef unnt er, til hvers
           kjördæmis sem ekki hlaut úthlutun í fyrsta áfanga. Í þessum áfanga
           skal þó ganga fram hjá lista hafi hann ekki fengið a.m.k. 7%
           gildra atkvæða í kjördæmi sínu.
           3. áfangi: Þá skal ljúka úthlutun í öllum kjördæmum.
           4. ^1)

   ^1)[55]L. 9/1995, 19. gr.

                                    114. gr.
        Takist ekki að fylla tölu þingsæta í kjördæmi með ákvæðum 3. tölul.
   3. mgr. 113. gr. skal ljúka úthlutun í hverju slíku kjördæmi eftir reglum
   1. og 2. tölul. 111. gr. þrátt fyrir skiptingu þingsæta skv. 112. gr. ^1)
        Ef tvær eða fleiri tölur eru jafnháar þegar að þeim kemur við
   úthlutun samkvæmt þessum kafla skal hluta um röð þeirra.
        Nú eru of fá nöfn á lista til þess að unnt sé að ljúka úthlutun til
   hans samkvæmt þessum kafla og skal þá ganga fram hjá þeim lista.
        Ef einungis einn listi er í kjöri hlýtur hann öll þingsæti
   kjördæmisins.

   ^1)[56]L. 9/1995, 20. gr.

                                    115. gr.
        Til þess að finna hverjir frambjóðendur hafa náð kosningu á hverjum
   lista í kjördæmi skal reikna frambjóðendum atkvæðatölu á þennan hátt:

           Yfirkjörstjórn tekur saman þá kjörseðla þar sem engin breyting
           hefur verið gerð á listanum. Þar telst efsta nafn listans vera í
           fyrsta sæti, næsta nafn í öðru sæti o.s.frv. Næst tekur
           yfirkjörstjórn alla þá kjörseðla þar sem kjósendur hafa gert
           einhverjar breytingar á röð frambjóðenda og telur atkvæði hvers
           frambjóðanda í hvert sæti listans.

        Landskjörstjórn skal raða nöfnum frambjóðenda á hverjum lista þannig
   að sá, sem hlotið hefur flest atkvæði í 1. sæti, samkvæmt næstu málsgrein
   hér á undan, hlýtur það sæti. Sá frambjóðandi, að þessum slepptum, sem
   hlotið hefur flest atkvæði í 1. og 2. sæti samanlagt, hlýtur 2. sætið
   o.s.frv. uns raðað hefur verið í sæti svo mörgum frambjóðendum listans að
   ljóst sé hverjir teljast þingmenn hans í kjördæminu og hverjir
   varaþingmenn.
        Framboðslisti í kjördæmi, sem hlotið hefur þingmann eða þingmenn
   kjörna, hefur rétt til jafnmargra varaþingmanna meðan nöfn endast á
   listanum.

                                    116. gr.
        Þegar landskjörstjórn hefur úthlutað þingsætum skv. 111.115. gr.
   skal hún tafarlaust fá hinum kjörnu þingmönnum og að svo stöddu jafnmörgum
   varaþingmönnum kjörbréf, samið samkvæmt fyrirmynd er dómsmálaráðuneytið
   segir fyrir um, og senda ráðuneytinu tilkynningu um úrslit kosninganna.
   Birta skal nöfn hinna kjörnu þingmanna í B-deild Stjórnartíðinda.

                                    117. gr.
        Landskjörstjórn sendir Hagstofunni skýrslu um kosninguna ritaða á
   eyðublað er Hagstofan lætur í té.

                                    118. gr.
        Nú er ágreiningur milli umboðsmanna stjórnmálasamtaka, sem þátt hafa
   tekið í alþingiskosningum, og landskjörstjórnar um felldan úrskurð, og
   eiga þá umboðsmenn rétt á að fá bókaðan ágreining sinn í gerðabók
   landskjörstjórnar. Landskjörstjórn sendir dómsmálaráðuneytinu eftirrit af
   gerðabók sinni um úthlutun þingsæta svo og skýrslur þær og skilríki frá
   yfirkjörstjórnum, sem ágreiningur kann að vera um, en dómsmálaráðuneytið
   leggur það fyrir Alþingi í þingbyrjun með sömu ummerkjum og það tók við
   því.

                                    119. gr.
        Nú hefur Alþingi úrskurðað  eftir almennar alþingiskosningar  að
   kosning einhvers lista sé ógild og uppkosning hefur farið fram (sbr. 128.
   og 129. gr.) og skal þá landskjörstjórn endurúthluta þingsætum í kjördæmi
   þar sem uppkosning hefur farið fram skv. 111. gr. og úthluta þingsætum að
   nýju skv. 112. og 113. gr. Fyrri úthlutun fellur þá úr gildi.

                                   XV. kafli.
          Kosningum frestað, uppkosningar og kosningar eftir þingrof.
                                    120. gr.
        Nú ferst kosning fyrir í einhverri kjördeild á hinum ákveðna degi
   sökum óveðurs eða af öðrum óviðráðanlegum orsökum, og kveður þá
   undirkjörstjórn innan viku til kjörfundar að nýju. Í kaupstöðum og
   kauptúnum skal birta fundarboðið á sama hátt og venja er þar að birta
   opinberar auglýsingar, en í sveitum skal senda það gagngert á hvert
   heimili.
        Farist kosning fyrir, af því að kjörseðlasending kemur eigi til
   skila, skal undirkjörstjórn tafarlaust tilkynna það yfirkjörstjórn, sem
   endurnýjar sendinguna svo fljótt sem verða má. Undirkjörstjórn kveður
   síðan til kjörfundar að nýju á þann hátt, sem fyrir er mælt í 1. mgr.
   þessarar greinar.
        Undirkjörstjórn getur frestað kosningu í kjördeild, eftir að hún er
   hafin, ef hún telur óviðráðanlegar ástæður eins og óveður hindra það, að
   kosning geti fram haldið, og allir kjörstjórnarmenn eru sammála um
   frestunina, enda komi til samþykki yfirkjörstjórnar. Í kaupstöðum, þar sem
   kjördeildir eru fleiri en ein, kemur yfirkjörstjórn kaupstaðar í stað
   undirkjörstjórna. Yfirkjörstjórn í Reykjavík tekur ákvörðun um frestun
   kosninga þar. Hafi kosningu verið frestað, ber að kveðja til kjörfundar að
   nýju með sama hætti og segir í 1. mgr. þessarar greinar.
        Þegar kosningu hefur verið frestað, skal í öllu svo að farið sem
   fyrir er mælt í 100. gr., eftir því sem við á, að því viðbættu, að
   kjörskráin og þau eftirrit hennar, sem kjörstjórnin hefur haft til afnota,
   skulu lögð með öðrum kjörgögnum í poka þann, sem innsiglaður er. Eftir að
   kjörfundur er settur hinn síðari kjördag, opnar kjörstjórn hinn innsiglaða
   poka og umslög, sem í honum eru, í viðurvist frambjóðenda eða umboðsmanna
   þeirra. Sé frambjóðandi eigi mættur eða umboðsmaður hans, kveður hún til
   valinkunnan mann að vera umboðsmaður frambjóðanda. Sé eigi unnt að
   fullnægja þessu ákvæði, má þó rjúfa innsigli, opna umslögin og hefja
   kosningu, þegar klukkustund er liðin frá setningu kjörfundar. Um hinn
   síðari kjördag gilda ákvæði XII. kafla laganna, eftir því sem við á.
        Komi atkvæðasending frá kjördeild ekki til skila til
   yfirkjörstjórnar, en kosning hefur farið fram, lætur yfirkjörstjórn nýja
   kosningu fara fram í kjördeildinni, og fer um hana að öllu á sama hátt og
   fyrr segir.

                                    121. gr.
        Nú verður uppkosning nauðsynleg fyrir það, að kosning er úrskurðuð
   ógild samkvæmt [57]46. gr. stjórnarskrárinnar, sbr. 128. og 129. gr.
   þessara laga, og skal þá dómsmálaráðuneytið með auglýsingu í
   Lögbirtingablaðinu kveðja til nýrra kosninga í kjördæmi og ákveða kjördag,
   svo fljótt sem því verður við komið, og eigi síðar en innan mánaðar.
        Kosningu og kjördag skal tilkynna yfirkjörstjórn í tæka tíð, svo að
   hún geti sent undirkjörstjórnum lögboðin kjörgögn.
        Að öðru leyti fer kosning fram samkvæmt fyrirmælum þessara laga.

                                    122. gr.
        Nú er þing rofið og boðað til nýrra kosninga, og ákveður forseti þá
   kjördag, sem skal tilkynna yfirkjörstjórnum í tæka tíð, svo að þær geti
   sent undirkjörstjórnum lögboðin kjörgögn. Að öðru leyti fara þessar
   kosningar fram samkvæmt fyrirmælum þessara laga.

                                  XVI. kafli.
                        Skil á utankjörfundarkjörgögnum.
                                    123. gr.
         ^1)

   ^1)[58]L. 10/1991, 37. gr.

                                    124. gr.
         ^1)

   ^1)[59]L. 10/1991, 38. gr.

                                  XVII. kafli.
                 Óleyfilegur kosningaáróður og kosningaspjöll.
                                    125. gr.
        Það er óleyfilegur kosningaáróður og kosningaspjöll:

   1.
           Að safna undirskriftum undir áskoranir um framboð til þingmennsku
           eða loforð um kjörfylgi svo og að undirskrifa slíkar áskoranir
           fram yfir það, sem tekið er fram um meðmælendur með framboðslistum
           í 27. gr. Þó er stjórnmálafélagi, sem gert hefur ályktun um
           áskorun um framboð til þingmennsku innan héraðs, heimilt að koma
           ályktuninni á framfæri.
   2.
           Að safna undirskriftum um stuðning eða andstöðu við ákveðin
           málefni, sem heyra eða heyrt geta undir valdsvið Alþingis, eftir
           að almennar alþingiskosningar hafa verið ákveðnar.
   3.
           Að bera á mann fé eða fríðindi til að hafa áhrif á, hvort hann
           greiðir atkvæði eða hvernig hann greiðir atkvæði, að svipta mann
           eða ógna manni með sviptingu atvinnu eða hlunninda í sama skyni,
           að heita á mann fé eða fríðindum, ef kosning fari svo eða svo, að
           torvelda hjúi sínu eða öðrum, sem menn hafa yfir að segja, sókn á
           kjörfund eða til utankjörfundarkjörstaðar svo og að beita
           þvingunarráðstöfunum í sambandi við kosningar.
   4.
           Að reyna að hafa áhrif á atkvæðagreiðslu, hvort heldur er með
           ræðuhöldum, prentuðum eða skriflegum ávörpum eða auglýsingum, með
           því að bera eða hafa uppi merki stjórnmálasamtaka, merki lista eða
           önnur slík auðkenni á sjálfum kjörstaðnum, þ.e. í kjörfundarstofu,
           kjörklefa eða annars staðar í eða á þeim húsakynnum, þar sem
           kosning fer fram, svo og í næsta nágrenni.
   5.
           Að hafa merki stjórnmálasamtaka, merki lista eða önnur slík
           auðkenni á bifreiðum, meðan kjörfundur stendur yfir, svo og að
           nota gjallarhorn til áróðurs á sama tíma.
   6.
           Að gefa ónákvæmar eða villandi upplýsingar um sig eða aðra, svo
           sem um nafn, aldur, búsetu í landinu, heimilisfang eða annað, sem
           leiðir eða leitt getur til þess, að maður verði settur á kjörskrá,
           sem ekki á rétt á að vera þar, eða maður ekki settur á kjörskrá
           eða tekinn út af kjörskrá, sem á rétt á að vera þar, eða maður
           verði látinn greiða atkvæði í stað annars manns, er stendur á
           kjörskrá, ^1)

           Hér undir heyrir sérstaklega, ef maður telur sig til málamynda
           eiga lögheimili í kjördæmi, aðeins til þess að verða settur þar á
           kjörskrá.

   7.
           Að gefa út villandi kosningaleiðbeiningar.
   8.
           Að rangfæra atkvæðagreiðslu, hvort heldur er með því að eyðileggja
           eða breyta atkvæði, sem greitt hefur verið, eða á annan hátt.

   ^1)[60]L. 10/1991, 39. gr.

                                 XVIII. kafli.
                                 Kosningakærur.
                                    126. gr.
        Nú kærir einhver kjósandi, að þingmann þann, er kosningu hlaut,
   skorti einhver kjörgengisskilyrði eða að framboðslisti hafi verið ólöglega
   framboðinn eða kosinn, svo að ógilda beri kosninguna, og skal hann þá
   innan 4 vikna, frá því að kosningaúrslit voru auglýst, en þó áður en næsta
   Alþingi kemur saman, senda dómsmálaráðuneytinu kæru í tveimur samritum.
   Dómsmálaráðuneytið sendir þegar í stað umboðsmönnum framboðslistans annað
   samritið, en hitt skal lagt fyrir Alþingi þegar í þingbyrjun.

                                    127. gr.
        Kærum út af brotum á lögum þessum, að svo miklu leyti sem þau heyra
   ekki undir úrskurð hreppsnefnda og bæjarstjórna, kjörstjórna eða Alþingis,
   skal beina til dómsmálaráðuneytisins, og fer um málareksturinn að hætti
   opinberra mála ^1)
        Enginn kjósandi, sem greitt hefur atkvæði við kosningar til Alþingis,
   skal skyldur að skýra frá því fyrir rétti í nokkru máli, hvernig hann
   hefur greitt atkvæði.

   ^1)[61]L. 9/1995, 21. gr.

                                  XIX. kafli.
                     Úrskurður Alþingis um gildi kosninga.
                                    128. gr.
        Ef Alþingi berst kæra um, að nýkosinn þingmann skorti skilyrði fyrir
   kjörgengi eða sé á annan hátt ólöglega framboðinn eða kosinn, rannsakar
   það kæruna og fellir úrskurð um hana, jafnframt því sem það rannsakar
   kjörbréf hvers nýkosins þingmanns ásamt gögnum þeim, er Alþingi berast frá
   landskjörstjórn og yfirkjörstjórn viðvíkjandi kosningu hans, og úrskurðar
   um gildi kosningarinnar á þann hátt, sem nánar er fyrir mælt í þingsköpum.
        Ef þingmaður er ekki kjörgengur, úrskurðar Alþingi kosningu hans
   ógilda.
        Ef þeir gallar eru á framboði eða kosningu þingmanns, sem ætla má, að
   hafi haft áhrif á úrslit kosningarinnar, úrskurðar Alþingi kosningu hans
   ógilda, og einnig án þess, ef þingmaðurinn sjálfur, umboðsmenn hans eða
   meðmælendur hafa vísvitandi átt sök á misfellunum, enda séu þær verulegar.
   Fer um alla þingmenn, kosna af listanum, eins og annars um einstakan
   þingmann, ef misfellurnar varða listann í heild.
        Ef þingmaður hefur verið í kjöri á tveimur listum í kjördæmi eða
   kjördæmum við hinar sömu alþingiskosningar úrskurðar Alþingi kosningu hans
   ógilda.

                                    129. gr.
        Nú hefur Alþingi úrskurðað kosningu heils lista í kjördæmi ógilda, og
   skal þá uppkosning fara þar fram.

                                   XX. kafli.
                        Hvernig varamenn taka þingsæti.
                                    130. gr.
        Varamenn þingmanna í kjördæmi taka þingsæti eftir reglum þeim er
   greinir í 115. gr. þegar þingmenn þess lista, sem þeir eru kosnir á, falla
   frá eða forfallast og án tillits til þess hver þingmaður listans það er.
   Forfallist varamaður sökum veikinda eða annars, segi hann af sér, missi
   kjörgengi eða falli frá tekur sá varamannssæti sem næstur er í röðinni
   (sbr. ákvæði 115. gr.) og ekki var áður varamaður.
        Ef þingmaður deyr, segir af sér þingmennsku eða missir kjörgengi
   tekur varamaður sæti sem þingmaður út kjörtímabilið.
         ^1)

   ^1)[62]L. 55/1991, 91. gr.

                                  XXI. kafli.
                                   Kostnaður.
                                    131. gr.
        Um greiðslu kostnaðar vegna framkvæmda á lögum þessum fer sem hér
   segir:

   1.
           Ríkissjóður greiðir framlagðan nauðsynlegan kostnað við störf
           landskjörstjórnar og fyrir kjörgögn þau og áhöld, er
           dómsmálaráðuneytið eða landskjörstjórn lætur í té samkvæmt lögum
           þessum, svo og fyrir húsnæði til afnota fyrir landskjörstjórn.
   2.
           Ríkissjóður greiðir framlagðan nauðsynlegan kostnað við störf
           yfirkjörstjórna og fyrir kjörgögn þau og áhöld, er
           yfirkjörstjórnir láta í té samkvæmt lögum þessum, svo og fyrir
           húsnæði, þar sem talning atkvæða fer fram.
   3.
           Hreppssjóðir eða bæjarsjóðir greiða framlagðan nauðsynlegan
           kostnað við störf undirkjörstjórna og fyrir kjörgögn þau og áhöld,
           er undirkjörstjórnir láta í té samkvæmt lögum þessum, fyrir
           húsnæði til kjörfunda, svo og fyrir viðhald og endurnýjun
           atkvæðakassa með tilheyrandi pokum.

                                  XXII. kafli.
                                  Refsiákvæði.
                                    132. gr.
        Það varðar sektum, ef ekki liggur þyngri refsing við eftir öðrum
   ákvæðum þessara laga eða eftir öðrum lögum, ef hreppsnefnd, bæjarstjórn,
   kjörstjórn, utankjörfundarkjörstjóri eða embættismaður haga fyrirskipaðri
   framkvæmd laga þessara vísvitandi á ólöglegan hátt eða vanrækja hana.

                                    133. gr.
        Það varðar sektum:

   1.
           Ef maður býður sig fram til þingmennsku, vitandi að hann er ekki
           kjörgengur.
   2.
           Ef maður býður sig fram á fleiri listum en einum.
   3.
           Ef maður safnar undirskriftum um áskoranir um framboð til
           þingmennsku eða loforð um kjörfylgi fram yfir það, sem heimilað er
           í lögum þessum. Sömu refsingu sætir sá, sem undirskrifar slíkar
           áskoranir eða loforð, vitandi að lögleyfðri hámarkstölu er náð.
   4.
           Ef kjósandi ónýtir af ásettu ráði atkvæðaseðil sinn við kosningu á
           kjörfundi eða við kosningu hjá utankjörfundarkjörstjóra (sbr. 69.
           og 91. gr.).
   5.
           Ef kjósandi sýnir af ásettu ráði, hvernig hann kýs eða hefur kosið
           (sbr. þó 88. gr.).
   6.
           Ef maður njósnar um, hvernig kjósandi kýs eða hefur kosið.
   7.
           Ef kjósandi gerir sér upp sjónleysi eða önnur forföll til að fá
           aðstoð við kosningu.
   8.
           Ef maður vanrækir af ásettu ráði að koma til skila atkvæðabréfi,
           sem honum hefur verið trúað fyrir, eða tefur vísvitandi fyrir
           sendingu atkvæða og kjörgagna.
   9.
           ^1)
   10.
           Ef maður gefur ónákvæmar eða villandi upplýsingar um sig eða aðra
           á þann hátt, sem greint er í 6. tölul. 125. gr., ef ekki liggur
           þyngri refsing við eftir öðrum ákvæðum þessara laga eða eftir
           öðrum lögum.
   11.
           Ef maður gefur út villandi kosningaleiðbeiningar.

   ^1)[63]L. 10/1991, 40. gr.

                                    134. gr.
        Það varðar sekt, nema þyngri refsing liggi við eftir öðrum lögum:

   1.
           Ef kjörstjórnarmaður eða utankjörfundarkjörstjóri njósnar um,
           hvernig kjósandi kýs eða hefur kosið, eða gefur vísvitandi
           villandi kosningaleiðbeiningar.
   2.
           Ef kjörstjórnarmaður eða [utankjörfundarkjörstjóri]^1) sem aðstoð
           veitir, sbr. 66. og 88. gr., segir frá því hvernig kjósandi, sem
           hann hefur aðstoðað, hefur greitt atkvæði.
   3.
           Ef kjörstjórnarmaður, utankjörfundarkjörstjóri, póstur eða sá, sem
           tekið hefur að sér flutning kjörgagna samkvæmt 55. gr. eða
           atkvæðakassa samkvæmt 100. gr., tefur fyrir, að það komist til
           skila.
   4.
           Ef maður torveldar hjúi sínu eða öðrum, sem hann á yfir að segja,
           sókn á kjörfund eða atkvæðagreiðslu utan kjörfundar.
   5.
           Ef maður greiðir atkvæði á tveim stöðum við hinar sömu
           alþingiskosningar.

   ^1)[64]L. 10/1991, 41. gr.

                                    135. gr.
        Það varðar sekt, nema þyngri refsing liggi við eftir öðrum lögum:

   1.
           Ef maður ber fé eða fríðindi á mann eða heitir manni fé eða
           fríðindum til að hafa áhrif á, hvort hann greiðir atkvæði eða
           hvernig hann greiðir atkvæði, eða ef maður sviptir mann eða ógnar
           manni með sviptingu atvinnu eða hlunninda í sama skyni.
   2.
           Ef maður tekur fé eða fríðindi fyrir að greiða atkvæði, láta vera
           að greiða atkvæði eða að greiða atkvæði á ákveðinn hátt.

                                    136. gr.
        Það varðar ^1) fangelsi allt að 4 árum:

   1.
           Ef maður beitir þvingunarráðstöfunum eða ofbeldi eða hótunum um
           ofbeldi til að raska kosningafrelsi manns, annaðhvort á þann hátt
           að meina honum að greiða atkvæði eða neyða hann til að greiða
           atkvæði á annan veg en hann vill.
   2.
           Ef maður vísvitandi rangfærir atkvæðagreiðslu, annaðhvort á þann
           hátt að glata atkvæði, breyta atkvæði, skemma eða glata
           atkvæðasendingu, búa til kjörseðla, er líkjast mjög þeim, sem
           notaðir eru við kosningu, og hagnýtir þá sjálfur eða lætur þá frá
           sér, til þess að aðrir geti hagnýtt þá, rugla úrslit talningar
           atkvæða eða á annan hátt.

   ^1)[65]L. 82/1998, 188. gr.

                                    137. gr.
        Sektir allar samkvæmt lögum þessum renna í ríkissjóð.

                         [Ákvæði til bráðabirgða. ]^1)

   ^1)[66]L. 9/1995.

References

   Visible links
   1. http://www.althingi.is/dba-bin/lawformpr.pl?lnr=1987080
   2. file:///altext/stjt/1991.010.html
   3. file:///altext/stjt/1995.009.html
   4. file:///altext/stjt/1995.009.html
   5. file:///altext/stjt/1995.009.html
   6. file:///altext/stjt/1995.009.html
   7. file:///altext/stjt/1991.092.html
   8. file:///altext/stjt/1995.009.html
   9. file:///altext/stjt/1991.010.html
  10. file:///altext/stjt/1995.009.html
  11. file:///altext/stjt/1991.010.html
  12. file:///altext/stjt/1991.010.html
  13. file:///altext/stjt/1991.092.html
  14. file:///altext/stjt/1995.009.html
  15. file:///altext/stjt/1995.009.html
  16. file:///altext/stjt/1991.010.html
  17. file:///altext/stjt/1995.009.html
  18. file:///altext/stjt/1995.009.html
  19. file:///altext/stjt/1995.009.html
  20. file:///altext/stjt/1995.009.html
  21. file:///altext/stjt/1995.009.html
  22. file:///altext/stjt/1991.010.html
  23. file:///altext/stjt/1995.009.html
  24. file:///altext/stjt/1991.010.html
  25. file:///altext/stjt/1991.010.html
  26. file:///altext/stjt/1991.010.html
  27. file:///altext/stjt/1991.010.html
  28. file:///altext/stjt/1991.010.html
  29. file:///altext/stjt/1991.010.html
  30. file:///altext/stjt/1995.009.html
  31. file:///altext/stjt/1991.010.html
  32. file:///altext/stjt/1991.010.html
  33. file:///altext/stjt/1991.010.html
  34. file:///altext/stjt/1991.092.html
  35. file:///altext/stjt/1995.009.html
  36. file:///altext/stjt/1995.009.html
  37. file:///altext/stjt/1991.010.html
  38. file:///altext/stjt/1991.092.html
  39. file:///altext/stjt/1991.010.html
  40. file:///altext/stjt/1991.092.html
  41. file:///altext/stjt/1991.010.html
  42. file:///altext/stjt/1991.010.html
  43. file:///altext/stjt/1991.010.html
  44. file:///altext/stjt/1995.009.html
  45. file:///altext/stjt/1991.010.html
  46. file:///altext/stjt/1991.010.html
  47. file:///altext/stjt/1991.010.html
  48. file:///altext/stjt/1991.010.html
  49. file:///altext/stjt/1991.010.html
  50. file:///altext/stjt/1991.010.html
  51. file:///altext/stjt/1991.010.html
  52. file:///altext/stjt/1991.010.html
  53. file:///altext/stjt/1991.010.html
  54. file:///altext/stjt/1991.010.html
  55. file:///altext/stjt/1995.009.html
  56. file:///altext/stjt/1995.009.html
  57. file://1944033.html#g46
  58. file:///altext/stjt/1991.010.html
  59. file:///altext/stjt/1991.010.html
  60. file:///altext/stjt/1991.010.html
  61. file:///altext/stjt/1995.009.html
  62. file://1991055.html#g91
  63. file:///altext/stjt/1991.010.html
  64. file:///altext/stjt/1991.010.html
  65. file:///altext/stjt/1998.082.html
  66. file:///altext/stjt/1995.009.html
