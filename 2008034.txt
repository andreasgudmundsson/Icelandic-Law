
   --------------------------------------------------------------------------

                                 Varnarmálalög

                             2008 nr. 34 29. apríl

   --------------------------------------------------------------------------

                 Ferill málsins á Alþingi.   Frumvarp til laga.

 Tóku gildi 31. maí 2008 nema ákvæði til bráðabirgða sem tók gildi 8. maí 2008.

              I. kafli. Gildissvið, yfirstjórn, stefnumótun o.fl.
                               1. gr. Gildissvið.
 Lög þessi gilda um stjórnsýslu varnarmála á íslensku yfirráðasvæði og samstarf
     og samskipti íslenskra stjórnvalda við erlend ríki, hermálayfirvöld og
 alþjóðastofnanir á sviði öryggis- og varnarmála. Lögin taka ekki til verkefna
 stjórnvalda sem eru borgaraleg í eðli sínu, svo sem löggæslu og almannavarna.
                                2. gr. Markmið.
                     Markmið þessara laga eru eftirfarandi:
      a. að afmarka valdheimildir íslenskra stjórnvalda varðandi varnartengd
                                   verkefni,
   b. að greina á milli varnartengdra verkefna og borgaralegra verkefna sem lúta
                     að löggæslu og innra öryggi ríkisins,
    c. að greina á milli stefnumótunar og framkvæmdaratriða á sviði varnarmála,
         d. að auðvelda lýðræðislegt eftirlit með varnartengdri starfsemi.
                               3. gr. Yfirstjórn.
   Utanríkisráðherra fer með yfirstjórn varnarmála og framkvæmd laga þessara.
  Utanríkisráðherra ber ábyrgð á gerð hættumats á sviði varnarmála og mótun og
         framkvæmd öryggis- og varnarstefnu Íslands á alþjóðavettvangi.
 Ef brýnir varnarhagsmunir krefjast skal utanríkisráðherra heimilt að víkja frá
 málsmeðferðarreglum laga þessara eða reglugerða sem eru settar samkvæmt þeim.
                            4. gr. Alþjóðasamskipti.
 Utanríkisráðherra fer með fyrirsvar af hálfu íslenska ríkisins í samskiptum og
samstarfi við erlend ríki, hermálayfirvöld og alþjóðastofnanir á sviði öryggis-
         og varnarmála, þ.m.t. Atlantshafsbandalagið. Jafnframt annast
 utanríkisráðuneytið öll samskipti við erlendan liðsafla sem dvelur hérlendis á
                          vegum íslenskra stjórnvalda.

                           II. kafli. Skilgreiningar.
            5. gr. Í lögum þessum er merking hugtaka sem hér segir:
   1. Afleiddir samningar: Samningar milli Íslands og Bandaríkjanna sem byggðir
 eru á varnarsamningnum. Hugtakið nær einnig til samninga sem Ísland gerir við
     Atlantshafsbandalagið, Samstarf í þágu friðar, önnur samstarfsríki eða
alþjóðastofnanir og fela í sér nánari útfærslu á þegar gerðum þjóðréttarsamningi
              Íslands við hlutaðeigandi ríki eða þjóðréttaraðila.
        2. Atlantshafsbandalagið: Alþjóðasamtök þau sem komið var á fót með
   Norður-Atlantshafssamningnum frá 4. apríl 1949 og Ottawasamningnum frá 20.
  september 1951. Til bandalagsins í skilningi laganna teljast einnig nefndir,
   stofnanir og liðsafli þess og aðrir aðilar er fara með gerð samninga fyrir
  bandalagið og starfsemi sem því tengist, hvort sem þeir eru staðsettir hér á
                           landi eða í öðrum löndum.
                   3. Gistiríki: Ríki sem á grundvelli samnings:
      a. tekur á móti liðsafla og búnaði á vegum Atlantshafsbandalagsins eða
  annarra ríkja sem koma að aðgerðum á yfirráðasvæði þess eða ferðast í gegnum
                                      það;
        b. heimilar að búnaður og/eða stofnanir Atlantshafsbandalagsins séu
                        staðsettar á yfirráðasvæði þess;
                      c. veitir stuðning vegna framangreinds.
       4. Gistiríkisstuðningur: Aðstoð borgaralegs og hernaðarlegs eðlis sem
          gistiríki, á friðartímum, í neyð eða á ófriðartímum, veitir
           Atlantshafsbandalaginu og/eða öðrum liðsafla og stofnunum
 Atlantshafsbandalagsins sem staðsettar eru á yfirráðasvæði gistiríkisins, koma
                    að aðgerðum þar eða ferðast þar í gegn.
      5. Hermálayfirvöld sendiríkis: Yfirvöld sendiríkis sem hafa vald til að
  framfylgja hermálalögum þess ríkis með tilliti til manna í liðsafla þess eða
                             borgaralegum deildum.
    6. Íslenska loftvarnakerfið: Loftvarnakerfi í eigu Atlantshafsbandalagsins
     sem staðsett er á Íslandi og þjónar varnarhagsmunum íslenska ríkisins,
      Atlantshafsbandalagsins og aðildarríkja þess. Kerfið telst hluti af
                    loftvarnakerfi Atlantshafsbandalagsins.
           7. Liðsafli: Liðsmenn í land-, sjó- eða flugher aðildarríkja
  Atlantshafsbandalagsins, Samstarfs í þágu friðar eða samstarfsríkis Íslands,
  ásamt borgaralegri deild og skylduliði, þegar þeir hafa viðdvöl hérlendis í
 tengslum við opinber skyldustörf sín, nema Ísland og viðkomandi sendiríki hafi
samið um það sín á milli að eigi beri að líta svo á að tilteknir einstaklingar,
 einingar eða fylkingar séu liðsafli hér á landi. Undir hugtakið falla liðsmenn
  úr herliði Bandaríkjanna og skyldulið þeirra, erlent starfslið sem herliðinu
 fylgir, einstakar samningsstofnanir Bandaríkjahers og aðilar er fara með gerð
   samninga fyrir bandarísk stjórnvöld vegna herliðsins og starfsemi sem því
     tengist, hvort sem þeir eru staðsettir hér á landi eða í öðrum löndum.
   8. Loftrýmiseftirlit: Kerfisbundið eftirlit loftrýmis með rafrænum, sjónrænum
    eða öðrum aðferðum, aðallega í þeim tilgangi að bera kennsl á og afmarka
hreyfingar flugskeyta og loftfara, vinveittra og óvinveittra, innan loftrýmisins
                          þar sem eftirlitið fer fram.
   9. Loftrýmiseftirlitssvæði Atlantshafsbandalagsins: Loftrými bandalagsins þar
               sem fram fer loftrýmiseftirlit og loftrýmisgæsla.
   10. Loftrýmisgæsla: Notkun loftfara og annars búnaðar í þeim tilgangi að hafa
          eftirlit með og gæta loftrýmisins á loftrýmiseftirlitssvæði
                            Atlantshafsbandalagsins.
    11. Notendaríki: Ríki sem á grundvelli þjóðréttarskuldbindinga ber ábyrgð á
tilteknum eignum Atlantshafsbandalagsins, þ.m.t. mannvirkjum, og notar þær m.a.
            í sjálfs sín þágu að virtum forgangsrétti bandalagsins.
     12. Samstarf í þágu friðar: Alþjóðasamstarf það sem komið var á fót innan
                 Atlantshafsbandalagsins hinn 10. janúar 1994.
        13. Skyldulið: Maki eða sambúðaraðili manns í liðsafla eða manns í
    borgaralegri deild eða barn, kjörbarn eða stjúpbarn slíks manns sem er á
                                 framfæri hans.
       14. Varnarsamningurinn: Varnarsamningur milli lýðveldisins Íslands og
  Bandaríkjanna á grundvelli Norður-Atlantshafssamningsins frá 5. maí 1951 og
viðbætir við hann um réttarstöðu liðs Bandaríkjanna og eignir þeirra frá 8. maí
     1951, sem veitt var lagagildi með [1]lögum nr. 110/1951, ásamt síðari
                                  breytingum.
       15. Varnarsvæði: Landsvæði sem íslensk stjórnvöld hafa lagt til varna
 landsins og lýst hafa verið samningssvæði samkvæmt ákvæðum varnarsamningsins,
        sbr. [2]lög nr. 110/1951, og lúta yfirstjórn utanríkisráðherra.
      16. Varnaræfingar: Æfingar sem haldnar eru hérlendis, á vegum íslenskra
 stjórnvalda, til að æfa samræmingu og viðbrögð vegna varna landsins, m.a. með
þátttöku Bandaríkjanna, annarra aðildarríkja Atlantshafsbandalagsins, Samstarfs
 í þágu friðar eða annarra samstarfsríkja Íslands og innlendra viðbragðsaðila.
    17. Öryggis- og varnarmál: Mál sem snúa að samstarfi Íslands við önnur ríki
 og alþjóðastofnanir á sviði landvarna, sem og varna gegn öðrum hættum og ógnum
 sem steðjað geta að íslensku þjóðinni og íslensku forráðasvæði, og eiga upptök
                        sín í hinu alþjóðlega samfélagi.
    18. Öryggissvæði: Landsvæði sem íslensk stjórnvöld leggja til varnarþarfa,
       þ.m.t. varnaræfinga, m.a. á vegum Bandaríkjanna eða annarra ríkja
   Atlantshafsbandalagsins, og lýst hafa verið öryggissvæði á grundvelli laga
                                    þessara.
    19. Öryggisvottun: Staðfesting á því að aðili hafi sætt bakgrunnsskoðun og
uppfylli hæfis- og öryggiskröfur til að fá aðgang að trúnaðarskjölum, búnaði eða
mannvirkjum í eigu Atlantshafsbandalagsins, aðildarríkja þess, Samstarfs í þágu
   friðar eða annarra samstarfsríkja Íslands á sviði öryggis- og varnarmála.

                            III. kafli. Stjórnsýsla.
                           6. gr. Varnarmálastofnun.
   Ríkið starfrækir sérstaka stofnun, undir yfirstjórn utanríkisráðherra, sem
  nefnist Varnarmálastofnun og sinnir verkefnum á sviði varnarmála. Aðsetur og
    aðalskrifstofa stofnunarinnar er á öryggissvæðinu á Keflavíkurflugvelli.
             Utanríkisráðherra staðfestir skipurit stofnunarinnar.
                      7. gr. Verkefni Varnarmálastofnunar.
                    Helstu verkefni Varnarmálastofnunar eru:
        1. Rekstur íslenska loftvarnakerfisins, þ.m.t. fjarskiptastöðva og
                ratsjárstöðva Atlantshafsbandalagsins hérlendis.
            2. Þátttaka í samræmdu loftrýmiseftirliti og loftrýmisgæslu
Atlantshafsbandalagsins samkvæmt lögum þessum og á grundvelli þjóðréttarsamninga
                            sem Ísland er aðili að.
       3. Rekstur, umsjón og hagnýting öryggissvæða og mannvirkja þar í eigu
  íslenska ríkisins og Atlantshafsbandalagsins í samræmi við notendaríkis- og
                          gistiríkishlutverk Íslands.
        4. Undirbúningur og umsjón varnaræfinga sem haldnar eru hérlendis.
              5. Framkvæmd gistiríkisstuðnings íslenskra stjórnvalda.
      6. Rekstur gagnatenginga við upplýsingakerfi Atlantshafsbandalagsins og
undirstofnana þess sem Ísland hefur aðgang að og úrvinnsla upplýsinga úr slíkum
                                    kerfum.
   7. Þátttaka í starfi nefnda og undirstofnana Atlantshafsbandalagsins, þ.m.t.
herstjórnarmiðstöðvar bandalagsins, samkvæmt nánari ákvörðun utanríkisráðherra.
      Einnig er utanríkisráðherra heimilt, að höfðu samráði við viðkomandi
   fagráðuneyti, að tilnefna sérfróðan fulltrúa frá annarri ríkisstofnun til
       þátttöku í slíku starfi þegar um borgaralegt samstarf er að ræða.
   8. Verkefni sem varða framkvæmd varnarsamningsins, sbr. [3]lög nr. 110/1951,
          og [4]laga nr. 72/2007, um réttarstöðu liðsafla aðildarríkja
            Atlantshafsbandalagsins og Samstarfs í þágu friðar o.fl.
    9. Samstarf við önnur stjórnvöld, stofnanir eða opinber hlutafélög sem hafa
   með höndum verkefni sem tengjast starfssviði Varnarmálastofnunar, samkvæmt
                       nánari ákvörðun utanríkisráðherra.
      10. Samstarf við alþjóðastofnanir og framkvæmd alþjóðasamþykkta á sviði
            varnarmála, samkvæmt nánari ákvörðun utanríkisráðherra.
   11. Ráðgjöf til utanríkisráðuneytisins á fagsviðum stofnunarinnar og varðandi
       stefnumótun og hættumat á sviði varnarmála samkvæmt lögum þessum.
      12. Að vinna í samræmi við stefnu utanríkisráðherra á sviði varnarmála
                             samkvæmt lögum þessum.
   13. Samstarf við háskóla, stofnanir, fyrirtæki og alþjóðleg samtök í tengslum
             við rannsóknir og þróun á starfssviði stofnunarinnar.
     14. Undirbúningur að setningu reglugerða og verklagsreglna og þátttaka í
 mótun þeirra, m.a. á erlendum vettvangi, og undirbúningur samninga við erlend
     ríki og alþjóðastofnanir samkvæmt nánari fyrirmælum utanríkisráðherra.
           15. Önnur verkefni sem stofnuninni eru falin samkvæmt lögum,
             stjórnvaldsfyrirmælum eða ákvörðun utanríkisráðherra.

                           IV. kafli. Starfsmannamál.
                     8. gr. Forstjóri Varnarmálastofnunar.
  Utanríkisráðherra skipar forstjóra Varnarmálastofnunar til fimm ára í senn.
    Forstjóri skal hafa lokið háskólaprófi og búa yfir þekkingu á verksviði
stofnunarinnar. Forstjóri fer með stjórn stofnunarinnar og ber ábyrgð á daglegum
                                    rekstri.
                           9. gr. Ráðning starfsliðs.
              Forstjóri ræður aðra starfsmenn Varnarmálastofnunar.
 Óheimilt er að ráða til Varnarmálastofnunar eða hafa þar starfandi einstakling
     eða verktaka sem ekki uppfyllir skilyrði öryggisvottunar skv. 24. gr.
Ef einstaklingur, verktaki eða starfsmaður verktaka telst ekki uppfylla skilyrði
 öryggisvottunar skal sú afstaða tilkynnt og aðila máls gefinn kostur á að koma
 að andmælum. Ákveði Varnarmálastofnun að synja um starf eða verk eða segja upp
gildandi vinnu- eða verksambandi, sökum þess að skilyrði öryggisvottunar teljast
 ekki uppfyllt, skal það gert með sannanlegum hætti og aðila máls leiðbeint um
              rétt til að kæra ákvörðunina til utanríkisráðherra.
                          10. gr. Tímabundin ráðning.
         Forstjóra Varnarmálastofnunar er heimilt, að höfðu samráði við
   utanríkisráðuneytið, að ráða án auglýsingar ríkisstarfsmann tímabundið til
starfa hjá Varnarmálastofnun, þó ekki lengur en til tveggja ára í senn. Áskilið
 er að vinnuveitandi viðkomandi samþykki slíka tilhögun. Með sömu skilyrðum má
veita starfsmanni Varnarmálastofnunar tímabundið starf hjá utanríkisþjónustunni.
Starfsmaður sem ráðinn er skv. 1. mgr. skal eiga rétt á launalausu leyfi á meðan
   hann gegnir hinu tímabundna starfi. Slíkt leyfi skerðir ekki réttindi til
   greiðslu í Lífeyrissjóð starfsmanna ríkisins. Starfstími í hinu tímabundna
          starfi telst hluti af starfstíma í föstu starfi viðkomandi.
                          11. gr. Bann við verkföllum.
   Starfsmenn Varnarmálastofnunar mega hvorki fara í verkfall né taka þátt í
                                verkfallsboðun.

             V. kafli. Rekstur öryggissvæða, loftvarnakerfis o.fl.
                         12. gr. Rekstur öryggissvæða.
  Varnarmálastofnun annast umsjón, rekstur og hagnýtingu allra öryggissvæða á
   Íslandi, þ.m.t. við Keflavíkurflugvöll, Helguvík, Miðnesheiði, Stokksnes,
     Gunnólfsvíkurfjall og Bolafjall, auk mannvirkja sem þar eru staðsett.
  Utanríkisráðherra birtir auglýsingu sem sýnir landfræðileg mörk öryggis- og
                                  varnarsvæða.
                 13. gr. Aðgangur að öryggis- og varnarsvæðum.
     Varnarmálastofnun veitir aðgangsheimildir að öryggis- og varnarsvæðum.
 Utanríkisráðherra er þó heimilt að fela rekstraraðila Keflavíkurflugvallar að
        annast útgáfu aðgangsheimilda að þeim hluta öryggissvæðisins við
 Keflavíkurflugvöll sem er innan haftasvæðis flugverndar. Takmarka má, synja um
 eða afturkalla aðgangsheimild af öryggisástæðum eða ef allsherjarregla krefst
 þess. Slíkar stjórnvaldsákvarðanir má kæra til utanríkisráðherra og skal aðila
                        máls leiðbeint um kærurétt sinn.
Að undanskildum íslenskum tollgæslu- og lögregluyfirvöldum er þeim einum heimill
  aðgangur að öryggis- og varnarsvæðum og mannvirkjum þar sem þangað á lögmætt
                     erindi og hefur gilda aðgangsheimild.
               14. gr. Rekstur íslenska loftvarnakerfisins o.fl.
 Varnarmálastofnun annast rekstur íslenska loftvarnakerfisins, stjórnstöðvar á
    öryggissvæðinu á Keflavíkurflugvelli, fjarskiptastöðva og ratsjárstöðva
Atlantshafsbandalagsins sem staðsettar eru á öryggissvæðum. Reksturinn skal taka
   mið af reglum og stöðlum Atlantshafsbandalagsins varðandi slíka starfsemi.
            15. gr. Rekstur mannvirkja Atlantshafsbandalagsins o.fl.
  Varnarmálastofnun annast rekstur, umsjón og hagnýtingu mannvirkja og annarra
     eigna Atlantshafsbandalagsins hérlendis í samræmi við þjóðréttarlegar
skuldbindingar og heimildir Íslands sem notenda- og gistiríkis. Reksturinn skal
 taka mið af reglum og stöðlum Atlantshafsbandalagsins varðandi slíka starfsemi
           og venjubundinni notendaríkisframkvæmd bandalagsríkjanna.
        Utanríkisráðherra birtir lista yfir þau mannvirki og þær eignir
Atlantshafsbandalagsins og íslenska ríkisins sem Varnarmálastofnun ber ábyrgð á.
                           16. gr. Rekstrarkostnaður.
   Kostnaður við starfrækslu Varnarmálastofnunar greiðist af fjárveitingum úr
                         ríkissjóði samkvæmt fjárlögum.
     Varnarmálastofnun er heimilt, að virtum öryggisreglum og forgangsrétti
     Atlantshafsbandalagsins, að veita gegn gjaldi samningsbundin afnot af
 mannvirkjum og búnaði bandalagsins sem stofnunin hefur umsjón með á grundvelli
 gistiríkis- og notendaríkisskuldbindinga Íslands. Tekjur vegna afnotanna renna
   til Varnarmálastofnunar sem ráðstafar þeim til reksturs og viðhalds þeirra
            mannvirkja og búnaðar bandalagsins sem stofnunin annast.

                            VI. kafli. Skaðabótamál.
  17. gr. Varnarmálastofnun tekur ákvörðun um greiðslu skaðabóta úr ríkissjóði
  vegna skaðabótakrafna utan samninga sem Ísland hefur skuldbundið sig til að
           greiða á grundvelli þjóðréttarsamninga á sviði varnarmála.

       VII. kafli. Loftrýmiseftirlit, loftrýmisgæsla, varnaræfingar o.fl.
                  18. gr. Loftrýmiseftirlit og loftrýmisgæsla.
Atlantshafsbandalaginu er heimilt að sinna loftrýmiseftirliti og loftrýmisgæslu
við Ísland í samræmi við ákvarðanir Norður-Atlantshafsráðsins. Um tilhögun slíks
      eftirlits og gæslu fer samkvæmt samningum milli íslenska ríkisins og
  bandalagsins og þeirra bandalagsríkja sem skuldbinda sig til að sinna slíkum
                                   verkefnum.
                         19. gr. Gistiríkisstuðningur.
   Varnarmálastofnun annast gistiríkisstuðning íslenskra stjórnvalda gagnvart
 Atlantshafsbandalaginu og öðrum ríkjum og skal sú framkvæmd taka mið af reglum
           og stöðlum Atlantshafsbandalagsins um gistiríkisstuðning.
                             20. gr. Varnaræfingar.
   Utanríkisráðherra ber ábyrgð á undirbúningi og framkvæmd varnaræfinga sem
        haldnar eru hérlendis á vegum íslenskra stjórnvalda. Upplýsa ber
 utanríkismálanefnd Alþingis í lok hvers árs um fyrirhugaðar æfingar á komandi
                                      ári.
Varnarmálastofnun annast undirbúning og framkvæmd varnaræfinga. Stofnunin gefur
  utanríkisráðherra upplýsingaskýrslu um hverja æfingu innan mánaðar frá lokum
                                    hennar.

                     VIII. kafli. Skatt- og tollundanþágur.
     21. gr. Öryggis- og varnarsvæði, ásamt mannvirkjum íslenska ríkisins,
 Atlantshafsbandalagsins eða Bandaríkjanna þar, og starfsemi þeim tengd, skulu
 undanþegin öllum opinberum gjöldum, þ.m.t. vegna kaupa á vöru og þjónustu til
 viðhalds og rekstrar. Þá eru mannvirkin undanþegin skyldutryggingu fasteigna.
Atlantshafsbandalagið, Samstarf í þágu friðar, herlið Bandaríkjanna og liðsafli
 skv. 2. mgr. [5]2. gr. laga nr. 72/2007 nýtur hérlendis undanþágu frá greiðslu
 skatta, gjalda og tolla með þeim hætti sem greinir í 7. og 8. gr. viðbætis við
 [6]lög nr. 110/1951, sbr. og [7]48. gr. laga um virðisaukaskatt, nr. 50/1988,
með síðari breytingum. Þó skal greiða óbeina skatta og gjöld, skv. 1. tölul. 6.
    gr. viðbætisins, með þeim undanþágum sem leiðir af 8. gr. viðbætisins og
   endurgreiðsluheimild [8]43. gr. laga nr. 50/1988. Sama gildir um liðsafla
     annarra ríkja, og skyldulið þeirra, sem dvelst hérlendis við framkvæmd
         skyldustarfa eða varnaræfingar á vegum íslenskra stjórnvalda.
     Um þær eignir og þann rekstur sem Varnarmálastofnun annast fyrir hönd
  Atlantshafsbandalagsins, Samstarfs í þágu friðar, herliðs Bandaríkjanna eða
annarra þjóðréttaraðila, sem samkvæmt lögum og alþjóðasamningum eru undanþegnir
skatt- og tollskyldu, fer eftir þeim sérreglum sem um þá þjóðréttaraðila gilda.
  Utanríkisráðherra setur að höfðu samráði við fjármálaráðuneytið reglugerð um
                           framkvæmd slíkrar umsýslu.

                         IX. kafli. Meðferð upplýsinga.
                             22. gr. Þagnarskylda.
  Starfsmenn Varnarmálastofnunar eru bundnir þagnarskyldu. Þeir mega ekki, að
viðlagðri ábyrgð, skýra óviðkomandi frá því sem þeir komast að í starfi sínu og
 leynt á að fara. Sama gildir um verktaka og aðra aðila sem starfa að einstökum
 verkefnum á vegum stofnunarinnar. Þagnarskylda helst þótt látið sé af störfum
                            eða verksamningi ljúki.
                    23. gr. Úrvinnsla og miðlun upplýsinga.
       Varnarmálastofnun annast úrvinnslu upplýsinga úr upplýsingakerfum
 Atlantshafsbandalagsins og erlendra samstarfsaðila sem stofnunin hefur aðgang
   að. Stofnunin skal leitast við að skilgreina hættur sem kunna að steðja að
 íslensku yfirráðasvæði og íslenskum ríkisborgurum, m.a. vegna hernaðarumsvifa
                    eða sambærilegs alvarlegs hættuástands.
  Varnarmálastofnun má skiptast á upplýsingum við stjórnvöld annarra ríkja og
        alþjóðasamtök sem Ísland er aðili að enda byggist slíkt á gildum
     milliríkjasamningum og sé nauðsynlegt að teknu tilliti til öryggis- og
                            varnarhagsmuna landsins.
Varnarmálastofnun vinnur úr upplýsingum sem hún fær skv. 1. og 2. mgr. og miðlar
 áfram til utanríkisráðuneytisins, annarra stjórnvalda og utanríkismálanefndar
     samkvæmt nánari ákvæðum sem utanríkisráðherra skal setja í reglugerð.
  Reglugerðin skal m.a. taka mið af stöðlum og reglum Atlantshafsbandalagsins
                     varðandi meðhöndlun slíkra upplýsinga.
                 24. gr. Öryggisvottun og trúnaðarstig skjala.
  Varnarmálastofnun ber ábyrgð á útgáfu öryggisvottunar samkvæmt lögum þessum.
      Embætti ríkislögreglustjóra annast framkvæmd bakgrunnsskoðunar vegna
öryggisvottunar, að beiðni Varnarmálastofnunar, og er við vinnsluna m.a. heimilt
        að afla upplýsinga um viðkomandi úr skrám lögreglu og sakaskrá.
   Varnarmálastofnun heldur sérstaka skrá yfir aðila sem hljóta öryggisvottun
                             samkvæmt lögum þessum.
 Utanríkisráðherra setur reglugerð um framkvæmd öryggisvottunar og trúnaðarstig
  skjala samkvæmt lögum þessum að höfðu samráði við dómsmálaráðherra. Skal þar
  tekið mið af stöðlum og reglum Atlantshafsbandalagsins um öryggi og meðferð
trúnaðarskjala og eftir atvikum öðrum þjóðréttarskuldbindingum sem Ísland hefur
          undirgengist varðandi öryggi og meðferð trúnaðarupplýsinga.
                    25. gr. Ársskýrsla Varnarmálastofnunar.
  Varnarmálastofnun gefur utanríkisráðherra árlega skýrslu um starfsemi sína á
     liðnu almanaksári. Utanríkisráðherra kynnir efni ársskýrslunnar fyrir
     utanríkismálanefnd. Útdráttur úr ársskýrslunni skal birtur á heimasíðu
              Varnarmálastofnunar fyrir 1. september árið á eftir.

             X. kafli. Stjórnsýslukæra, viðurlög, gildistaka o.fl.
                            26. gr. Stjórnsýslukæra.
  Aðilum máls er heimilt að kæra stjórnvaldsákvarðanir Varnarmálastofnunar til
     utanríkisráðherra innan 30 daga frá dagsetningu ákvörðunar. Um meðferð
kærumálsins fer samkvæmt stjórnsýslulögum og ákvæðum þessara laga eftir því sem
                                 við getur átt.
                         27. gr. Reglugerðarheimildir.
    Utanríkisráðherra er heimilt að setja í reglugerð^1) nánari fyrirmæli um
    verkefni Varnarmálastofnunar og framkvæmd laga þessara, þ.m.t. varðandi:
                       a. tímabundna ráðningu skv. 10. gr.,
           b. aðgangsheimildir að öryggis- og varnarsvæðum skv. 13. gr.,
   c. rekstur íslenska loftvarnakerfisins og mannvirkja Atlantshafsbandalagsins
                              skv. 14. og 15. gr.,
       d. málsmeðferð, greiðslu og endurkröfu skaðabótakrafna skv. 17. gr.,
                           e. varnaræfingar skv. 20. gr.
                                 ^1)Rg. 736/2008.
                               28. gr. Viðurlög.
 Brot gegn lögum þessum, reglugerðum og öðrum stjórnvaldsfyrirmælum settum eða
   gefnum samkvæmt þeim varða sektum eða fangelsi allt að 5 árum nema þyngri
    refsing liggi við samkvæmt öðrum lögum. Tilraun og hlutdeild í brotum er
               refsiverð skv. III. kafla almennra hegningarlaga.
Nú er brot framið í starfsemi lögaðila og má þá gera lögaðilanum fésekt skv. II.
                        kafla A almennra hegningarlaga.
                     29. gr. Gildistaka og brottfall laga.
Lög þessi öðlast gildi 31. maí 2008. Við gildistöku laganna skal Ratsjárstofnun
             lögð niður. Ákvæði til bráðabirgða öðlast þegar gildi.
  Reglugerðir og önnur stjórnvaldsfyrirmæli, sem sett hafa verið á grundvelli
  [9]laga nr. 106/1954 og [10]nr. 82/2000, skulu halda gildi sínu að svo miklu
leyti sem þau brjóta ekki í bága við ákvæði nýrra laga, uns nýjar reglugerðir og
                  stjórnvaldsfyrirmæli hafa verið gefin út.^1)
        ^1)Sjá nú rg. 284/1999, rg. 293/2002, rg. 493/2003 og rg. 828/2003.
                                    30. gr.
                            Ákvæði til bráðabirgða.
   1. Bjóða skal því starfsfólki störf hjá Varnarmálastofnun sem við gildistöku
  laga þessara er á uppsagnarfresti hjá Ratsjárstofnun og starfar þar. Ekki er
 skylt að auglýsa störf sem ráðið er í samkvæmt þessu ákvæði laus til umsóknar,
 skv. [11]7. gr. laga nr. 70/1996, um réttindi og skyldur starfsmanna ríkisins.
       2. Þegar lög þessi hafa verið samþykkt er heimilt að auglýsa embætti
   forstjóra Varnarmálastofnunar laust til umsóknar og skal skipun í embættið
   miðast við 1. júní 2008. Einnig skal utanríkisráðherra skipa þriggja manna
starfshóp sem hafa skal heimild til að undirbúa gildistöku laga þessara, þ.m.t.
    að bjóða starfsfólki störf hjá Varnarmálastofnun skv. 1. tölul. Verðandi
          forstjóri Varnarmálastofnunar skal eiga sæti í starfshópnum.

References

   Visible links
   1. file://1951110.html
   2. file://1951110.html
   3. file://1951110.html
   4. file://2007072.html
   5. file://2007072.html#g2
   6. file://1951110.html
   7. file://1988050.html#g48
   8. file://1988050.html#g43
   9. file://1954106.html
  10. file://2000082.html
  11. file://1996070.html#g7
