
   --------------------------------------------------------------------------

                                                           Lög um framhaldsskóla

                              1988 nr. 57 19. maí

   --------------------------------------------------------------------------

                                   I. kafli.
                                  Gildissvið.
                                     1. gr.
                Lög þessi taka til náms á framhaldsskólastigi er tekur við af
   skyldunámsstigi og allt til háskólastigs, sbr. [2]2. gr. laga nr. 55/1974,
   um skólakerfi. Framhaldsskólar er samnefni þeirra skóla er undir lög þessi
     falla. Þeir eru: menntaskólar, fjölbrautaskólar, iðnfræðsluskólar svo og
              skólar sem veita sérhæft nám á framhaldsskólastigi. [Enn fremur
   framhaldsdeildir við grunnskóla sem menntamálaráðuneytið hefur heimilað og
     mun heimila.]^1) Einstakar skólastofnanir geta borið sérstakt nafn, t.d.
                                     tengt stað, hefð eða sérstöku hlutverki.
        Setja skal reglugerð^2) um sérskóla sem starfa samkvæmt lögum þessum.

   ^1)[3]L. 72/1989, 1. gr.^2)Rg. 451/1988 (Stýrimannaskólinn í
   Vestmannaeyjum).

                                   II. kafli.
                                   Hlutverk.
                                     2. gr.
        Hlutverk framhaldsskóla er eftirfarandi:

            að búa nemendur undir líf og starf í lýðræðissamfélagi með því
           að skapa skilyrði til náms og þroska við allra hæfi,
            að búa nemendur undir störf í atvinnulífinu með sérnámi er veiti
           starfsréttindi,
            að búa nemendur undir nám í sérskólum og á háskólastigi með því
           að veita þeim þekkingu og þjálfun í vinnubrögðum.

                                  III. kafli.
                       Stofnun og bygging framhaldsskóla.
                                     3. gr.
        Ríki eða sveitarfélög, eitt eða fleiri, geta haft frumkvæði að
   stofnun nýs framhaldsskóla, en skóli verður þó eigi stofnaður nema með
   samþykki Alþingis. Ákvæði þetta á þó ekki við um skóla sem stofnaðir kunna
   að verða samkvæmt ákvæðum 38. gr.
        Standi ríki og sveitarfélag/félög sameiginlega að stofnun
   framhaldsskóla skal gera samning milli aðila um nýframkvæmdir, stofnbúnað
   og endurbyggingu húsnæðis sem ríki og sveitarfélög samþykkja að standa að
   vegna framhaldsskóla. Þar skulu m.a. vera ákvæði um stjórn hönnunar og
   framkvæmda, hönnun, byggingarhraða og greiðslustreymi. Heimilt er að fela
   sveitarfélögum, sem aðild eiga að framhaldsskóla, að fara með undirbúning
   og umsjón með byggingarframkvæmdum.
        Samningar um framkvæmdir skulu undirritaðir af menntamálaráðherra og
   fjármálaráðherra annars vegar og hlutaðeigandi sveitarstjórn eða
   sveitarstjórnum hins vegar. Fjármálaráðherra skal kynna fjárveitinganefnd
   slíka samninga.
        Kostnaður við byggingarframkvæmdir og stofnbúnað framhaldsskóla
   skiptist þannig að ríkissjóður greiðir 60% áætlaðs kostnaðar samkvæmt
   viðmiðunarreglum (normkostnaðar) þegar sveitarfélag eða sveitarfélög
   annast ráðningu hönnuða og verkframkvæmd. Hlutur sveitarfélags eða
   sveitarfélaga er þá sá hluti kostnaðar sem ríkissjóður greiðir ekki. Þegar
   ríkissjóður ber ábyrgð á hönnun verks og stjórnar framkvæmdum án íhlutunar
   sveitarfélags eða sveitarfélaga greiðir sveitarfélag eða sveitarfélög 40%
   miðað við normkostnað en ríkissjóður hinn hlutann. [Kostnað við byggingu
   heimavistar greiðir ríkissjóður að fullu.]^1) Heimilt er ráðuneytinu að
   semja um aðra kostnaðaraðild þegar um búnað verknámshúsnæðis er að ræða,
   að fengnu samþykki fjárveitinganefndar. Verði greiðslur eigi inntar af
   hendi samtímis reiknast verðbætur á ógreidd framlög í hlutfalli við
   breytingar á vísitölu byggingarkostnaðar.
        [Heimilt er með samþykki Alþingis að víkja frá meginreglum um
   kostnaðarhlutdeild sveitarfélaga þegar skóli er í fámennu sveitarfélagi og
   ekki hefur tekist að fá nærliggjandi sveitarfélög til þess að sameinast um
   byggingu framhaldsskóla.]^1)
        Um undirbúning framkvæmda og málsmeðferð gilda eftir því sem við á
   ákvæði [4]laga nr. 49/1967, um skólakostnað, og reglugerða sem gefnar eru
   út samkvæmt þeim lögum^2) og þessum lögum.
        Þar sem heimavistir verða reistar í tengslum við framhaldsskóla má
   gerð húsnæðis og búnaðar miðast við að nýta megi aðstöðuna til
   gistihúsarekstrar utan reglulegs skólatíma. Um umframkostnað, sem af því
   kann að leiða, skal samið sérstaklega milli byggingaraðila. Um notkun
   heimavistarhúsnæðis utan skólatíma skal gerður sérstakur samningur og hann
   staðfestur af menntamálaráðuneytinu.
        Menntamálaráðuneytið skal í samráði við Samband íslenskra
   sveitarfélaga setja viðmiðunarreglur um stærð og gerð húsnæðis fyrir
   framhaldsskóla og láta gera fyrirmyndir að hönnun og verksamningum.

   ^1)[5]L. 72/1989, 2. gr.^2)Rg. 345/1978 (um stofnkostnað skólamannvirkja).

                                     4. gr.
        Skólamannvirki þau, sem lög þessi taka til, skulu vera eign ríkis og
   sveitarfélaga í sömu hlutföllum og stofnkostnaður er greiddur eða hefur
   verið greiddur sé um eldra húsnæði að ræða.
        Verði húsnæði framhaldsskóla ráðstafað til annarra nota en
   framhaldsnáms skulu eignaraðilar gera með sér samkomulag þar um. Verði
   eign seld öðrum hvorum eignaraðila skal hún metin af dómkvöddum mönnum.

                                   IV. kafli.
                                   Stjórnun.
                                     5. gr.
        Menntamálaráðuneytið fer með yfirstjórn þeirra mála er lög þessi taka
   til og annast námsskrárgerð, kennslueftirlit og ráðgjöf um þróunarstörf er
   snerta framhaldsskóla.
        Ráðuneytið gerir tillögur um fjárveitingu á fjárlögum til hvers
   skóla, sbr. 3. og 32. gr., og annast fjárhagslegt eftirlit eftir því sem
   við á.

                                     6. gr.
        Samstarfsnefnd framhaldsskóla, skipuð skólameisturum (rektorum) undir
   forsæti menntamálaráðherra eða staðgengils hans, fjallar um sameiginleg
   málefni framhaldsskóla og samræmir störf þeirra. ...^1)
        [Nefndin skipuleggur samstarf framhaldsskóla og fjallar hún m.a. um
   verkaskiptingu, samvinnu um fagstjórn svo og önnur mál sem snerta samstarf
   skóla. Menntamálaráðherra getur skipt nefndinni í hópa til að fjalla um
   samstarf, verkaskiptingu og skipulag skóla í einstökum landshlutum eða um
   einstaka málaflokka.
        Heimilt er menntamálaráðherra að skipta landinu í framhaldsskólasvæði
   að höfðu samráði við viðkomandi skólanefndir og skólastjórnir. Reglugerð
   samkvæmt þessari grein skal sett að höfðu samráði við sömu aðila.
        Nánar skal kveðið á um verksvið og starfshætti samstarfsnefndar í
   reglugerð.]^1)

   ^1)[6]L. 72/1989, 3. gr.

                                     7. gr.
        [Menntamálaráðherra skipar skólanefnd við hvern framhaldsskóla til
   fjögurra ára í senn. Í skólanefnd skulu sitja sjö menn: tveir fulltrúar
   starfsmanna kosnir á starfsmannafundi, einn fulltrúi kosinn af nemendum
   skólans, þrír fulltrúar tilnefndir af hlutaðeigandi sveitarfélagi eða
   samtökum sveitarfélaga í viðkomandi landshluta og einn fulltrúa skipar
   ráðherra án tilnefningar. Fulltrúi nemenda skal þó kosinn til eins árs.
   Varamenn skulu valdir með sama hætti. Nefndin velur sér formann til
   tveggja ára í senn.
        Tveir skólar eða fleiri í sama kjördæmi eða landshluta geta sameinast
   um eina skólanefnd.]^1)
        Skólameistari situr fundi skólanefndar með málfrelsi og tillögurétt.
   Hann er framkvæmdastjóri nefndarinnar.

   ^1)[7]L. 72/1989, 4. gr.

                                     8. gr.
        Skólanefnd og skólameistari ákveða námsframboð með samþykki
   menntamálaráðuneytis.
        Skólanefnd undirbýr árlega ásamt skólameistara tillögur til fjárlaga
   og sendir þær menntamálaráðuneytinu. Í upphafi hvers árs gerir skólanefnd
   fjárhagsáætlun í samræmi við niðurstöður fjárlaga og fylgist með að henni
   sé framfylgt.
        Skólanefnd ákveður upphæð gjalda er nemendum er gert að greiða við
   innritun í námsáfanga svo sem innritunargjöld, efnisgjöld, pappírsgjöld og
   nemendasjóðsgjöld. Halda skal bókhald um fjárreiður þessar og um
   endurskoðun gilda sömu reglur og um annan rekstur.
        Heimilt er skólanefnd að stofna sérstaka sjóði við framhaldsskóla.
   Skal um þá sett skipulagsskrá, leitað staðfestingar á henni og hún birt í
   Stjórnartíðindum.^1)

   ^1)Rg. 429/1986.

                                     9. gr.
        Skólameistari stjórnar daglegum rekstri og starfi framhaldsskóla og
   gætir þess að starfsemi hans sé í samræmi við lög, reglugerðir, námsskrá
   og önnur gildandi fyrirmæli á hverjum tíma og ber ábyrgð á að fylgt sé
   fjárhagsáætlun skólans.
        [Skólastjórn skal vera skólameistara til aðstoðar við stjórn skóla og
   rekstur. Skólameistari er oddviti skólastjórnar sem auk hans skal skipuð
   fulltrúum kennara, nemenda svo og aðstoðarskólameistara og áfangastjóra
   starfi þeir við skólann.]^1)
        Um skipan [skólastjórnar],^1) verksvið þess,^2) starfstíma og
   starfshætti skal nánar kveðið á um í reglum sem menntamálaráðuneyti setur.

   ^1)[8]L. 72/1989, 5. gr.^2)Á væntanlega að vera verksvið hennar.

                                    [10. gr.
        Almennur kennarafundur í framhaldsskóla fjallar um stefnumörkun, um
   námsskipan, kennsluhætti og aðra starfsemi. Nánar skal ákvarðað um
   verksvið þeirra í reglugerð.]^1)

   ^1)[9]L. 72/1989, 6. gr.

                                  [11. gr.]^1)
        Í hverjum framhaldsskóla skal starfa nemendaráð sem er fulltrúi
   nemenda í hagsmunamálum þeirra. Nemendaráð hefur tillögu- og umsagnarrétt
   um markmið náms, námsefni og kennslutilhögun í skóla sínum og gerir
   tillögu til skólanefndar um nemendasjóðsgjöld. Almenn samtök nemenda í
   hverjum skóla setja reglur um skipan, starfssvið og starfshætti
   nemendaráðs.

   ^1)[10]L. 72/1989, 6. gr.

                                   V. kafli.
                                   Starfslið.
                                    12. gr.
        Um fjölda starfsmanna og skiptingu starfa fer eftir stærð og gerð
   skóla og fjárveitingu hverju sinni. Heimilt er að fela ráðgjafar- og
   sálfræðiþjónustu grunnskóla að annast hliðstæða starfsemi fyrir
   framhaldsskóla.
        [Menntamálaráðherra setur eða skipar skólameistara (rektor) að
   fengnum tillögum hlutaðeigandi skólanefndar. Menntamálaráðherra skipar
   kennara, námsráðgjafa og skólasafnverði að fengnum tillögum skólanefndar
   og skólameistara hlutaðeigandi skóla.
        Skólameistari ræður, að fengnum tillögum skólanefndar, kennara,
   námsráðgjafa og skólasafnverði. Hafi umsækjandi um stöðu kennara ekki
   réttindi til kennslu við framhaldsskóla skal undanþágunefnd framhaldsskóla
   send beiðni um undanþágu frá ákvæðum [11]laga nr. 48/1986, um lögverndun á
   starfsheiti og starfsréttindum grunnskólakennara, framhaldsskólakennara og
   skólastjóra, um að lausráða hann til bráðabirgða enda sé ekki völ á
   kennara með full kennsluréttindi.
        Skólameistari ræður stundakennara og aðra starfsmenn.
        Skólameistari ræður aðstoðarskólameistara til fimm ára í senn og
   áfangastjóra til allt að fjögurra ára og deildarstjóra til tveggja ára að
   höfðu samráði við skólanefnd. Leggja skal þá ákvörðun fyrir
   menntamálaráðuneytið til staðfestingar.]^1)

   ^1)[12]L. 72/1989, 7. gr.

                                    13. gr.
        Um skilyrði til þess að vera settur eða skipaður skólameistari eða
   kennari við framhaldsskóla fer eftir ákvæðum laga um lögverndun á
   starfsheiti og starfsréttindum grunnskólakennara, framhaldsskólakennara og
   skólastjóra, nr. 48/1986. [Setja skal í reglugerð ákvæði um menntun og
   starfssvið námsráðgjafa og skólasafnvarða. Setja má í reglugerð ákvæði um
   menntun og starfssvið annarra starfsmanna.]^1)
        [Menntamálaráðuneytið setur skólameisturum, kennurum, námsráðgjöfum
   og skólasafnvörðum erindisbréf.]^1)

   ^1)[13]L. 72/1989, 8. gr.

                                    14. gr.
        [Hafi kennari starfað, ráðinn, settur eða skipaður, a.m.k. í fimm ár
   og óski að fá sérstakt orlof til að efla þekkingu sína og kennarahæfni
   skal hann senda skólanefnd og menntamálaráðuneyti beiðni um orlof ásamt
   greinargerð um hvernig hann hyggst verja orlofstímanum. Ráðuneytið getur
   veitt honum orlof allt að einu ári á föstum embættislaunum.]^1)
        Menntamálaráðuneytið getur veitt kennara, er orlofs nýtur, styrk til
   að standa straum af kostnaði við ferðalög og námsdvöl í sambandi við
   orlofið ef hann ver því til að stunda reglulegt nám við viðurkennda
   menntastofnun eða til námsferðar njóti hann ekki sambærilegs styrks frá
   öðrum. Beiðni um orlof skal hafa borist menntamálaráðuneytinu fyrir 1.
   nóvember ár hvert.
        Að loknu orlofi er kennurum skylt að senda ráðuneytinu skýrslu um
   störf sín á orlofstíma. Menntamálaráðuneytið setur reglugerð um framkvæmd
   orlofs kennara.
        Ákvæði þessarar greinar taka einnig til skólameistara og annarra
   stjórnenda skóla.

   ^1)[14]L. 72/1989, 9. gr.

                                    15. gr.
        Í öllum framhaldsskólum skal vera heilsuvernd.
        Héraðslæknar hafa umsjón með þessari starfsemi undir yfirstjórn
   heilbrigðisstjórnar og líta eftir að aðbúnaður og aðstaða nemenda og
   starfsmanna sé viðhlítandi.
        Starfsfólk við heilsuvernd í skólum skal hafa náið samstarf við
   skólameistara um framkvæmd heilsuverndar í skólanum.
        Sé heilsugæslustöð starfandi í nágrenni skóla er heimilt að fela
   henni að annast heilsuverndina.

                                   VI. kafli.
                                Inntökuskilyrði.
                                    16. gr.
        Allir, sem lokið hafa grunnskólanámi eða hlotið jafngilda
   undirstöðumenntun, eiga rétt á að hefja nám í framhaldsskóla að fullnægðum
   kröfum um starfsþjálfun þar sem hennar er krafist. ...^1)
        Nemandi, sem orðinn er 18 ára gamall, getur hafið nám í
   framhaldsskóla án þess að fullnægja inntökuskilyrðum samkvæmt þessari
   grein nema að því er varðar starfsþjálfun. ...^1) Inntaka nemenda í skóla
   er á ábyrgð skólameistara.

   ^1)[15]L. 72/1989, 10. gr.

                                  VII. kafli.
                                  Námsskipan.
                                    17. gr.
        Nám í framhaldsskóla skal fara fram á námsbrautum sem skilgreindar
   eru eftir markmiðum námsins að því er varðar undirbúning til starfa eða
   áframhaldandi náms. Stefnt skal að því að nemendur eigi völ á námsefni og
   kennslu í samræmi við þarfir sínar og óskir.
        Í námsskrá skal kveða á um markmið náms á hverri námsbraut, námslok
   svo og um skiptingu námsefnis í brautarkjarna og valgreinar. Í námsskrá
   skal kveðið á um einingafjölda til stúdentsprófs.
        Af öllum námsbrautum skulu vera leiðir til frekara náms, annaðhvort
   beinar eða með skilgreindri viðbót námsáfanga. Jafnframt skulu vera sem
   greiðastar leiðir milli námsbrauta.

                                    18. gr.
        Í framhaldsskóla skal á öllum námsbrautum fara saman nám sem lýtur að
   almennri menntun og sérhæft nám í samræmi við markmið brautarinnar. Lögð
   skal áhersla á tengsl verklegra og bóklegra þátta námsins. Auk
   skyldunámsefnis skal heimilt að gefa nemendum kost á valgreinum að
   uppfylltum skilyrðum sem sett skulu í námsskrá.

                                    19. gr.
        Námsefni framhaldsskóla skal skipað í skilgreinda námsáfanga sem
   metnir skulu til eininga eftir umfangi námsefnis. Námseining skal
   skilgreind í námsskrá. Þrátt fyrir skiptingu námsefnis í áfanga geta
   skólar, sem þess óska, haft bekkjakerfi.
        Leitast skal við að hafa námsefni og kennslu hvers áfanga þannig að
   hann nýtist sem hluti af námi á sem flestum námsbrautum. Þó skal þess gætt
   að samræmi sé ávallt á milli markmiðs námsbrautar og kennslu námsgreina.

                                    20. gr.
        Um námsáfanga, markmið þeirra, megininntak, umfang og skipan á
   námsbrautir skal ákveðið í námsskrá sem menntamálaráðuneytið setur.
   Námsáfangar í sama eða sambærilegu námsefni skulu jafngildir á öllum
   brautum þar sem þeir eru hluti af náminu. Sé verkþjálfun liður í
   námsáfanga skal hún metin til eininga í námsskrá.

                                    21. gr.
        Í námsskrá skal mælt fyrir um námsmat, þar með talið próf og
   vitnisburðir. Þar skulu tilgreind skilyrði til þess að flytjast milli
   áfanga og lágmarkskröfur til þess að standast tiltekin lokapróf. Í
   námsskrá skulu birtar reglur um rétt nemenda til að sjá prófúrlausnir
   sínar og hvernig nám skal metið þegar nemendur flytjast milli skóla.

                                    22. gr.
        Fræðsla skal veitt í löggiltum iðngreinum og öðrum iðnaði samkvæmt
   nánari ákvæðum í námsskrá. Í reglugerð skal kveða á um hverjar skuli vera
   löggiltar iðngreinar.^1)
        Menntamálaráðherra skipar Iðnfræðsluráð til fjögurra ára í senn og
   skal það vera til ráðuneytis um mótun heildarstefnu og skipulag í
   iðnfræðslu, löggiltum iðngreinum og verksmiðjuiðnaði. Iðnfræðsluráð skal
   skipað níu mönnum. Skulu tveir þeirra vera iðnmeistarar, tilnefndir af
   Landssambandi iðnaðarmanna, tveir iðnsveinar og einn fulltrúi
   iðnverkafólks, tilnefndir af Alþýðusambandi Íslands. Félag íslenskra
   iðnrekenda tilnefnir einn, Samband iðnfræðsluskóla einn og Iðnnemasamband
   Íslands einn. Menntamálaráðherra skipar formann án tilnefningar. Varamenn
   skulu valdir með sama hætti og aðalmenn. Iðnfræðsluráð veitir umsögn um
   tillögur að námsskrám í verklegum og bóklegum faggreinum og að stöðlum um
   búnað og aðstöðu og gerir tillögur um skipulag kennslueftirlits í
   iðngreinum. Iðnfræðsluráð gerir tillögur til menntamálaráðuneytisins um
   reglur varðandi framkvæmd námssamninga. Nánar skal kveðið á um hlutverk
   Iðnfræðsluráðs í reglugerð sem menntamálaráðuneytið setur.

   ^1)Rg. 558/1981 (um iðnfræðslu), sbr. rg. 40/1973. Rg. 102/1990, sbr.
   157/1992, 240/1993 og 581/1994, (um löggiltar iðngreinar o.fl.).

                                    23. gr.
        Menntamálaráðherra skipar fræðslunefndir í einstökum iðngreinaflokkum
   til fjögurra ára í senn. Nefndirnar fjalla um tilhögun fræðslunnar hver á
   sínu sviði og gera tillögur að námsskrám. Iðnfræðsluráð tilnefnir þrjá
   fulltrúa í hverja nefnd en ráðherra skipar formann og ritara. Verði því
   við komið skulu sömu menn gegna þeim störfum í öllum nefndunum til þess að
   tryggja nauðsynlega samræmingu og hagkvæmni á námsskipan iðn- og
   tæknibrauta. Varamenn skulu skipaðir með sama hætti og aðalmenn.

                                    24. gr.
        Heimilt er skólanefnd að gera samninga við iðnmeistara, fyrirtæki eða
   stofnun um að annast tiltekna þætti verklegrar menntunar í samstarfi við
   framhaldsskóla. Slíkir samningar skulu staðfestir af menntamálaráðuneytinu
   og hefur ráðuneytið yfirumsjón með framkvæmd þeirra.
        Heimilt er iðnmeisturum að taka nemendur til verklegs náms í
   löggiltum iðngreinum og skal gera um það sérstaka námssamninga. Í
   reglugerð, sem menntamálaráðherra setur, skal kveðið á um gerð
   námssamninga, réttindi og skyldur samningsaðila, námslok, próf, útgáfu
   prófskírteina og starfsréttindi í samræmi við lög um atvinnuréttindi
   iðnaðarmanna.
        Menntamálaráðuneytið getur veitt heimild til þess að umsækjandi gangi
   undir verklegt próf í iðngrein án skólanáms, enda liggi fyrir:

   a.
           umsögn viðkomandi iðnaðarmannafélags,
   b.
           umsögn Iðnfræðsluráðs,
   c.
           umsögn meistara og vottorð um að viðkomandi hafi unnið við iðnina
           í 10 ár.

        Standist umsækjandi prófið öðlast hann sveinsbréf sem veitir ekki
   réttindi til inngöngu í meistaraskóla nema hann ljúki burtfararprófi frá
   iðnfræðsluskóla í faggreinum iðngreinarinnar.

                                    25. gr.
        Skylt er menntamálaráðuneytinu að halda uppi framhaldsnámi fyrir
   iðnsveina til meistaraprófs í því skyni að veita þeim aukna þekkingu í
   starfsgrein sinni, stjórnun og rekstri fyrirtækja.^1)
        Setja skal í námsskrá, sbr. 17., 20. og 21. gr., nánari ákvæði um nám
   til meistaraprófs.
        Um námsgjöld vegna náms samkvæmt þessari grein gilda ákvæði IX.
   kafla.

   ^1)Sbr. rg. 98/1988 (um meistaranám og útgáfu meistarabréfa).

                                    26. gr.
        Menntamálaráðherra skipar fræðsluráð sjávarútvegs til fjögurra ára í
   senn og skal það skipað átta mönnum. Ráðið skal skipað með eftirfarandi
   hætti: Einum fulltrúa sölusamtaka í sjávarútvegi tilnefndum af
   Útflutningsráði Íslands, einum fulltrúa útvegsmanna tilnefndum af
   Landssambandi íslenskra útvegsmanna, einum fulltrúa samtaka sjómanna
   tilnefndum sameiginlega af Sjómannasambandi Íslands og Farmanna- og
   fiskimannasambandi Íslands, einum fulltrúa fiskvinnslufólks tilnefndum af
   Verkamannasambandi Íslands, einum fulltrúa rannsóknastofnana í
   sjávarútvegi tilnefndum sameiginlega af Rannsóknastofnun fiskiðnaðarins og
   Hafrannsóknastofnuninni, einum fulltrúa fiskeldisstöðva tilnefndum af
   Landssambandi fiskeldis- og hafbeitarstöðva, einum fulltrúa
   menntamálaráðuneytisins og einum fulltrúa sjávarútvegsráðuneytisins.
   Varamenn skulu skipaðir með sama hætti og aðalmenn.
        Fræðsluráð velur sér formann og varaformann úr hópi ráðsmanna.
   Fræðsluráð sjávarútvegs mótar í samvinnu við menntamálaráðuneytið
   heildarstefnu og fræðsluskipulag í sjávarútvegs- og fiskeldisgreinum og
   veitir umsögn um tillögur að námsbrauta- og áfangalýsingum í verklegum og
   bóklegum faggreinum tengdum sjávarútvegi.

                                    27. gr.
        Til að tryggja sem víðtækust samráð við atvinnulífið er
   menntamálaráðuneytinu heimilt að skipa sérstakar ráðgjafarnefndir til
   viðbótar þeim sem nefndar eru í 22. og 26. gr. til að vera ráðuneytinu til
   aðstoðar við framkvæmd laga þessara. Kveðið skal á um starfssvið og skipan
   slíkra nefnda í reglugerð.

                                    28. gr.
        Nám, sem krafist er til þess að öðlast atvinnuréttindi, skal
   skipulagt í samvinnu við stofnanir og/eða þá sérskóla á
   framhaldsskólastigi sem starfa samkvæmt sérstökum reglugerðum. Auk
   starfsréttinda skal námið veita rétt til frekara náms. Nánari ákvæði hér
   að lútandi skulu tilgreind í námsskrá, sbr. 17. og 20. gr. Starfi sérstök
   fræðsluráð tengd atvinnuvegum skulu þau vera umsagnaraðilar um
   hlutaðeigandi námsbrauta- og áfangalýsingar, sbr. 22. gr. og 26. gr.

                                    29. gr.
        Í öllum framhaldsskólum skal vera skólasafn. Hlutverk þess er að vera
   upplýsingamiðstöð fyrir nemendur og kennara. Það skal búið bókum og
   nýsigögnum auk annars safnkosts sem tengist kennslugreinum skóla.

                                    30. gr.
        Á framhaldsskólastigi skal veita fötluðum nemendum, samkvæmt
   skilgreiningu á hugtakinu fatlaður í [16]2. gr. laga nr. 41/1983,^1) um
   málefni fatlaðra, kennslu og þjálfun við hæfi og sérstakan stuðning í
   námi. Í því skyni skal látin í té sérfræðileg aðstoð og nauðsynlegur
   aðbúnaður eftir því sem þörf krefur að mati menntamálaráðuneytisins.
   Fatlaðir nemendur skulu stunda nám við hlið annarra nemenda eftir því sem
   kostur er.
        Heimilt er að stofna sérskóla fyrir þroskahefta nemendur.
   Menntamálaráðuneytið setur reglugerð með nánari ákvæðum um framkvæmd
   kennslu og nám fatlaðra nemenda.

   ^1)Nú [17]l. 59/1992.

                                    31. gr.
        Árlegur starfstími framhaldsskóla skal eigi vera skemmri en níu
   mánuðir. Menntamálaráðuneytið setur árlega nánari reglur um skiptingu
   starfstíma skóla.

                                  VIII. kafli.
                            Rekstur framhaldsskóla.
                                    32. gr.
        [Ríkissjóður greiðir samkvæmt lögum þessum rekstrarkostnað
   framhaldsskóla. Hver skóli er sjálfstæð rekstrareining og hefur sérstaka
   fjárveitingu á fjárlögum.
        Ríkissjóður greiðir allan launakostnað við kennslu sem fram fer og
   skipulögð er í samræmi við áætlun sem samþykkt er af
   menntamálaráðuneytinu.
        Við ákvörðun fjárveitinga til kennslu í framhaldsskólum skal miða við
   grunntöluna 1,7 til 2,0 kennslustundir á viku á hvern nemanda í fullu
   bóknámi eftir stærð og gerð skóla. Þessu til viðbótar skal koma sá
   stundafjöldi sem nauðsynlegur er til að halda megi uppi kennslu í
   viðurkenndu verknámi og sérnámi er krefst skiptingar nemenda í smáa
   námshópa. Þurfi að taka tillit til sérstakra aðstæðna skal veitt sérgreint
   framlag til að mæta þeirri þörf.
        Auk kostnaðar við kennslu greiðir ríkissjóður launakostnað við
   stjórnun, námsráðgjöf, störf í skólasafni, á skrifstofu, félagsstörf,
   eftirlit og umsjón með heimavistum og eignum skóla og annarra þeirra
   starfa er nauðsynleg teljast vera.
        Ríkissjóður greiðir enn fremur laun prófdómara á lokaprófi og þann
   launakostnað er stafar af lækkun kennsluskyldu samkvæmt ákvörðun
   menntamálaráðuneytisins og annan þann kostnað er leiðir af kjarasamningum.
        Auk launakostnaðar greiðir ríkissjóður annan rekstrarkostnað af
   starfsemi skólans, viðhaldi húsa og tækja að frátalinni kostnaðarþátttöku
   nemenda, sbr. 33. gr.
        Við gildistöku laganna skal gerður samningur milli
   menntamálaráðuneytisins og hvers skóla um tilhögun á greiðslum til
   skólanna af fjárlagalið þeirra í þeim tilgangi að skólarnir taki á sig
   aukna rekstrarábyrgð. Rekstrarframlag, annað en kennslulaun, laun fastra
   starfsmanna og meiri háttar viðhalds- og stofnkostnaður, skal greitt
   hverjum skóla fyrir fram. Heimilt er menntamálaráðherra að semja við hvern
   skóla um aðra tilhögun ef aðilum þykir ástæða til.
        Menntamálaráðuneytið setur nánari reglur um ákvæði þessarar greinar
   þar sem m.a. skal tilgreint hvaða kennslugreinar skuli teljast verknám og
   sérnám. Þá skulu settar viðmiðunarreglur um vinnumagn fyrir önnur störf en
   kennslu er lagðar verði til grundvallar árlegum fjárveitingum.
        Heimilt er að ráða sérstakan fjármálafulltrúa til þess að annast
   fjárreiður skóla og bókhald og starfar hann þá undir stjórn
   skólameistara.]^1)

   ^1)[18]L. 72/1989, 11. gr.

                                    33. gr.
        Þar sem talið er nauðsynlegt að reka heimavist vegna framhaldsskóla
   greiðir ríkissjóður kostnað við umsjón og almennan rekstur. Nemendur bera
   sjálfir hluta sérgreinds kostnaðar í heimavistum, rekstri mötuneyta,
   skipulögðum skólaakstri og efniskaupum vegna verklegrar kennslu o.fl.
   samkvæmt ákvörðun skólanefndar, sbr. 8. gr., og sérstökum reglum sem
   menntamálaráðherra setur.
        Skólameistari og skólanefnd hafa umsjón með rekstri heimavistar og
   mötuneytis nemenda.
        Hagnaður af leigu skólahúsnæðis skal renna til viðhalds og
   endurnýjunar húsnæðis og búnaðar.

                                    34. gr.
        [Menntamálaráðuneytið getur heimilað stofnun og starfrækslu
   framhaldsdeildar við grunnskóla. Námstilhögun og námsframboð í
   framhaldsdeildum skal vera undir faglegri stjórn þeirra framhaldsskóla er
   menntamálaráðuneytið ákveður.
        Ríkissjóður greiðir rekstrarkostnað framhaldsdeilda. Skal við það
   miðað að framlag á nemanda verði sem næst jafnhátt framlagi til þess skóla
   er hefur faglega stjórn námsins á hendi.
        Menntamálaráðuneytið setur nánari reglur um lágmarksfjölda nemenda og
   önnur grundvallarskilyrði um stofnun framhaldsdeilda.]^1)

   ^1)[19]L. 72/1989, 12. gr.

                                   IX. kafli.
                       Fullorðinsfræðsla og endurmenntun.
                                    35. gr.
        Heimilt er framhaldsskólum að veita þeim er orðnir eru 18 ára að
   aldri aðgang að einstökum námsáföngum dagskóla án tillits til þess hvort
   þeir uppfylla skilyrði til inntöku að öðru leyti. Einnig er
   framhaldsskólum heimilt að stofna til sérstakra námskeiða, þar á meðal
   kvöldskóla (öldungadeilda), fyrir fólk sem hentar ekki að sækja
   reglubundna kennslu í skóla en æskir að ljúka námi hliðstæðu því sem í
   boði er á námsbrautum hans. Fyrir slíka kennslu skulu nemendur greiða
   kennslugjald sem svarar til sem næst þriðjungs kennslulauna. Nánari ákvæði
   um þessa starfsemi skulu sett í reglugerð.^1)

   ^1)Rg. 490/1984.

                                    36. gr.
        Heimilt er framhaldsskólum að bjóða fram annars konar nám en 35. gr.
   tekur til og efna til endurmenntunarnáms, m.a. í samráði við
   faggreinafélög, stéttarfélög, atvinnurekendur eða aðra hagsmuna- eða
   áhugahópa.
        Námsgjöld miðast við að nemendur greiði a.m.k. þriðjung kennslulauna.
   Í slíku námi er kostnaðaraðild ríkissjóðs háð samþykki
   menntamálaráðuneytis.

                                   X. kafli.
                                  Ýmis ákvæði.
                                    37. gr.
        Samvinnuskólinn og Verslunarskóli Íslands hafa rétt til þess að reka
   áfram það fræðslustarf sem þeir hafa annast og til þess að auka það og
   sérhæfa eftir því sem aðstæður leyfa og þörf krefur.
        Um fjárveitingu úr ríkissjóði gilda sömu ákvæði og um aðra
   framhaldsskóla varðandi rekstrar- og stofnkostnað, sbr. 3. og 32. gr.,
   enda hafi menntamálaráðuneytið samþykkt áætlun um rekstur skólanna og fé
   verið veitt í fjárlögum fyrir stofnkostnaði. Framlög ríkisins samkvæmt
   þessari grein miðast við að skólar þessir starfi í samræmi við meginstefnu
   þessara laga og samkvæmt námsskrám og reglugerðum sem settar verða.
        Verði skólar þessir lagðir niður eða húsnæði þeirra eigi nýtt til
   kennslu eða heimavistar fær ríkissjóður eignarráð yfir hlutaðeigandi
   húsnæði í samræmi við stofnkostnaðarframlög sín. Ríki ágreiningur um
   eignaskiptingu skal dómkveðja þrjá óvilhalla menn til þess að kveða á um
   skiptingu og er úrskurður þeirra endanlegur.
        Skólanefndir skulu starfa við Samvinnuskólann og Verslunarskóla
   Íslands. Skal einn skólanefndarmaður tilnefndur af menntamálaráðherra en
   eignaraðilar skipa hina. Hafa þær með höndum fjárreiður skólanna og
   eignaumsýslu í umboði eigenda. Skólanefndir ráða skólameistara svo og
   kennara í samráði við hann. Nefndin kýs sér sjálf formann og varaformann.

                                    38. gr.
        Alþingi ákveður framlag ríkissjóðs til skóla á framhaldsskólastigi
   sem stofnaðir eru af einkaaðilum eða samtökum með hliðstæðum hætti og nú
   er um Verslunarskóla Íslands og Samvinnuskólann, enda uppfylli þessir
   skólar sams konar skilyrði um námsframboð og kennsluskipan og hafa hlotið
   starfsleyfi menntamálaráðuneytis.
        Ekki eiga einkaskólar kröfu til styrks af almannafé.

                                    39. gr.
        Heimilt er að lána skólahúsnæði til félagsstarfsemi utan reglulegs
   skólatíma, enda greiðist fyrir leiga sem nemur a.m.k. kostnaði fyrir
   rafmagn, hita, ræstingu og vörslu. Skólanefnd setur almennar reglur um
   slíka ráðstöfun skólahúsnæðis.

                                  [39. gr. a.
        Menntamálaráðherra er heimilt að efna til tilraunastarfs í starfsnámi
   í samráði við einstaka skóla og víkja þá frá ákvæðum þessara laga ef
   nauðsyn krefur. Slíkt tilraunastarf skal að jafnaði ekki skilgreint til
   lengri tíma en tveggja ára í senn og skal skipulagt í samvinnu við
   fulltrúa atvinnurekenda og launþega í viðkomandi starfsgrein.]^1)

   ^1)[20]L. 81/1993, 1. gr.

                                    40. gr.
        Menntamálaráðuneytið setur nánari ákvæði í reglugerð um framkvæmd
   laga þessara.^1)

   ^1)Sjá t.d. rg. 330/1976 (Flensborgarskólinn í Hafnarfirði), sett skv.
   [21]l. 14/1973 og rg. 202/1987 (Kvennaskólinn í Reykjavík), sett skv.
   [22]l. 12/1970. Sjá enn fremur rg. 270/1974, sbr. 600/1982 (um
   menntaskóla). Rg. 102/1990 (um löggiltar iðngreinar o.fl.). Rg. 105/1990,
   sbr. 23/1991 og 421/1991 (um framhaldsskóla). Rg. 247/1995 (um kennslu á
   framhaldsskólastigi í Hússtjórnarskólanum á Hallormsstað).

                                   XI. kafli.
                  Lög sem úr gildi falla og gildistökuákvæði.
                                    41. gr.
        ...

                                    42. gr.
        ...

                            Ákvæði til bráðabirgða.
        Þrátt fyrir ákvæði 3. gr. þessara laga, um kostnaðarskiptingu við
   byggingarframkvæmdir, skulu gerðir samningar um byggingarframkvæmdir halda
   gildi sínu.

References

   Visible links
   1. http://www.althingi.is/dba-bin/lawformpr.pl?lnr=1988057
   2. file://1974055.html#g2
   3. file:///altext/stjt/1989.072.html
   4. file://1967049.html
   5. file:///altext/stjt/1989.072.html
   6. file:///altext/stjt/1989.072.html
   7. file:///altext/stjt/1989.072.html
   8. file:///altext/stjt/1989.072.html
   9. file:///altext/stjt/1989.072.html
  10. file:///altext/stjt/1989.072.html
  11. file://1986048.html
  12. file:///altext/stjt/1989.072.html
  13. file:///altext/stjt/1989.072.html
  14. file:///altext/stjt/1989.072.html
  15. file:///altext/stjt/1989.072.html
  16. file:///altext/stjtnr.html#1983041?g2
  17. file://1992059.html
  18. file:///altext/stjt/1989.072.html
  19. file:///altext/stjt/1989.072.html
  20. file:///altext/stjt/1993.081.html
  21. file:///altext/stjtnr.html#1973014
  22. file:///altext/stjtnr.html#1970012
