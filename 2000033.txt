
   --------------------------------------------------------------------------

                           Lög um veiðieftirlitsgjald

                               2000 nr. 33 5. maí

   --------------------------------------------------------------------------

 Tóku gildi 26. maí 2000. Breytt með [2]l. 142/2000 (tóku gildi 30. nóv. 2000),
 [3]l. 125/2001 (tóku gildi 30. nóv. 2001), [4]l. 148/2001 (tóku gildi 1. jan.
 2002), [5]l. 121/2002 (tóku gildi 29. nóv. 2002) og [6]l. 137/2002 (tóku gildi
                                30. des. 2002).

1. gr. Fyrir veitingu almenns leyfis til veiða í atvinnuskyni og veiðileyfa, sem
      veitt verða á grundvelli laga um stjórn fiskveiða, laga um veiðar í
fiskveiðilandhelgi Íslands, laga um fiskveiðar utan lögsögu Íslands eða annarra
        laga er kveða á um stjórn fiskveiða, skal greiða [17.500 kr.]^1)
                             ^1)[7]L. 121/2002, 1. gr.
 2. gr. Fiskistofa skal innheimta veiðieftirlitsgjald fyrir veiðiheimildir sem
   veittar eru á grundvelli laga um stjórn fiskveiða, laga um fiskveiðar utan
 lögsögu Íslands eða annarra laga er kveða á um stjórn fiskveiða í samræmi við
     2.5. mgr. Gjaldið skal renna til reksturs veiðieftirlits Fiskistofu.
[Eigendur skipa skulu greiða [664 kr.]^1) fyrir hvert þorskígildistonn úthlutaðs
 eða landaðs afla, sbr. 3. mgr.]^2) Gjaldið skal þó aldrei vera lægra en 2.700
                                      kr.
 [Þegar um er að ræða tegundir sem úthlutað er til einstakra skipa á grundvelli
hlutdeilda skal gjaldið miðast við hlutdeildir viðkomandi skips í þeim tegundum
og úthlutað heildaraflamark þegar gjaldið er lagt á, en miðist úthlutun ekki við
 hlutdeild skal miða gjaldið við úthlutað aflamagn.]^2) Fari stjórn veiða fram
með öðrum hætti en greinir í 1. málsl. skal gjald miðast við landaðan afla skips
   í viðkomandi tegund samkvæmt aflaupplýsingakerfi Fiskistofu á tólf mánaða
  tímabili sem lýkur einum mánuði fyrir upphaf fiskveiðiárs eða veiðitímabils.
  Miða skal við landaðan afla krókabáta í þeim tegundum þar sem þeir eru ekki
            bundnir aflatakmörkunum en sæta ákvörðun um heildarafla.
  Gjald samkvæmt þessari grein skal lagt á 1. desember ár hvert. Taki úthlutun
veiðiheimilda gildi á tímabilinu 1. desember til 31. ágúst skal gjaldið þó lagt
  á og greitt fyrir fram við útgáfu tilkynningar um úthlutaðar veiðiheimildir.
    Gjaldið er ekki afturkræft þótt veiðiheimildir séu ekki nýttar. Eindagi
 gjaldsins er 15 dögum eftir gjalddaga. Hafi greiðsla ekki borist innan mánaðar
 frá gjalddaga fellur veiðileyfi skips niður. Lögveð er í skipi fyrir gjaldinu.
    Sé tekin ákvörðun um að lækka leyfilegan heildarafla einstakra tegunda á
   tímabilinu 1. desember til 31. ágúst skal Fiskistofa greiða eiganda skips
  fjárhæð sem nemur grunnfjárhæð skv. 2. mgr. fyrir hvert þorskígildistonn sem
                      aflaheimildir skipsins skerðast um.
  Sjávarútvegsráðuneytið skal reikna þorskígildi fyrir 15. júlí ár hvert fyrir
hverja tegund sem sætir ákvörðun um stjórn veiða, sbr. 1. og 2. málsl. 3. mgr.,
 og taka mið af tólf mánaða tímabili sem hefst 1. maí næstliðið ár og lýkur 30.
   apríl. Sé tekin ákvörðun um stjórn veiða á tegund sem ekki hefur áður sætt
  slíkri ákvörðun skal þegar reikna þorskígildi fyrir tegundina miðað við sama
tímabil og greinir í 1. málsl. Þorskígildi skulu reiknuð sem hlutfall verðmætis
 einstakra tegunda sem sæta ákvörðun um stjórn veiða af verðmæti slægðs þorsks.
       Til grundvallar verðmætaútreikningi skal leggja heildaraflamagn og
heildarverðmæti þessara tegunda samkvæmt upplýsingum Fiskistofu þar um. Þegar um
er að ræða fisk sem seldur er ferskur erlendis skal miða við 88% af söluverðmæti
 hans. Varðandi botnfisk að undanskildum karfa skal miða við slægðan fisk. Miða
                            skal við slitinn humar.
                ^1)[8]L. 121/2002, 2. gr. ^2)[9]L. 142/2000, 1. gr.
      3. gr. Fyrir staðfestingu Fiskistofu á flutningi aflahlutdeildar og
krókaaflahlutdeildar milli skipa skal eigandi þess skips sem flutt er frá greiða
                                   1.800 kr.
 4. gr. Greiða skal fyrir veru eftirlitsmanna um borð í skipum samkvæmt ákvæðum
                               þessarar greinar.
 Útgerð skips skal greiða fæði veiðieftirlitsmanna og sjá þeim endurgjaldslaust
   fyrir aðstöðu meðan þeir stunda eftirlitsstörf um borð í skipum sem stunda
 veiðar á grundvelli laga um stjórn fiskveiða, laga um fiskveiðar utan lögsögu
            Íslands eða annarra laga er kveða á um stjórn fiskveiða.
 Auk kostnaðar skv. 2. mgr. skulu útgerðir [skipa sem hafa leyfi Fiskistofu til
að vinna afla um borð]^1) greiða [16.500]^2) kr. vegna eftirlits fyrir hvern dag
         eða hluta dags sem eftirlitsmaður er um borð. [Sama gildir sé
veiðieftirlitsmaður Fiskistofu um borð í fiskiskipi á kostnað útgerðar samkvæmt
                         sérstakri heimild í lögum.]^2)
  Hafi stjórnvöld, á grundvelli milliríkjasamnings eða með öðrum skuldbindandi
hætti, samið um að eftirlit með veiðum fiskiskipa úr stofni sem alfarið veiðist
 utan lögsögu Íslands skuli vera með þeim hætti að um borð í hverju fiskiskipi
   skuli starfa eftirlitsmaður skulu útgerðir skipa er veiðar stunda úr þeim
 stofni, auk kostnaðar skv. 2. mgr., greiða [19.500]^2) kr. fyrir hvern dag er
      skipið stundar þær veiðar. Verði samið um minna eftirlit, þannig að
  veiðieftirlitsmaður verði við eftirlitsstörf um borð í hluta skipa er stunda
 veiðar úr viðkomandi stofni, skal hvert skip greiða gjald, fyrir hvern dag er
skipið stundar þær veiðar, er nemur sama hlutfalli af daggjaldinu skv. 1. málsl.
  og umsömdu hlutfalli skipa með eftirlitsmenn um borð. Skal gjaldið greitt af
 öllum skipum er veiðarnar stunda, án tillits til veru eftirlitsmanna um borð í
                               einstökum skipum.
   Gjald vegna eftirlitsmanna greiðist Fiskistofu mánaðarlega eftir á, fyrir
                         eftirlit síðastliðins mánaðar.
               ^1)[10]L. 137/2002, 1. gr. ^2)[11]L. 142/2000, 2. gr.
5. gr. Sé ákveðið að tiltekin skip skuli búin staðsetningar- og sendingarbúnaði
  sem veitir sjálfvirkt upplýsingar um staðsetningu þeirra til stöðvar í landi
skulu viðkomandi útgerðir kosta nauðsynlegan búnað í skip sín og greiða kostnað
             við sjálfvirkar sendingar upplýsinga um staðsetningu.
 6. gr. Sjávarútvegsráðherra getur kveðið nánar á um framkvæmd þessara laga með
                                   reglugerð.
                       7. gr. Lög þessi taka þegar gildi.

References

   Visible links
   1. http://www.althingi.is/dba-bin/lawformpr.pl?lnr=2000033
   2. file:///altext/stjt/2000.142.html
   3. file:///altext/stjt/2001.125.html
   4. file:///altext/stjt/2001.148.html
   5. file:///altext/stjt/2002.121.html
   6. file:///altext/stjt/2002.137.html
   7. file:///altext/stjt/2002.121.html
   8. file:///altext/stjt/2002.121.html
   9. file:///altext/stjt/2000.142.html
  10. file:///altext/stjt/2002.137.html
  11. file:///altext/stjt/2000.142.html
