
   --------------------------------------------------------------------------

                                                       Lög um lífeyrissjóð bænda

                              1984 nr. 50 1. júní

   --------------------------------------------------------------------------

                                   I. kafli.
                                     1. gr.
         Lífeyrissjóður bænda starfar með því markmiði og skipulagi sem segir
                                                              í lögum þessum.

                                     2. gr.
           Sjóðfélagar skulu vera allir bændur og makar þeirra. Bóndi í þessu
    sambandi, þ.m.t. aðili að félagsbúi, telst sá er stundar búskap á lögbýli
   þar sem hann á lögheimili, enda hafi hann náð 16 ára aldri fyrir lok næsta
             almanaksárs á undan. Búi bóndi í óvígðri sambúð eiga bæði rétt á
    sjóðsaðild ef þau eiga sameiginlegt lögheimili og hafa átt eða eiga von á
    barni saman eða sambúðin hefur varað samfleytt í a.m.k. tvö ár, enda óski
                                                     þau þess bæði skriflega.
            Launþegar, er stunda störf við landbúnað, skulu vera sjóðfélagar,
       enda hafi þeir náð 16 ára aldri og eigi ekki sjálfsagða aðild að öðrum
                                                               lífeyrissjóði.
         Heimilt er stjórn sjóðsins að veita bændum, sem ekki eiga lögheimili
               á bújörðum sínum, aðild að sjóðnum, enda hafi þeir meiri hluta
      atvinnutekna sinna af búvöruframleiðslu. Enn fremur er henni heimilt að
      víkja frá skilyrðum um lögbýli ef um er að ræða verulegan búrekstur sem
          hlutaðeigandi hefur meiri hluta tekna sinna af. Þá getur sjóðstjórn
   heimilað sjóðsaðild mökum, sambúðarkonum eða sambúðarmönnum, sbr. 1. mgr.,
                                þeirra aðila er um ræðir í þessari málsgrein.
                   Elli- og örorkulífeyrisþegar sjóðsins teljast sjóðfélagar.

                                     3. gr.
                Ráðherra, er fer með málefni lífeyrissjóða, skal skipa stjórn
       sjóðsins til fjögurra ára í senn. Skal stjórn skipuð fimm mönnum. Skal
              einn þeirra tilnefndur af Hæstarétti og skal hann vera formaður
                  stjórnarinnar. Einn skal tilnefndur af ráðherra sem fer með
       landbúnaðarmál, einn af stjórn Búnaðarfélags Íslands og einn af stjórn
       Stéttarsambands bænda en einn skipaður án tilnefningar. Varamenn skulu
                                          tilnefndir og skipaðir á sama hátt.

                                     4. gr.
              Reikningsár sjóðsins er almanaksárið. Reikningar sjóðsins skulu
   endurskoðaðir af löggiltum endurskoðanda er sjóðstjórn ræður og að auki af
           tveimur endurskoðendum sem skipaðir eru til fjögurra ára í senn af
     ráðherra sem fer með lífeyrismál. Skal annar þeirra tilnefndur af stjórn
      Búnaðarfélags Íslands og Stéttarsambandi bænda sameiginlega. Verði ekki
    samkomulag milli Búnaðarfélags Íslands og Stéttarsambands bænda um skipun
   endurskoðanda skal hann tilnefndur af ráðherra sem fer með landbúnaðarmál.
             Stjórn sjóðsins skal sjá um reikningshald hans og annan rekstur.
         Heimilt er henni að semja við aðra aðila um reikningshald og daglega
                              afgreiðslu fyrir sjóðinn gegn umsaminni þóknun.

                                     5. gr.
         Stjórn sjóðsins skal sjá um ávöxtun fjár hans með það fyrir augum að
                                      féð ávaxtist vel og á tryggilegan hátt.
          Stofnlánadeild landbúnaðarins á rétt á lánum er nemi 25% af árlegum
     iðgjöldum og framlögum í sjóðinn til ársloka 1985. Heimilt er sjóðstjórn
    að veita lán til íbúðabygginga fyrir sjóðfélaga gegn veðrétti í fasteign.
        Heimilt er sjóðstjórninni í samráði við Stofnlánadeild landbúnaðarins
   að lána fé til vinnslustöðva landbúnaðarins, gróðurhúsa og fleiri stofnana
               er starfa á vegum sjóðfélaga, enda séu skuldabréfin tryggð með
                  ríkisábyrgð, veði í fasteignum eða öðrum tryggilegum hætti.
        Lausafé sjóðsins skal ávaxtað í Búnaðarbanka Íslands og útibúum hans.
               Þó er sjóðstjórn heimilt að víkja frá þessu í byggðarlögum sem
         Búnaðarbankinn hefur ekki útibú í ef sérstakar ástæður mæla með því.
          Í reglugerð skal nánar kveðið á um fasteignaveð og aðrar tryggingar
                          sem krafist skal við lánveitingar og verðbréfakaup.

                                     6. gr.
                   Stjórn sjóðsins skal eigi sjaldnar en fimmta hvert ár láta
      tryggingafræðing rannsaka fjárhag hans. Þyki tryggingafræðingi rannsókn
      leiða í ljós að fjárhagsgrundvöllur sjóðsins sé ótryggur skal hann gera
                     tillögur til sjóðsstjórnar um aðgerðir til að efla hann.
        Nú hrökkva árlegar tekjur sjóðsins ekki fyrir ársútgjöldum hans og er
   þá Stofnlánadeild landbúnaðarins skylt að leggja fram óafturkræft fé fyrir
    því sem á vantar þar til úr verður bætt samkvæmt ákvæðum 1. mgr. þessarar
                                                                     greinar.

                                     7. gr.
         Iðgjöld sjóðfélaga vegna búrekstrar skulu innheimt af búvöruverði og
            vera 1,25% af verði til framleiðanda. Skal gjald þetta dregið frá
                        búvöruverði til sjóðfélaga og innheimt á sama hátt og
     búnaðarmálasjóðsgjald samkvæmt [2]lögum nr. 40/1982. Ekki skal þó greiða
   hærra iðgjald en sem svarar 4,2% af þreföldum viðmiðunarlaunum samkvæmt 8.
      gr. vegna bænda sem eru í hjónabandi eða óvígðri sambúð og maka þeirra,
         sambúðarkvenna eða sambúðarmanna, sbr. 2. gr., en aðrir bændur skulu
      greiða iðgjald allt að hálfum öðrum viðmiðunarlaunum. Mörk þessi miðast
                            hvert almanaksár við hjúskaparstétt í lok ársins.
             Á móti iðgjöldum sjóðfélaga samkvæmt 1. mgr. skal leggja gjald á
   allar búvörur og skal gjald þetta vera ákveðinn hundraðshluti af verði til
     framleiðenda. Hundraðshluti þessi skal ákveðinn þannig að heildarfjárhæð
    mótframlags verði 50% hærri en samanlögð iðgjöld framleiðenda samkvæmt 1.
       mgr. þessarar greinar. Heimilt er að hækka útsöluverð allra búvara sem
     þessu nemur. Þó skal gjaldið ekki vera lægra en svo að það nemi 1,60% af
                                      heildarverðmæti búvara á almanaksárinu.
                   Nú hefur sjóðfélagi, sem greiðir iðgjald samkvæmt 1. mgr.,
         atvinnutekjur af öðru en búvöruframleiðslu og þessi störf veita ekki
         sjálfsagða aðild að öðrum lífeyrissjóði og skal þá greiða iðgjöld af
     slíkum tekjum til þessa sjóðs. Iðgjöld skulu vera 10% af tryggðum tekjum
           og teljast 4% vera iðgjöld sjóðfélaga en 6% framlag vinnuveitanda.
         Iðgjöld launþega, sem eru sjóðfélagar samkvæmt 2. mgr. 2. gr., skulu
         vera 10% af launum. Teljast 4% vera iðgjald sjóðfélaga en 6% framlag
    vinnuveitanda. Reki lögaðili búskap skal þó gjald samkvæmt 2. mgr., meðan
     til hrekkur, teljast mótframlag vegna forstöðumanns búsins og maka hans,
                                              sambúðarkonu eða sambúðarmanns.
                Aðilar, sem taka búvörur bænda til sölumeðferðar, vinnslu eða
     endursölu, svo sem mjólkurbú, sláturhús, verslanir og veitingahús, skulu
         innheimta iðgjöld og framlög samkvæmt 1. og 2. mgr. eftir fyrirmælum
    sjóðstjórnar, gera skil á þeim til sjóðsins og sundurliða jafnframt eftir
      sjóðfélögum iðgjaldagreiðslur samkvæmt 1. mgr. Framleiðendur, sem selja
             búvörur sínar án milliliðar til neytenda, skulu annast innheimtu
         mótframlags samkvæmt 2. mgr. og standa skil á því til sjóðsins ásamt
     iðgjöldum samkvæmt 1. mgr. eftir fyrirmælum sjóðstjórnar. Nú innheimtist
     hærra iðgjald samkvæmt 1. mgr. en greiða ber og skal þá endurgreiða það,
     sem umfram er, eigi sjaldnar en einu sinni á ári. Gjalddagar iðgjalda og
         framlaga skulu ákveðnir í reglugerð, og heimilt er þar að kveða á um
   dráttarvexti frá gjalddaga ef skil eru ekki gerð innan 30 daga. Enn fremur
      er heimilt að kveða þar á um dagsektir á hendur söluaðila ef hann lætur
      ekki í té sundurliðun á iðgjöldum sjóðfélaga eins og fyrir er mælt. Við
            gjaldþrotaskipti hjá innheimtuaðila skulu kröfur samkvæmt þessari
     málsgrein njóta [sömu stöðu í skuldaröð og kröfur á hendur vinnuveitanda
                                            um iðgjöld til lífeyrissjóðs].^1)
                  Enginn greiðir iðgjöld til sjóðsins lengur en til loka þess
   almanaksárs er hann nær 69 ára aldri eða eftir að taka ellilífeyris hefst,
                                                          sbr. 6. mgr. 8. gr.
           Sjóðfélagar bera eigi ábyrgð á skuldbindingum sjóðsins með öðru en
                                                             iðgjöldum sínum.

   ^1)[3]L. 21/1991, 182. gr.

                                     8. gr.
        Iðgjöld bónda og maka hans, sambúðarkonu eða sambúðarmanns vegna
   búrekstrar, sbr. 1. mgr. 7. gr., skulu skiptast milli þeirra til helminga.
   Nái iðgjald þessara sjóðfélaga vegna búrekstrar ekki því hámarki er um
   getur í 1. mgr. 7. gr. og hafi annað hvort þeirra atvinnutekjur af öðru en
   búrekstri er skapa rétt til lífeyris í þessum sjóði eða öðrum getur
   sjóðstjórn þá fallist á umsókn aðila um aðra skiptingu iðgjalda. Aldrei
   getur slík skipting þó leitt til þess að hærra iðgjald sé reiknað
   sjóðfélaga vegna búrekstrar en nemur hámarki iðgjalds einhleyps bónda
   samkvæmt 1. mgr. 7. gr. Falli iðgjöld annars niður vegna aldurs, töku
   ellilífeyris eða fráfalls skal með sömu takmörkunum reikna hinu iðgjöld
   vegna búrekstrarins. Verði annar sjóðfélaginn öryrki í þeim mæli sem í 10.
   gr. segir skal skipting ákveðin á ný í samræmi við orkutap, þó aldrei fyrr
   en frá byrjun þess árs er úrskurður um orkutap er kveðinn upp.
        Að lokinni skiptingu samkvæmt 1. mgr. skulu samanlögð iðgjöld
   sjóðfélaga hvert almanaksár umreiknuð í stig er mynda grundvöll
   lífeyrisréttinda hans. Nú hefur skilagrein um iðgjöld ekki borist sjóðnum
   innan 6 mánaða frá lokum almanaksárs og er sjóðstjórn þá heimilt að telja
   þau iðgjöld með iðgjöldum næsta árs.
        [Til grundvallar stigaútreikningi skal reikna fyrir hvern
   almanaksmánuð til ársloka 1984 fast mánaðarkaup miðað við næstlægsta taxta
   Verkamannafélagsins Dagsbrúnar og fulla starfsaldurshækkun. Frá 1. janúar
   1985 skulu laun þessi vera 14.100 kr. á mánuði miðað við þáverandi
   kauplag. Stjórn sjóðsins ákveður, að fenginni umsögn
   Kjararannsóknanefndar, breytingar á viðmiðunarlaunum þessum í samræmi við
   breytingar á launum verkamanna samkvæmt kjarasamningum. Verði grundvöllur
   þessi að dómi ráðherra ónothæfur sem mælikvarði á breytingar á almennum
   launakjörum í landinu skal hann að fengnum tillögum frá sjóðsstjórn og
   Hagstofu Íslands ákveða nýjan grundvöll, svo og tengingu hans við eldri
   grundvöll. Sama gildir ef stigagrundvöllur, sem ákveðinn hefur verið af
   ráðherra, reynist síðar ónothæfur.]^1)
        Stig hvers árs reiknast þannig að deilt skal með viðmiðunarlaunum
   ársins í 24-föld iðgjöld sjóðfélagans fyrir það árið.
        Séu iðgjaldagreiðsluár fleiri en 30 skal aðeins reikna að fullu stig
   þeirra 30 ára sem hagstæðust eru fyrir sjóðfélagann en að hálfu stig
   þeirra ára sem afgangs verða.
        Ekki skal reikna stig lengur en til upphafs þess almanaksárs er taka
   ellilífeyris hefst.
        Stig skulu reiknuð með þremur aukastöfum.

   ^1)[4]L. 20/1985, 1. gr.

                                     9. gr.
        Hver sjóðfélagi, sem greitt hefur iðgjöld til sjóðsins í 12 mánuði
   eða lengur, öðlast hefur samanlagt a.m.k. 0,5 stig samkvæmt 8. gr. og
   orðinn er fullra 67 ára að aldri, á rétt á ellilífeyri úr sjóðnum.
        Upphæð ellilífeyris er hundraðshluti af meðaltali viðmiðunarlauna
   næstu 5 almanaksár áður en taka lífeyris hefst, og nemur hundraðshluti
   þessi samanlögðum stigafjölda, sem sjóðfélaginn hefur áunnið sér,
   margfölduðum með 1,8.
        Heimilt er sjóðfélaga að fresta töku ellilífeyris allt til 70 ára
   aldurs, og hækkar þá upphæð ellilífeyris vegna réttinda, sem áunnin voru
   fram til 67 ára aldurs, um 0,4% fyrir hvern mánuð sem töku hans er
   frestað.

                                    10. gr.
        Hver sjóðfélagi, sem greitt hefur iðgjöld til sjóðsins annaðhvort
   samfleytt undanfarna 18 mánuði eða undanfarin þrjú almanaksár og a.m.k. 6
   mánuði á undanförnum 12 mánuðum, á rétt á örorkulífeyri ef hann verður
   fyrir orkutapi til langframa er trúnaðarlæknir sjóðsins metur 40% eða
   meira. Örorkumat þetta skal fyrstu þrjú árin aðallega miðað við vanhæfni
   sjóðfélaga til að stunda landbúnaðarstörf. Þrátt fyrir örorku á enginn
   rétt á örorkulífeyri meðan hann heldur óskertum þeim tekjum er hann hafði
   áður, og aldrei skal samanlagður örorkulífeyrir og barnalífeyrir samkvæmt
   3. mgr. 12. gr. verða hærri en sem nemur þeim tekjumissi sem hann hefur
   sannanlega orðið fyrir sökum örorkunnar.
        Hámark örorkulífeyris miðast við áunninn lífeyrisrétt samkvæmt 9. gr.
   að viðbættum lífeyri er svarar til þess stigafjölda sem sjóðfélaginn hefði
   áunnið sér til loka þess almanaksárs er hann nær 67 ára aldri miðað við
   meðaltal stiga hans næstu þrjú almanaksárin fyrir orkutapið. Telji
   sjóðstjórnin þetta þriggja ára meðaltal vera sjóðfélaganum óhagstætt vegna
   sjúkdómsforfalla, atvinnuleysis eða slæms árferðis er henni heimilt að
   leggja til grundvallar meðaltal stiga fleiri ár aftur í tímann. Aldrei
   skal miða meðaltal stiga við fleiri almanaksár en þau sem sjóðfélaginn
   hefur greitt iðgjöld.
        Örorkulífeyrir er sami hundraðshluti af hámarksörorkulífeyri og
   orkutapið er metið, sbr. þó 1. mgr.
        Skylt er öryrkja, sem sækir um örorkulífeyri úr sjóðnum eða nýtur
   slíks lífeyris, að láta stjórn sjóðsins í té allar þær upplýsingar um
   heilsufar sitt og atvinnutekjur sem nauðsynlegar eru til að dæma um rétt
   hans til lífeyris.
        Stjórn sjóðsins skal lækka eða fella niður örorkulífeyri þeirra
   öryrkja sem fá starfsorku sína aftur að nokkru eða öllu leyti. Sömuleiðis
   ber henni að hækka örorkulífeyrinn ef örorkan vex til muna og án
   sjálfskaparvíta frá því sem hún var metin við fyrri ákvarðanir, enda hafi
   sjóðfélaginn ekki verið í starfi er veitti honum lífeyrisréttindi í öðrum
   lífeyrissjóði á þeim tíma er örorka óx.
        Örorkulífeyrir fellur niður við lok þess almanaksárs er sjóðfélagi
   nær 67 ára aldri. Ellilífeyrir skal þá ákveðinn þannig að auk áunninna
   stiga skal reikna að þeim hluta, er hundraðshluti örorku segir til um,
   stig sem við úrskurð örorkulífeyris voru reiknuð sjóðfélaganum til loka
   þess almanaksárs er hann nær 67 ára aldri. Aldrei skal þó slík viðbót við
   áunnin stig vera meiri en svo að heildarstigafjöldi hvert almanaksár nái
   þeim mörkum sem af 1. mgr. 7. gr. leiðir.

                                    11. gr.
        Nú andast sjóðfélagi, sem naut elli- eða örorkulífeyris úr sjóðnum
   eða greitt hafði iðgjald til hans undanfarna 18 mánuði, og á þá maki, sem
   hann lætur eftir sig, rétt til lífeyris úr sjóðnum í þrjú ár eftir
   andlátið, enda hafi hjónabandið þá staðið a.m.k. í tvö ár. Láti sjóðfélagi
   eftir sig barn innan 18 ára aldurs sem hann hefur átt með eftirlifandi
   maka sínum skal makalífeyrir þó veittur til 18 ára aldurs barnsins án
   tillits til hjúskapartíma. [Kjörbarn þeirra skapar sama rétt.]^1)
        Sambúð karls og konu, sem bæði eru ógift, veitir sama rétt og
   hjúskapur samkvæmt 1. mgr., enda hafi ósk um aðild að sjóðnum samkvæmt 1.
   mgr. 2. gr. borist sjóðnum a.m.k. einu ári fyrir andlátið. Nú annast
   sambúðarmaður eða sambúðarkona eða systkini sjóðfélaga heimili hans án
   þess að vera sjálft sjóðfélagi og er þá stjórn sjóðsins heimilt að verða
   við skriflegri ósk sjóðfélagans um sams konar rétt hlutaðeigandi manni til
   handa.
        Heimilt er sjóðstjórn að greiða makalífeyri að hluta eða að fullu að
   þeim tíma loknum sem tiltekinn er í 1. mgr. ef trúnaðarlæknir sjóðsins
   telur makann vanta 50% eða meira á fulla starfsorku. Á sama hátt er
   sjóðstjórn heimilt að greiða makalífeyri eftir 67 ára aldur hins
   eftirlifandi maka. Aldrei skal makalífeyrir samkvæmt þessari málsgrein þó
   vera hærri en svo að hann svari til 40 stiga að frádregnum þeim stigum sem
   hinum eftirlifandi maka hafa sjálfum verið reiknuð. Taka skal á hliðstæðan
   hátt tillit til réttinda í öðrum lífeyrissjóðum.
        Upphæð fulls makalífeyris er hundraðshluti af meðaltali
   viðmiðunarlauna næstu 5 almanaksár áður en taka hans hefst, og nemur
   hundraðshluti þessi samanlögðum stigafjölda sem sjóðfélaganum er
   reiknaður, margfölduðum með 0,9. Auk áunninna stiga skal telja með þau
   stig sem ætla má að sjóðfélaginn hefði áunnið sér til loka þess
   almananksárs er hann hefði náð 67 ára aldri, reiknuð í samræmi við ákvæði
   2. mgr. 10. gr., en þó skal aldrei miða meðaltal stiga við fleiri
   almananksár en þau sem sjóðfélaginn hefur greitt iðgjöld. Hafi
   sjóðfélaginn notið örorkulífeyris úr sjóðnum skal reikna stig frá þeim
   tíma er honum var veittur örorkulífeyrir og til þess tíma er makalífeyrir
   er veittur í samræmi við ákvæði síðustu málsgreinar 10. gr., en síðan til
   loka þess almanaksárs er hann hefði náð 67 ára aldri í samræmi við stig
   þau sem lögð voru til grundvallar örorkulífeyri. Veiti dauðsfall hinum
   eftirlifandi maka jafnframt rétt til lífeyris úr öðrum sjóði skal hann því
   aðeins fá lífeyri úr þessum sjóði vegna ókomins tíma að hinn látni hafi
   síðast greitt iðgjöld til þessa sjóðs.
        Réttur til makalífeyris fellur niður ef makalífeyrisþeginn gengur í
   hjónaband eða tekur upp óvígða sambúð en gengur aftur í gildi ef
   hjúskapnum eða sambúðinni er slitið án réttar til lífeyris.

   ^1)[5]L. 129/1995, 8. gr.

                                    12. gr.
        Nú andast sjóðfélagi sem undanfarna 6 mánuði hefur greitt iðgjöld til
   sjóðsins eða notið úr honum elli- eða örorkulífeyris og eiga þá börn hans
   og kjörbörn, er hann lætur eftir sig og yngri eru en 18 ára, rétt á
   lífeyri úr sjóðnum til 18 ára aldurs. Veiti fráfall sjóðfélagans börnunum
   jafnframt rétt til lífeyris úr öðrum lífeyrissjóði skal lífeyrir úr þessum
   sjóði þó bundinn því skilyrði að sjóðfélaginu hafi síðast greitt iðgjöld
   til þessa sjóðs.
        Ef barnið á foreldri eða kjörforeldri á lífi er sér um framfærslu
   þess er samanlagður lífeyrir þess frá almannatryggingum og fullur lífeyrir
   úr þessum sjóði 50% hærri en barnalífeyrir almannatrygginga. Að öðrum
   kosti er hinn samanlagði lífeyrir tvöfaldur barnalífeyrir
   almannatrygginga, en þó skal fullur lífeyrir úr sjóðnum í slíku tilviki
   aldrei vera lægri en verða mundi ef foreldri eða kjörforeldri sæi um
   framfærslu barnsins. Fullur barnalífeyrir greiðist ef árleg stig, áætluð í
   samræmi við 4. mgr. 11. gr., eru a.m.k. 0,5. Séu áætluð árleg stig færri
   lækkar barnalífeyrir frá sjóðnum hlutfallslega og fellur niður ef árlegur
   stigafjöldi er minni en 0,1.
        Sama rétt öðlast börn og kjörbörn sjóðfélaga er nýtur örorkulífeyris
   úr sjóðnum, þó svo að barnalífeyrir úr þessum sjóði skal vera jafnmargir
   hundraðshlutar af fullum barnalífeyri og orkutap hans er metið.
        Fósturbörn og stjúpbörn, sem sjóðfélagi hefur framfært að mestu eða
   öllu leyti, skulu eiga rétt á barnalífeyri. Skulu lífeyrisgreiðslur
   sjóðsins vegna slíkra barna vera hinar sömu og vera mundu ef um börn eða
   kjörbörn væri að ræða.

                                    13. gr.
        Nú hættir bóndi búskap vegna veikinda og ávinnur hann sér þá ekki
   réttindi meðan svo stendur. Tímabil, er iðgjaldagreiðslur hafa sannanlega
   fallið niður af þessum ástæðum, reiknast ekki með þegar úrskurða skal
   hvort skilyrði um iðgjaldagreiðslutíma sé uppfyllt. Sama gildir ef
   launagreiðslur til sjóðfélaga, sem er launþegi, falla niður vegna
   veikinda.
        Hætti sjóðfélagi búskap eða láti af öðrum ástæðum en veikindum af
   starfi er veitti honum aðgang að sjóðnum telst hann ekki lengur til
   sjóðfélaga, og sama gildir ef iðgjaldagreiðslur vegna launþega falla niður
   í meira en 6 mánuði samfleytt. Skulu þá áunnin stig geymd, og hafi
   sjóðfélaginn greitt iðgjöld til sjóðsins í 12 mánuði eða lengur og öðlast
   a.m.k. 0,5 stig fellur réttur til elli-, örorku- og makalífeyris ekki
   niður þótt sjóðfélaginn hverfi úr sjóðnum, en miðast einungis við áunnin
   geymd stig.

                                    14. gr.
        Endurgreiðsla iðgjalda til sjóðfélaga er óheimil nema þegar svo
   stendur á sem greinir í 5. mgr. 7. gr., sbr. enn fremur ákvæði 15. gr. um
   flutning milli lífeyrissjóða.

                                    15. gr.
        Gerist sjóðfélagi, sem fer úr þessum lífeyrissjóði, sjóðfélagi í
   öðrum lífeyrissjóði sem stofnaður er að lögum eða nýtur viðurkenningar
   fjármálaráðuneytisins er stjórn sjóðsins heimilt að endurgreiða öll
   iðgjöld sem greidd hafa verið hans vegna. Það er skilyrði fyrir
   endurgreiðslunni að hún gangi til kaupa á lífeyrisréttindum fyrir
   viðkomandi mann í þeim sjóði er hann flyst til.

                                    16. gr.
        Heimilt er stjórn sjóðsins að semja við aðra lífeyrissjóði um
   tilhögun réttindaflutninga o.fl. Í slíkum samningum má víkja frá biðtíma-
   og bótaákvæðum laga þessara í því skyni að koma í veg fyrir niðurfall
   réttinda þegar sjóðfélagi skiptir um starf og tvítryggingu réttinda sem
   ekki miðast við liðinn iðgjaldagreiðslutíma. Slíkir samningar eru þó því
   aðeins bindandi fyrir sjóðinn að þeir hljóti staðfestingu ráðherra þess
   sem fer með málefni lífeyrissjóða.

                                   II. kafli.
                                    17. gr.
        Þeim, sem fæddir eru árið 1914 eða fyrr, hafa verið bændur á lögbýlum
   og átt þar lögheimili, skal tryggður ellilífeyrir í samræmi við ákvæði 18.
   gr., enda uppfylli þeir öll eftirtalin skilyrði:

   a.
           Hafi náð 70 ára aldri.
   b.
           Hafi látið af búskap. Bóndi, sem náð hefur 75 ára aldri, á þó rétt
           á ellilífeyri án tillits til hvort hann hefur látið af búskap eða
           ekki.
   c.
           Eigi að baki a.m.k. 10 ára réttindatíma, sbr. 3. mgr. Vanti mann,
           sem látið hefur af búskap á árunum 19641969, brot úr ári til að
           ná fullum 10 árum veldur það þó ekki réttindamissi ef hann hefur
           látið af búskap á tímabilinu frá fardögum til ársloka og hefði með
           búskap til loka þess árs náð fullum 10 árum.

        Nú andast maður sem öðlast hafði rétt til lífeyris samkvæmt 1. mgr.
   eða var að ávinna sér slíkan rétt og hefði getað uppfyllt skilyrði c-liðar
   1. mgr. með áframhaldandi réttindavinnslu og skal þá eftirlifandi maki
   eiga rétt til makalífeyris samkvæmt 18. gr., enda hafi hinn látni fallið
   frá eftir 31. desember 1964 og áunnið sér a.m.k. 5 ára réttindi, sbr. 3.
   mgr. Það er enn fremur skilyrði að hjónabandið hafi staðið a.m.k. í 5 ár
   og verið stofnað áður en sjóðfélaginn náði 60 ára aldri. Sambúð, sbr. 2.
   mgr. 11. gr., veitir sama rétt og hjúskapur, enda hafi skilyrðum 21. gr.
   um tilkynningu til sjóðsins verið fullnægt. Þá er stjórn sjóðsins heimilt
   að veita systkini bónda, sem annast hefur heimili hans, hliðstæðan lífeyri
   að honum látnum, enda hafi bæði verið ógift, sbr. 2. mgr. 11. gr.
        Til réttindatíma skal einungis reikna þann tíma frá og með árinu 1955
   sem hlutaðeigandi hefur verið bóndi á lögbýli og átt þar lögheimili.
   Réttindatími manns, sem ekki hafði náð 55 ára aldri í árslok 1954,
   reiknast frá 1. næsta mánaðar eftir að þeim aldri er náð. Réttindatími
   reiknast í heilum mánuðum, en aldrei skal hann þó reiknast lengri en 20
   ár.
        Við ákvörðun örorkulífeyris manns, sem lífeyrisrétt á samkvæmt 10.
   gr., fæddur er árið 1914 eða fyrr og verið hefur sjóðfélagi frá stofnun
   sjóðsins, skal reikna með réttindatíma til ársloka 1970 í samræmi við 3.
   mgr. þessarar greinar og áætla stig aftur í tímann í samræmi við ákvæði 2.
   mgr. 10. gr. Bráðabirgðaákvæði eldri laga um skert iðgjöld til sjóðsins
   árin 19711973 skulu ekki skerða lífeyrisréttinn. Þá skal við ákvörðun
   ellilífeyris samkvæmt þessari grein reikna sem réttindatíma tímabil frá
   því er slíkur öryrki hefur látið af búskap til 70 ára aldurs.
        Heimilt er stjórn sjóðsins að víkja frá skilyrðum þessarar greinar um
   lögheimili ef hlutaðeigandi bóndi hefur haft meiri hluta tekna sinna af
   búvöruframleiðslu. Enn fremur er henni heimilt að víkja frá skilyrðinu um
   lögbýli ef um hefur verið að ræða verulegan búrekstur sem hlutaðeigandi
   hefur haft allar eða nær allar tekjur sínar af. Áður en umsókn frá
   umsækjanda utan lögbýlis er afgreidd skal leita álits stjórnar
   hlutaðeigandi búnaðarsambands á því hvaða býlum á sambandssvæðinu megi í
   þessu sambandi jafna til lögbýla.

                                    18. gr.
        Fjárhæð elli- og makalífeyris, sem veittur er samkvæmt 17. gr.,
   miðast við réttindatíma, sbr. 3. mgr. 17. gr. Makalífeyrir skal enn fremur
   miðast við meðaltal viðmiðunarlauna, sbr. 3. mgr. 8. gr., næstu 5
   almanaksár áður en taka lífeyris hefst, og sama gildir um ellilífeyri ef
   skilyrðum 2. mgr. 17. gr. um hjúskap eða sambúð er fullnægt, en að öðrum
   kosti skal lífeyrir miðast við 20% lægri tekjur. Fyrir réttindatíma til
   ársloka 1980 skal ellilífeyrir nema 1,8% nefndra tekna fyrir hvert
   réttindaár, en makalífeyrir skal til sama tíma nema 5% að viðbættu 1%
   fyrir hvert réttindaár. Hafi sjóðfélagi áunnið sér meiri rétt samkvæmt
   ákvæðum I. kafla einstök réttindaár skal þó miðað við þann rétt þau ár, og
   fyrir réttindatíma eftir árslok 1980 skal jafnan miðað við áunninn rétt
   hvert einstakt réttindaár eða meðaltal þriggja bestu áranna ef um er að
   ræða tíma eftir að gjaldskyldu til sjóðsins er lokið.
        Hafi bóndi stundað búskap þar til hann lést og verið yngri en 67 ára
   skal við ákvörðun hundraðshluta makalífeyris auk réttindatíma samkvæmt 3.
   mgr. 17. gr. taka tillit til þess tíma sem eftir var til 67 ára aldurs
   bóndans.
        ...^1)
        Greiðslur úr öðrum lífeyrissjóðum og hliðstæðar greiðslur úr
   ríkissjóði eða öðrum opinberum sjóðum koma til frádráttar greiðslum
   samkvæmt grein þessari. Hafi hlutaðeigandi gengið úr lífeyrissjóði eftir
   árslok 1969 og afsalað sér réttindum sínum þar skal sá lífeyrir, sem hann
   ella hefði átt rétt á, dragast frá á sama hátt. Stjórn Lífeyrissjóðs bænda
   úrskurðar hvernig innstæða í lífeyrissjóði með séreignarskipulagi skuli
   metin til frádráttar.
        Eigi maður auk réttindatíma sem bóndi jafnframt að baki réttindatíma
   samkvæmt [6]lögum nr. 97/1979,^2) um eftirlaun til aldraðra, skal taka
   tillit til samanlagðs réttindatíma og ákveða lífeyrisgreiðslur í hlutfalli
   við réttindatíma og fjárhæð sem hvor aðili hefði greitt ef réttindatíminn
   hefði verið óskiptur. Aldrei skal reikna sama tímabil sem réttindatíma hjá
   báðum aðilum. Stjórn sjóðsins skal hafa samráð við umsjónarnefnd
   eftirlauna um nánari tilhögun við úrskurð og greiðslu lífeyris samkvæmt
   þessari málsgrein.
        Lífeyrir samkvæmt þessari grein skerðist ef hlutaðeigandi hefur
   tekjur af vinnu er nema ^1/[4] viðmiðunarlauna eða meira á almanaksári,
   sbr. 3. mgr. 8. gr., og skal þá skerða lífeyrinn um ^1/[12] fyrir hvern
   ^1/[12] hluta viðmiðunarlauna. Skerðist lífeyrir með þessu móti um meira
   en ^3/[4] skal hann felldur niður með öllu.

   ^1)[7]L. 89/1991, 1. gr.^2)Nú [8]l. 113/1994.

                                    19. gr.
        [Útgjöld vegna lífeyrisgreiðslna skv. 17. og 18. gr., sbr. 2. mgr.
   24. gr., skulu til ársloka 1996 borin af ríkissjóði, Stofnlánadeild
   landbúnaðarins og Lífeyrissjóði bænda. Skal Lífeyrissjóður bænda greiða
   þann hluta lífeyris sem bóndi hefur áunnið sér með greiðslu iðgjalds skv.
   I. kafla til sjóðsins. Að öðru leyti skal ríkissjóður og Stofnlánadeild
   landbúnaðarins standa undir greiðslum þannig að ríkissjóður greiði 62,5%
   og Stofnlánadeild landbúnaðarins 37,5%. Frá 1. janúar 1997 skal
   Lífeyrissjóður bænda standa undir lífeyrisgreiðslum þessum.]^1)

   ^1)[9]L. 89/1991, 2. gr.

                                    20. gr.
        Þeir bændur, sem telja sig eiga rétt til lífeyris samkvæmt 18. gr.,
   skulu senda stjórn sjóðsins umsókn um hann og láta í té allar upplýsingar
   er sjóðstjórnin telur sig þurfa að fá. Stjórn sjóðsins úrskurðar lífeyri
   samkvæmt 18. gr.
        Skylt er þeim, er nýtur lífeyris samkvæmt 18. gr. sem kvæntur bóndi,
   að tilkynna stjórn sjóðsins skriflega og án tafar ef maki eða
   sambúðarmaður eða sambúðarkona fellur frá ellegar hjúskap eða óvígðri
   sambúð er slitið. Í síðarnefnda tilvikinu skal ellilífeyri skipt að jöfnu.

                                  III. kafli.
                                    21. gr.
        Skylt er sjóðfélaga að tilkynna stjórn sjóðsins skriflega og án tafar
   ef hann gengur í hjónaband eða skilur við maka sinn. Getur sjóðstjórn
   krafist dráttarvaxta samkvæmt ákvæðum 5. mgr. 7. gr. ef iðgjöld hafa ekki
   verið innheimt sökum þess að tilkynning um hjúskap hefur ekki borist
   henni. Skilnaður að borði og sæng telst samkvæmt lögum þessum jafngilda
   lögskilnaði.
        Upphaf sjóðsaðildar vegna óvígðrar sambúðar og skyldur þær og
   réttindi samkvæmt I. kafla, er af henni leiða, miðast við þann tíma er
   skrifleg ósk beggja aðila hefur borist sjóðstjórn. Úrganga úr sjóðnum
   vegna slita á óvígðri sambúð og brottfall slíkra réttinda og skyldna er af
   því leiða miðast við þann tíma er skrifleg tilkynning annars sambúðaraðila
   um sambúðarslitin berst sjóðstjórn.

                                    22. gr.
        Lífeyrir greiðist mánaðarlega eftir á, í fyrsta sinn fyrir næsta
   mánuð eftir þann mánuð er lífeyrisréttur myndaðist og í síðasta sinn fyrir
   þann mánuð er réttur til lífeyris fellur úr gildi. Aldrei skal þó
   sjóðstjórn skylt að úrskurða lífeyri lengra aftur í tímann en tvö ár,
   reiknað frá byrjun þess mánaðar er umsókn berst sjóðnum.
        Heimilt er stjórn sjóðsins að greiða lífeyri sjaldnar en mánaðarlega,
   en þó eigi sjaldnar en ársfjórðungslega.

                                    23. gr.
        Óheimilt er að framselja eða veðsetja lífeyriskröfur samkvæmt lögum
   þessum, og ekki má leggja á þær löghald né gera í þeim fjárnám eða lögtak.
   Enginn skuldheimtumaður í dánarbúi eða þrotabúi hefur rétt til að skerða
   kröfurnar á nokkurn hátt, og eigi má halda lífeyrisfé eftir til greiðslu
   opinberra gjalda.

                                    24. gr.
        [Árin 1992 til 1996 skal lífeyrir skv. I. kafla hvert ár miðast við
   viðmiðunarlaun undanfarandi fimm almanaksára.
        Þrátt fyrir ákvæði 1. mgr. 18. gr. skal lífeyrir skv. II. kafla frá
   1. janúar 1992 miðast við 80,1% af þágildandi viðmiðunarlaunum. Hinn 1.
   júlí 1992 hækki lífeyrir síðan í hlutfalli við hækkun viðmiðunarlauna frá
   1. janúar til 1. júlí og eftir það með sama hætti hvern 1. janúar og 1.
   júlí til ársloka 1996.
        Elli-, örorku- og makalífeyrir þeirra lífeyrisþega, sem ekki eiga
   rétt skv. II. kafla, skal reiknaður á sama hátt og segir í 2. mgr., þó
   þannig að miðist lífeyrir við fleiri stig en 40 verði einungis sá
   lífeyrir, er svarar til 40 stiga, reiknaður á þennan hátt, en um afganginn
   fer eftir ákvæðum 1. mgr. og 25. gr. Nú á lífeyrisþegi rétt skv. II.
   kafla, en mundi engu að síður fá hærri lífeyri ef farið væri eftir reglu
   1. málsl. og skal þá sjóðurinn greiða honum mismuninn.]^1)

   ^1)[10]L. 89/1991, 3. gr.

                                    25. gr.
        Stjórn sjóðsins er heimilt að greiða uppbætur á elli-, örorku- og
   makalífeyri samkvæmt I. kafla ef sjóðurinn er talinn þess megnugur með
   hliðsjón annars vegar af kaupgjaldsþróun og hins vegar af ávöxtun og
   verðtryggingu eigna hans.
        Stjórnin skal leita álits tryggingafræðings á því hve miklar uppbætur
   hann telur sjóðinn megnugan að greiða. Tryggingafræðingurinn skal hafa
   hliðsjón annars vegar af hækkun viðmiðunarlauna samkvæmt 8. gr. frá því
   sem þau voru á því tímabili er lífeyrisfjárhæð hvers einstaks lífeyrisþega
   miðast við en hins vegar af ávöxtun og verðtryggingu eigna og
   fjárhagsstöðu sjóðsins í heild. Aldrei má hækka lífeyri meira en
   tryggingafræðingurinn hefur lagt til.
        Uppbætur, sem stjórn sjóðsins hefur einu sinni ákveðið, skulu ekki
   felldar niður né lækkaðar, nema lækkun verði á viðmiðunarlaunum. Lækki
   viðmiðunarlaun skal endurskoða fjárhæðir uppbóta með hliðsjón af breyttum
   forsendum, sbr. 2. mgr.

                                    26. gr.
        Stig, sem sjóðfélagar hafa áunnið sér til ársloka 1983 og miðuð eru
   við grundvallarlaun sjóðsins eins og þau hafa verið til þess tíma samkvæmt
   eldri lögum, skulu umreiknuð í stig samkvæmt 4. mgr. 8. gr. þannig að
   hvert stig samkvæmt eldri lögum jafngildi 1^1/[3] stigi samkvæmt lögum
   þessum. Hundraðshlutar þeir, sem réttindi samkvæmt II. kafla miðast við,
   sbr. 1. mgr. 18. gr., skulu breytast í sama hlutfalli.
        Við slit hjúskapar eða óvígðrar sambúðar skal áunnum stigum
   sjóðfélaga, þau ár sem hjónabandið eða sambúðin hefur staðið fram til
   ársloka 1983, skipt að jöfnu, sbr. þó 5. mgr.
        Um lífeyrisgreiðslur samkvæmt I. kafla fram til ársloka 1983 fer
   eftir eldri lögum. Þeir, sem njóta lífeyris í árslok 1983, skulu frá 1.
   janúar 1984 taka lífeyri samkvæmt lögum þessum, nema þeir eigi betri rétt
   samkvæmt eldri lögum.
        Falli sjóðfélagi frá eftir árslok 1983 helst réttur til makalífeyris
   samkvæmt [11]11. gr. laga nr. 101/1970, sbr. [12]lög nr. 67/1974, vegna
   stiga sem áunnin hafa verið til ársloka 1983, að því leyti sem hann er
   betri en réttur samkvæmt lögum þessum, sbr. þó 5. mgr. Slíkur réttur skal
   þó einungis miðast við áunnin stig án framreiknings.
        Nú óskar bóndi, sem fæddur er árið 1915 eða síðar, eftir skiptingu
   réttinda sem áunnin eru fyrir árslok 1983, í samræmi við 1. mgr. 8. gr. og
   miðað við þann tíma er hjúskapur eða sambúð hefur staðið, sbr. síðasta
   málslið 1. mgr. 7. gr., og skal þá orðið við slíkri ósk, enda berist hún
   stjórn sjóðsins ásamt samþykki maka eða sambúðaraðila fyrir árslok 1984.
   Það er enn fremur skilyrði fyrir slíkri skiptingu að taka lífeyris
   samkvæmt ákvæðum eldri laga hafi ekki átt sér stað. Við skiptinguna fellur
   niður réttur sá sem nefndur er í 4. mgr. og skiptingin veitir ekki rétt
   til lífeyris vegna orkutaps eða fráfalls sem átt hefur sér stað fyrir
   árslok 1983.

                                    27. gr.
        Um skipulag sjóðsins og starfsemi má kveða nánar á í reglugerð^1) er
   ráðherra, sem fer með málefni lífeyrissjóða, setur að fengnum tillögum
   sjóðstjórnar.

   ^1)Rg. 430/1984, sbr. 429/1989 og 622/1994.

                                    28. gr.
        Lög þessi öðlast gildi 1. janúar 1984. ...

                            Ákvæði til bráðabirgða.
        ...^1)

   ^1)[13]L. 89/1991, 4. gr.

References

   Visible links
   1. http://www.althingi.is/dba-bin/lawformpr.pl?lnr=1984050
   2. file:///altext/stjtnr.html#1982040
   3. file://1991021.html#g182
   4. file:///altext/stjtnr.html#1985020?g1
   5. file:///altext/stjt/1995.129.html
   6. file:///altext/stjtnr.html#1979097
   7. file:///altext/stjt/1991.089.html
   8. file://1994113.html
   9. file:///altext/stjt/1991.089.html
  10. file:///altext/stjt/1991.089.html
  11. file:///altext/stjtnr.html#1970101?g11
  12. file:///altext/stjtnr.html#1974067
  13. file:///altext/stjt/1991.089.html
