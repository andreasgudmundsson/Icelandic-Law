                                    dálkum.

   --------------------------------------------------------------------------

                                Lög um dómstóla

                              1998 nr. 15 25. mars

   --------------------------------------------------------------------------

                    Tóku gildi 1. júlí 1998, sjá þó 34. gr.

                          I. kafli. Dómstólaskipanin.
1. gr. Hæstiréttur Íslands er æðsti dómstóll ríkisins. Hann er áfrýjunardómstóll
                         og hefur aðsetur í Reykjavík.
2. gr. Dómstólar í héraði eru átta. Heiti þeirra, aðsetur og umdæmi eru sem hér
                                     segir:
        1. Héraðsdómur Reykjavíkur hefur aðsetur í Reykjavík og heyra þessi
    sveitarfélög til umdæmis hans: Reykjavíkurborg, Seltjarnarneskaupstaður,
                         Mosfellsbær og Kjósarhreppur.
       2. Héraðsdómur Vesturlands hefur aðsetur í Borgarnesi og heyra þessi
 sveitarfélög til umdæmis hans: Akraneskaupstaður, Hvalfjarðarstrandarhreppur,
Skilmannahreppur, Innri-Akraneshreppur, Leirár- og Melahreppur, Andakílshreppur,
Skorradalshreppur, Lundarreykjadalshreppur, Reykholtsdalshreppur, Hálsahreppur,
      Hvítársíðuhreppur, Þverárhlíðarhreppur, Borgarhreppur, Borgarbyggð,
Álftaneshreppur, Kolbeinsstaðahreppur, Eyja- og Miklaholtshreppur, Snæfellsbær,
  Eyrarsveit, Helgafellssveit, Stykkishólmsbær, Dalabyggð og Saurbæjarhreppur.
         3. Héraðsdómur Vestfjarða hefur aðsetur á Ísafirði og heyra þessi
          sveitarfélög til umdæmis hans: Reykhólahreppur, Vesturbyggð,
Tálknafjarðarhreppur, Bolungarvíkurkaupstaður, Ísafjarðarbær, Súðavíkurhreppur,
    Árneshreppur, Kaldrananeshreppur, Hólmavíkurhreppur, Kirkjubólshreppur,
                       Broddaneshreppur og Bæjarhreppur.
   4. Héraðsdómur Norðurlands vestra hefur aðsetur á Sauðárkróki og heyra þessi
    sveitarfélög til umdæmis hans: Staðarhreppur, Fremri-Torfustaðahreppur,
Ytri-Torfustaðahreppur, Hvammstangahreppur, Kirkjuhvammshreppur, Þverárhreppur,
     Þorkelshólshreppur, Áshreppur, Sveinsstaðahreppur, Torfalækjarhreppur,
   Blönduósbær, Svínavatnshreppur, Bólstaðarhlíðarhreppur, Engihlíðarhreppur,
       Vindhælishreppur, Höfðahreppur, Skagahreppur, Skefilsstaðahreppur,
       Skarðshreppur, Sauðárkrókskaupstaður, Staðarhreppur, Seyluhreppur,
 Lýtingsstaðahreppur, Akrahreppur, Rípurhreppur, Viðvíkurhreppur, Hólahreppur,
             Hofshreppur, Fljótahreppur og Siglufjarðarkaupstaður.
     5. Héraðsdómur Norðurlands eystra hefur aðsetur á Akureyri og heyra þessi
   sveitarfélög til umdæmis hans: Ólafsfjarðarkaupstaður, Grímseyjarhreppur,
  Dalvíkurkaupstaður, Svarfaðardalshreppur, Hríseyjarhreppur, Árskógshreppur,
      Arnarneshreppur, Skriðuhreppur, Öxnadalshreppur, Glæsibæjarhreppur,
        Akureyrarkaupstaður, Eyjafjarðarsveit, Svalbarðsstrandarhreppur,
      Grýtubakkahreppur, Hálshreppur, Ljósavatnshreppur, Bárðdælahreppur,
      Skútustaðahreppur, Reykdælahreppur, Aðaldælahreppur, Reykjahreppur,
   Húsavíkurkaupstaður, Tjörneshreppur, Kelduneshreppur, Öxarfjarðarhreppur,
          Raufarhafnarhreppur, Svalbarðshreppur og Þórshafnarhreppur.
       6. Héraðsdómur Austurlands hefur aðsetur á Egilsstöðum og heyra þessi
    sveitarfélög til umdæmis hans: Skeggjastaðahreppur, Vopnafjarðarhreppur,
   Hlíðar-, Jökuldals- og Tunguhreppur, Fljótsdalshreppur, Skriðdalshreppur,
  Vallahreppur, Egilsstaðabær, Fellahreppur, Eiðahreppur, Hjaltastaðahreppur,
         Borgarfjarðarhreppur, Seyðisfjarðarkaupstaður, Neskaupstaður,
        Eskifjarðarkaupstaður, Reyðarfjarðarhreppur, Mjóafjarðarhreppur,
     Fáskrúðsfjarðarhreppur, Búðahreppur, Stöðvarhreppur, Breiðdalshreppur,
    Djúpavogshreppur, Bæjarhreppur, Hornafjarðarbær, Borgarhafnarhreppur og
                                  Hofshreppur.
         7. Héraðsdómur Suðurlands hefur aðsetur á Selfossi og heyra þessi
         sveitarfélög til umdæmis hans: Skaftárhreppur, Mýrdalshreppur,
  Austur-Eyjafjallahreppur, Vestur-Eyjafjallahreppur, Austur-Landeyjahreppur,
 Vestur-Landeyjahreppur, Fljótshlíðarhreppur, Hvolhreppur, Rangárvallahreppur,
       Holta- og Landsveit, Ásahreppur, Djúpárhreppur, Vestmannaeyjabær,
Gaulverjabæjarhreppur, Stokkseyrarhreppur, Eyrarbakkahreppur, Sandvíkurhreppur,
  Selfosskaupstaður, Hraungerðishreppur, Villingaholtshreppur, Skeiðahreppur,
 Gnúpverjahreppur, Hrunamannahreppur, Biskupstungnahreppur, Laugardalshreppur,
     Grímsneshreppur, Þingvallahreppur, Grafningshreppur, Hveragerðisbær og
                                 Ölfushreppur.
       8. Héraðsdómur Reykjaness hefur aðsetur í Hafnarfirði og heyra þessi
      sveitarfélög til umdæmis hans: Grindavíkurkaupstaður, Sandgerðisbær,
Gerðahreppur, Reykjanesbær, Vatnsleysustrandarhreppur, Hafnarfjarðarkaupstaður,
                  Garðabær, Bessastaðahreppur og Kópavogsbær.
Umdæmi hvers héraðsdómstóls skal vera ein þinghá. Frá þessu má dómsmálaráðherra
  þó víkja með reglugerð sem hann getur sett að fenginni umsögn hlutaðeigandi
                       héraðsdómstóls og dómstólaráðs.^1)
                                ^1)[2]Rg. 395/1998.
 3. gr. Aðrir dómstólar eru Félagsdómur og Landsdómur. Um þá sérdómstóla gilda
                             ákvæði í öðrum lögum.

                        II. kafli. Hæstiréttur Íslands.
4. gr. Í Hæstarétti eiga sæti níu dómarar sem forseti Íslands skipar ótímabundið
                       samkvæmt tillögu dómsmálaráðherra.
 Þann einn má skipa í embætti hæstaréttardómara sem fullnægir þessum skilyrðum:
                            1. Hefur náð 35 ára aldri.
                       2. Hefur íslenskan ríkisborgararétt.
     3. Er svo á sig kominn andlega og líkamlega að hann geti gegnt embættinu.
              4. Er lögráða og hefur aldrei misst forræði á búi sínu.
   5. Hefur hvorki gerst sekur um refsivert athæfi sem má telja svívirðilegt að
 almenningsáliti né sýnt af sér háttsemi sem getur rýrt það traust sem dómarar
                            verða almennt að njóta.
    6. Hefur lokið embættisprófi í lögfræði eða háskólaprófi í þeirri grein sem
                           metið verður því jafngilt.
     7. Hefur starfað í minnst þrjú ár sem héraðsdómari, hæstaréttarlögmaður,
        prófessor í lögum, lögreglustjóri, sýslumaður, ríkissaksóknari,
     vararíkissaksóknari, saksóknari, ráðuneytisstjóri, skrifstofustjóri í
dómsmálaráðuneytinu eða umboðsmaður Alþingis eða hefur um jafnlangan tíma gegnt
          öðru líku starfi sem veitir hliðstæða lögfræðilega reynslu.
      8. Telst vera hæfur til að gegna embættinu í ljósi starfsferils síns og
                           lögfræðilegrar þekkingar.
Í embætti hæstaréttardómara má ekki skipa þann sem er eða hefur verið í hjúskap
  við dómara sem þar er skipaður fyrir eða skyldur slíkum dómara eða mægður að
                 feðgatali, niðjatali eða öðrum lið til hliðar.
   Áður en skipað verður í dómaraembætti skal dómsmálaráðherra leita umsagnar
Hæstaréttar um hæfi og hæfni umsækjenda til að gegna því. Umsækjanda verður ekki
    veitt embættið ef í umsögninni kemur fram það álit að hann fullnægi ekki
                       skilyrðum 5. eða 8. tölul. 2. mgr.
     5. gr. Hæstaréttardómarar kjósa sér forseta til tveggja ára í senn og
 varaforseta til sama tíma. Varaforseti gegnir störfum forseta þegar hann hefur
  forföll eða er fjarstaddur. Biðjist forseti eða varaforseti lausnar frá því
   starfi eða láti hann af dómaraembætti áður en kjörtímabili er lokið skulu
  dómarar kjósa annan í hans stað til loka þess. Hæstiréttur tilkynnir um kjör
           forseta og varaforseta með auglýsingu í Lögbirtingablaði.
  Forseti fer með yfirstjórn Hæstaréttar. Með þeim takmörkunum, sem leiðir af
öðrum ákvæðum laga, stýrir forseti meðal annars þeirri starfsemi Hæstaréttar sem
er ekki hluti af meðferð máls fyrir dómi, skiptir verkum milli dómara og annarra
starfsmanna og fer með agavald yfir þeim. Hann ber ábyrgð á rekstri Hæstaréttar
  og fjárreiðum og kemur fram af hálfu dómstólsins út á við, auk þess að gegna
           þeim sérstöku störfum sem mælt er fyrir um í öðrum lögum.
 Nú eru hvorki forseti Hæstaréttar né varaforseti við störf eða hvorugur þeirra
 getur tekið þátt í afgreiðslu máls eða öðru embættisverki, og kemur þá í stað
      forseta sá dómari sem lengst hefur verið skipaður hæstaréttardómari.
  6. gr. Forseti Hæstaréttar skipar dómstólnum skrifstofustjóra til fimm ára í
  senn samkvæmt ákvörðun dómenda þar. Skrifstofustjóri stýrir daglegum rekstri
 dómstólsins eftir nánari ákvörðun forseta og í umboði hans, auk þess að gegna
öðrum störfum sem forseti kann að mæla fyrir um. Skrifstofustjóri Hæstaréttar er
embættismaður og fer um stöðu hans að öðru leyti eftir almennum reglum um slíka
starfsmenn ríkisins. Þann einn má skipa í embættið sem hefur lokið embættisprófi
   í lögum eða hliðstæðri prófgráðu í lögfræði eða annarri grein við háskóla.
 Forseti ræður til Hæstaréttar lögfræðimenntaða aðstoðarmenn og aðra starfsmenn
og ákveður verksvið þeirra og stöðu. Hann fer og með vald til að slíta ráðningu
       þeirra eftir þeim almennu reglum sem gilda um starfsmenn ríkisins.
 7. gr. Eftir ákvörðun forseta taka þrír eða fimm dómarar við Hæstarétt hverju
 sinni þátt í meðferð máls fyrir dómi. Í sérlega mikilvægum málum getur forseti
  þó ákveðið að sjö dómarar skipi dóm. Þá getur forseti ákveðið að einn dómari
skipi dóm í kærumáli sem er skriflega flutt og varðar ekki mikilsverða hagsmuni,
svo og að einn dómari haldi þing til að taka ákvörðun um rekstur máls eða kveða
                                    upp dóm.
Þegar fimm eða sjö dómarar skipa dóm í máli skulu að jafnaði eiga þar sæti þeir
sem lengst hafa verið skipaðir hæstaréttardómarar. Varadómari skv. 8. gr. verður
  ekki kvaddur þar til setu nema tölu dómara verði ekki náð vegna vanhæfis eða
                          forfalla reglulegra dómara.
 Ef mál er umfangsmikið getur forseti ákveðið að dómari, sem tekur ekki annars
þátt í meðferð þess, hlýði á málflutning og taki sæti í dóminum ef annar dómari
                         verður síðar fyrir forföllum.
Þegar Hæstiréttur fæst lögum samkvæmt við annað en meðferð máls fyrir dómi taka
allir reglulegir dómarar þátt í ákvörðun nema mælt sé á annan veg í lögum. Hafi
dómari forföll eða sé hann vanhæfur skal að jafnaði ekki kvaddur til varadómari
       skv. 8. gr. nema færri en fimm hæstaréttardómarar geti sinnt því.
 Þrátt fyrir ákvæði 4. mgr. getur Hæstiréttur falið þremur eða fimm dómurum að
taka afstöðu til einstakra flokka erinda, svo sem umsókna um áfrýjunarleyfi eða
 endurupptöku máls. Þá getur Hæstiréttur einnig falið forseta einum að ráða til
                       lykta ýmsum minni háttar málefnum.
  8. gr. Nú er hæstaréttardómari vanhæfur til að skipa dóm í máli eða hann fær
       leyfi eða hefur forföll frá störfum um skamman tíma, og skipar þá
  dómsmálaráðherra samkvæmt tillögu forseta varadómara til að taka sæti hans í
 tilteknu máli. Varadómari skal vera úr röðum héraðsdómara, prófessora í lögum,
hæstaréttarlögmanna eða fyrrverandi dómara við Hæstarétt og fullnægja skilyrðum
              til að skipa megi hann í embætti hæstaréttardómara.
Séu allir hæstaréttardómarar vanhæfir til að skipa dóm í máli skal forseti gera
  tillögu til dómsmálaráðherra um einn varadómara til að sitja þar í forsæti.
Þegar slíkur varadómari hefur verið skipaður gerir hann tillögu til ráðherra um
                         skipan dómsins að öðru leyti.
  Varadómari verður ekki leystur frá starfi í máli nema samkvæmt eigin ósk eða
hann missi að mati Hæstaréttar almenn dómaraskilyrði áður en starfi hans lýkur.
Hæstiréttur ákveður þóknun handa varadómara fyrir hvert mál sem hann tekur sæti
                                       í.
 9. gr. Hæstaréttardómara verður ekki veitt leyfi frá störfum af öðrum sökum en
 vegna veikinda í lengri tíma en tólf mánuði samfleytt. Dómsmálaráðherra veitir
dómara leyfi frá störfum. Að fenginni tillögu Hæstaréttar setur ráðherra dómara
í embætti meðan á leyfi reglulegs dómara stendur, enda verði ekki farið svo að á
                       leyfistímanum sem í 8. gr. segir.
Þrátt fyrir ákvæði 1. mgr. er ráðherra heimilt að veita hæstaréttardómara leyfi
frá störfum að eigin ósk til allt að sex ára til þess að hann geti tekið sæti í
alþjóðlegum dómstóli eða við starfi við alþjóðastofnun. Skal embættið þá auglýst
 laust til setningar á leyfistímanum, en við veitingu þess skal gætt ákvæða 4.
                                  mgr. 4. gr.
   Sá einn verður settur til að gegna embætti hæstaréttardómara sem fullnægir
  skilyrðum til að verða skipaður í það. Meðan á setningu stendur nýtur sá sem
hana hefur fengið sömu stöðu og skipaður dómari nema að því leyti sem leiðir af
                 því að starfi hans er markaður ákveðinn tími.
   10. gr. Hæstiréttur heldur dómþing í Reykjavík nema sérstök ástæða sé til
                                    annars.
 Forseti Hæstaréttar stýrir dómi ef hann á þar sæti, en ella varaforseti. Taki
 hvorugur þeirra þátt í meðferð máls situr þar í forsæti sá dómari í málinu sem
                 lengst hefur verið skipaður hæstaréttardómari.
   Hæstiréttur getur ákveðið að draga úr eða fella niður tímabundið reglulega
      starfsemi til að koma megi við orlofi dómara og annarra starfsmanna.
 11. gr. Um þingbækur, dómabækur, atkvæðabækur og málaskrár fer samkvæmt reglum
                             sem Hæstiréttur setur.
  Dómar Hæstaréttar skulu gefnir út. Um tilhögun útgáfunnar fer eftir ákvörðun
                Hæstaréttar að fengnu samþykki dómsmálaráðherra.

                          III. kafli. Héraðsdómstólar.
   12. gr. Dómarar í héraði eru 38 að tölu og skipaðir ótímabundið í embætti
                       héraðsdómara af dómsmálaráðherra.
   Þann einn má skipa í embætti héraðsdómara sem fullnægir þessum skilyrðum:
                            1. Hefur náð 30 ára aldri.
                       2. Hefur íslenskan ríkisborgararétt.
     3. Er svo á sig kominn andlega og líkamlega að hann geti gegnt embættinu.
              4. Er lögráða og hefur aldrei misst forræði á búi sínu.
   5. Hefur hvorki gerst sekur um refsivert athæfi sem telja má svívirðilegt að
 almenningsáliti né sýnt af sér háttsemi sem getur rýrt það traust sem dómarar
                            verða almennt að njóta.
    6. Hefur lokið embættisprófi í lögfræði eða háskólaprófi í þeirri grein sem
                           metið verður því jafngilt.
    7. Hefur í minnst þrjú ár verið alþingismaður eða stundað málflutningsstörf
      að staðaldri eða gegnt lögfræðistörfum að aðalstarfi hjá ríkinu eða
    sveitarfélagi, en leggja má saman starfstíma í hverri af þessum greinum.
   Dómsmálaráðherra skipar þrjá menn í dómnefnd til þriggja ára í senn til að
   fjalla um hæfni umsækjenda um embætti héraðsdómara. Skal einn nefndarmanna
tilnefndur af Hæstarétti og er hann formaður nefndarinnar. Tilnefnir Dómarafélag
  Íslands annan mann í nefndina úr röðum héraðsdómara en Lögmannafélag Íslands
þann þriðja úr hópi starfandi lögmanna. Varamenn skulu tilnefndir og skipaðir á
sama hátt. Skipunartími í nefndina er þrjú ár, en þó þannig að skipunartími eins
  manns rennur út hvert ár. Sami maður verður ekki skipaður í sæti aðalmanns í
                     nefndinni oftar en tvisvar samfleytt.
  Dómnefnd skv. 3. mgr. skal láta dómsmálaráðherra í té skriflega og rökstudda
  umsögn um umsækjendur um embætti héraðsdómara. Ráðherra setur að öðru leyti
                    nánari reglur^1) um störf nefndarinnar.
                                ^1)[3]Rg. 693/1999.
 13. gr. Í dómstólaráði eiga sæti fimm menn sem dómsmálaráðherra skipar. Tveir
    þeirra skulu kjörnir af héraðsdómurum úr þeirra röðum, tveir kjörnir af
    dómstjórum við héraðsdómstóla úr þeirra hópi, en ráðherra skipar einn án
tilnefningar og skal hann ekki vera starfandi dómari. Skipunartími í dómstólaráð
  er fimm ár, en þó þannig að skipunartími eins manns rennur út hvert ár. Hver
     þessara fimm manna skal hafa varamann sem skipaður er og eftir atvikum
  tilnefndur á sama hátt og aðalmaður. Sami maður verður ekki skipaður í sæti
              aðalmanns í dómstólaráði oftar en tvisvar samfleytt.
   Láti héraðsdómari eða dómstjóri, sem sæti á í dómstólaráði, af embætti eða
starfi dómstjóra áður en skipunartími hans er á enda eða fái hann lausn frá setu
  í ráðinu skal annar kjörinn og skipaður í hans stað til loka skipunartímans.
Ráðherra skipar til sama tíma nýjan mann í dómstólaráð ef sá sem hann skipar án
         tilnefningar hverfur frá starfinu áður en skipunartíma lýkur.
  Dómstólaráð kýs sér formann frá byrjun hvers árs að telja. Það ákveður hvar
                            starfsemi þess fer fram.
              Kjaradómur ákveður þóknun fyrir setu í dómstólaráði.
 14. gr. Auk þess sem mælt er fyrir um í öðrum ákvæðum þessara laga er hlutverk
                          dómstólaráðs sem hér segir:
     1. Að fara með á sína ábyrgð fjárreiður héraðsdómstóla, gera tillögur til
   dómsmálaráðherra um sameiginlega fjárveitingu til þeirra og skipta á milli
            þeirra fé sem skal veitt þeim í einu lagi með fjárlögum.
    2. Að ákveða fjölda dómara og annarra starfsmanna við hvern héraðsdómstól,
       svo og að setja almennar reglur um flutning dómara á milli þeirra.
   3. Að skipuleggja endurmenntun héraðsdómara og annarra lögfræðinga í þjónustu
                                héraðsdómstóla.
       4. Að setja starfsreglur um samræmda framkvæmd við héraðsdómstóla, en
  dómstólaráð getur ákveðið að slíkar reglur verði bindandi ef þær varða ekki
 meðferð dómsmáls að því leyti sem dómari ber einn ábyrgð á henni, sbr. 1. mgr.
                                    24. gr.
    5. Að safna upplýsingum um fjölda og afgreiðslu mála við héraðsdómstóla og
 gera eftir þörfum ábendingar af því tilefni, svo og að stuðla að öðru leyti að
          því að gætt sé þar skilvirkni og hraða við rekstur dómsmála.
     6. Að setja eftir þörfum almennar reglur um viðveruskyldu héraðsdómara á
 vinnustað og tilhögun orlofs þeirra, þar á meðal um hvort og þá hvernig dregið
 verði úr starfsemi héraðsdómstóla vegna orlofs dómara og annarra starfsmanna.
      7. Að koma fram gagnvart stjórnvöldum og öðrum í þágu héraðsdómstólanna
                                 sameiginlega.
       8. Að gera tillögur um hvað eina sem getur orðið til úrbóta í störfum
                  héraðsdómstóla eða löggjöf sem um þá gildir.
  Dómstólaráð skal gefa út ársskýrslu um starfsemi sína og héraðsdómstólanna.
15. gr. Dómstólaráð ákveður við hvaða héraðsdómstól dómari skuli eiga fast sæti.
 Heimilt er þó að ákveða að allt að þrír héraðsdómarar eigi ekki fast sæti við
 tiltekinn dómstól, heldur sinni þeir störfum við alla héraðsdómstóla eftir því
  sem þeim kann að vera úthlutað af málum við hvern þeirra í skjóli almennrar
heimildar dómstólaráðs. Dómstólaráð ákveður hvar slíkir dómarar hafi starfsstöð.
Ákvörðun dómstólaráðs um starfsvettvang skv. 1. mgr. skal hvort heldur gilda um
óákveðinn tíma eða tiltekið tímabil. Þegar embætti héraðsdómara er laust skal að
jafnaði taka ákvörðun um fyrsta starfsvettvang væntanlegs dómara áður en það er
                          auglýst laust til umsóknar.
Eftir því sem frekast er unnt skal dómstólaráð taka tillit til óska héraðsdómara
                    þegar starfsvettvangur hans er ákveðinn.
Héraðsdómari á rétt á að skipta um starfsvettvang svo fljótt sem verða má eftir
  að hafa starfað í þrjú ár samfleytt við sama dómstól eða án fasts sætis við
 tiltekinn dómstól, enda standi ákvæði 5. mgr. því ekki í vegi að fengið verði
            fyrir hann dómarasæti á öðrum vettvangi, sbr. og 39. gr.
Héraðsdómari verður ekki færður á nýjan starfsvettvang gegn vilja sínum í lengri
 tíma en sex mánuði á hverju tíu ára tímabili ef hann getur ekki með góðu móti
 sótt vinnu þar án búferlaflutninga. Þetta gildir þó ekki ef flytja þarf dómara
        af starfsvettvangi sínum vegna varanlegrar fækkunar dómara þar.
 Ef þörf er á héraðsdómara, sem á fast sæti við héraðsdómstól, til að starfa að
  tilteknu dómsmáli við annan héraðsdómstól, þar á meðal í fjölskipuðum dómi,
ákveður dómstólaráð hverjum verði falið starfið. Dómara er skylt að hlíta slíkri
                             ákvörðun dómstólaráðs.
16. gr. Dómsmálaráðherra skipar dómstjóra við hvern héraðsdómstól til fimm ára í
  senn. Þar sem þrír eða fleiri dómarar eiga fast sæti við héraðsdómstól kjósa
    þeir einn úr sínum röðum til að gegna starfinu, en séu dómararnir tveir
 tilnefnir dómstólaráð annan þeirra til starfans ef þeir koma sér ekki saman um
   valið. Kosning eða tilnefning bindur ekki ráðherra um skipun dómstjóra. Ef
   dómari er einn við héraðsdómstól skal hann skipaður þar dómstjóri. Skipun
       dómstjóra raskast ekki þótt dómurum við dómstól fjölgi eða fækki á
                                skipunartímanum.
 Við héraðsdómstól þar sem þrír eða fleiri héraðsdómarar eiga fast sæti er þeim
 heimilt að kjósa varadómstjóra, en að öðrum kosti telst staðgengill dómstjóra
    vera sá dómari við dómstólinn sem lengst hefur verið skipaður í embætti
                                 héraðsdómara.
 Flytjist dómari, sem gegnir starfi dómstjóra, til annars dómstóls eða sé honum
 veitt lausn frá starfinu eða embætti héraðsdómara skal skipaður nýr dómstjóri
                        samkvæmt því sem segir í 1. mgr.
 Nú telur dómstólaráð dómstjóra brjóta af sér í því starfi, og skal það þá gefa
honum kost á að tjá sig um ávirðingarnar. Telji dómstólaráð skýringar dómstjóra
 óviðunandi getur það veitt honum skriflega áminningu. Ef sakir eru miklar eða
 brot ítrekað getur dómstólaráð lagt til í rökstuddu erindi að dómstjóra verði
  veitt lausn frá starfinu. Dómsmálaráðherra tekur ákvörðun um hvort dómstjóra
     verði veitt lausn, en um meðferð slíks máls gilda að öðru leyti ákvæði
                                stjórnsýslulaga.
Auk þess að gegna dómstörfum hefur dómstjóri með höndum stjórn héraðsdómstóls og
 ber ábyrgð á starfsemi hans. Dómstjóri skiptir verkum milli dómara og annarra
starfsmanna, hann getur skipt dómurum í deildir og úthlutar dómurum eða deildum
þeirra málum. Dómstjóri ræður aðra starfsmenn dómstóls en héraðsdómara og slítur
ráðningu þeirra. Honum ber að fylgjast með störfum dómara og annarra starfsmanna
 og gæta aga gagnvart þeim að því leyti sem ekki kemur í hlut annarra samkvæmt
   ákvæðum 28.30. gr. Hann fer á eigin ábyrgð með fé sem dómstólaráð leggur
 dómstólnum í hendur, hann annast samskipti við dómstólaráð um þau málefni sem
undir það heyra og hefur annars með höndum verkefni sem dómstólaráð kann að fela
    honum sérstaklega. Þá kemur dómstjóri að öðru leyti fram út á við í þágu
            dómstólsins og er í fyrirsvari um sérstök málefni hans.
    17. gr. Til aðstoðar dómurum má ráða til héraðsdómstóla lögfræðinga sem
fullnægja skilyrðum 2.6. tölul. 2. mgr. 12. gr. Dómstjóri annast slíka ráðningu
og gilda um hana almennar reglur um starfsmenn ríkisins að öðru leyti en því að
 hún skal vera tímabundin og ekki til lengri tíma en fimm ára við sama dómstól.
18. gr. Við úthlutun mála til dómara eða deilda þeirra skal dómstjóri gæta þess
að starfsálag þeirra verði svo jafnt sem auðið er, en eftir föngum skal leitast
við að tilviljun ráði hvaða dómari fær mál til meðferðar. Dómstólaráð getur sett
                     leiðbeiningarreglur um úthlutun mála.
 Sé máli úthlutað deild dómara ákveða þeir sem hana skipa hver þeirra fari með
                                      það.
    Einn héraðsdómari skipar dóm í hverju máli nema annað sé skylt að lögum.
 Dómstjóri getur þó ákveðið að neytt verði heimildar í öðrum lögum til að dómur
  verði fjölskipaður héraðsdómurum. Hann úthlutar þeim þá máli í sameiningu og
velur einn úr hópi þeirra til að sitja þar í forsæti. Sé þörf á héraðsdómara frá
  öðrum dómstóli til að skipa dóm í máli leitar dómstjóri til dómstólaráðs sem
                              felur dómara verkið.
 Dómara er heimilt að biðjast undan úthlutun máls vegna tengsla við efni þess,
 aðila, fyrirsvarsmann eða lögmann þótt hann verði ekki talinn vanhæfur til að
fara með það, enda sé beiðni hans studd haldbærum rökum og kostur annars dómara
 við dómstólinn til að fara með málið. Þá er dómara og heimilt að biðjast undan
   úthlutun vegna sérstakra anna eða þess að jafnaðar sé ekki gætt með henni.
 Dómstjóri tekur afstöðu til beiðna sem þessara, en dómara þeim sem í hlut á er
   heimilt að skjóta ákvörðun hans til úrlausnar dómstólaráðs. Þeirri úrlausn
                   verður ekki skotið til annars stjórnvalds.
  Dómstjóra er heimilt að draga aftur úthlutun án beiðni þess dómara sem hefur
fengið mál til meðferðar ef hann verður ekki við tilmælum dómstjóra um að ljúka
því innan hæfilegs frests eða veikindi hans eða hliðstæð atvik torvelda að hann
   geti sinnt því. Hlutaðeigandi dómara er heimilt að skjóta slíkri ákvörðun
  dómstjóra til úrlausnar dómstólaráðs. Þeirri úrlausn verður ekki skotið til
                              annars stjórnvalds.
 Nú víkur héraðsdómari sæti í máli, og skal þá dómstjóri úthluta því á ný, enda
fullnægi annar dómari sérstökum hæfisskilyrðum til að fara með það. Ef með þarf
getur dómstjóri leitað til dómstólaráðs um að það feli dómara við annan dómstól
                         að taka við úthlutun málsins.
19. gr. Fullnægi enginn dómari við héraðsdómstól sérstökum hæfisskilyrðum til að
fara með mál kveður dómstjóri í einu lagi upp úrskurð um að þeir víki allir sæti
  í því. Reynist enginn dómari við annan dómstól heldur hæfur til að fara með
       málið gefur dómstólaráð skriflegt og rökstutt álit um það. Skal þá
            dómsmálaráðherra skipa setudómara til að fara með málið.
Setudómari skal fullnægja skilyrðum til að fá skipun í embætti héraðsdómara. Nú
hefur setudómari verið skipaður og hann telur þörf á að dómur verði fjölskipaður
 í málinu með öðrum en sérfróðum meðdómsmönnum eða það er skylt að lögum. Skal
dómsmálaráðherra þá að ósk hans skipa aðra tvo setudómara til að fara með málið
       með honum en sá sem fyrst var skipaður situr í forsæti í dóminum.
   Setudómara verður ekki vikið úr starfi nema eftir sömu reglum og gilda um
                                skipaða dómara.
      Dómstólaráð ákveður þóknun setudómara og greiðist hún úr ríkissjóði.
20. gr. Héraðsdómara verður ekki veitt leyfi frá störfum í lengri tíma samfleytt
  en tólf mánuði nema vegna veikinda. Dómstólaráð getur þó veitt undanþágu til
 leyfis í lengri tíma, til mest tólf mánaða í senn, ef dómari leitar eftir því
   til náms. Dómstólaráð setur að öðru leyti reglur um leyfi héraðsdómara frá
  störfum. Dómstólaráð veitir leyfi vegna orlofs, auk þess að taka afstöðu til
umsóknar um leyfi í öðru skyni, sem stendur í heild í mánuð eða skemmri tíma. Að
 öðrum kosti gerir það tillögu um afgreiðslu umsóknar héraðsdómara um leyfi, en
   dómsmálaráðherra ákveður hvort það skuli veitt að fenginni slíkri tillögu.
 Nú hefur héraðsdómari forföll eða honum er veitt leyfi skv. 1. mgr., og verður
     þá annar því aðeins settur í embætti hans að sérstakar annir krefji og
dómstólaráð mæli með því. Dómsmálaráðherra setur þá dómara að fenginni ábendingu
  dómstólaráðs um mann til starfans. Ráðherra getur þó að eigin frumkvæði eða
 eftir tillögu dómstólaráðs auglýst embættið laust til setningar meðan á leyfi
skipaðs dómara stendur, en dómstólaráð skal þá velja einn úr hópi umsækjenda til
                            að benda á til starfans.
Þrátt fyrir framangreint er dómsmálaráðherra heimilt að veita héraðsdómara leyfi
að eigin ósk frá störfum til allt að sex ára til þess að hann geti tekið sæti í
 alþjóðlegum dómstóli eða við starfi við aðra alþjóðastofnun. Skal embættið þá
auglýst laust til setningar annars dómara á leyfistímanum, en við veitingu þess
                     skal gætt ákvæða 3. og 4. mgr. 12. gr.
Sá einn verður settur til að gegna embætti héraðsdómara sem fullnægir skilyrðum
til að fá skipun í það. Meðan á setningu stendur nýtur sá sem hana hefur fengið
                         sömu stöðu og skipaður dómari.
 21. gr. Héraðsdómstólar skulu hver um sig hafa fastan þingstað á aðsetri sínu,
svo og annars í hverri þinghá samkvæmt ákvörðun dómsmálaráðherra séu þær fleiri
 en ein innan umdæmis dómstóls. Um slíka ákvörðun skal mælt í reglugerð^1) sem
           ráðherra setur að fenginni tillögu hlutaðeigandi dómstóls.
 Héraðsdómari getur háð þing utan fasts þingstaðar til að taka fyrir mál innan
umdæmis síns ef það þykir heppilegt vegna rekstrar þess. Með sama skilyrði getur
   héraðsdómari einnig háð þing utan umdæmis síns til að taka fyrir mál eftir
                               þingfestingu þess.
                                ^1)[4]Rg. 395/1998.
   22. gr. Við héraðsdómstóla skulu háð regluleg dómþing á föstum þingstöðum
samkvæmt því sem dómstólaráð ákveður að fengnum tillögum dómstjóra. Dómstólaráð
          tilkynnir slíka ákvörðun með auglýsingu í Lögbirtingablaði.

                     IV. kafli. Réttindi og skyldur dómara.
 23. gr. Ákvæði þessa kafla taka jafnt til dómara við Hæstarétt og héraðsdómara
                       nema annars sé sérstaklega getið.
     Til að gegna störfum sem mælt er nánar fyrir um í þessum kafla skipar
dómsmálaráðherra þrjá menn til að sitja í nefnd um dómarastörf, svo og jafnmarga
  til vara. Einn nefndarmaður skal skipaður samkvæmt tilnefningu Dómarafélags
 Íslands, einn samkvæmt tilnefningu lagadeildar Háskóla Íslands og einn skipar
  ráðherra án tilnefningar. Skal sá síðastnefndi vera formaður nefndarinnar og
     fullnægja skilyrðum til að verða skipaður í embætti hæstaréttardómara.
  Skipunartími nefndarmanna er sex ár en þó þannig að skipunartími eins þeirra
  rennur út annað hvert ár. Sömu reglur gilda um skipun varamanna. Sami maður
 verður ekki skipaður í sæti aðalmanns í nefndinni oftar en tvisvar samfleytt.
  Úrlausnum nefndar um dómarastörf verður ekki skotið til annars stjórnvalds.
    Nefnd um dómarastörf skal hafa eftir þörfum samvinnu við dómstólaráð um
       starfsemi sína. Kjaradómur ákveður þóknun fyrir setu í nefndinni.
   24. gr. Dómarar eru sjálfstæðir í dómstörfum og leysa þau af hendi á eigin
   ábyrgð. Við úrlausn máls fara þeir eingöngu eftir lögum og lúta þar aldrei
boðvaldi annarra. Dómsathöfn verður ekki endurskoðuð af öðrum nema með málskoti
                                 til æðra dóms.
 Dómara er skylt að ljúka á eðlilegum tíma þeim málum sem hann fær úthlutað til
 meðferðar og rækja störf sín af alúð og samviskusemi. Dómara ber að hlíta boði
forstöðumanns dómstóls um önnur atriði varðandi störf sín en meðferð og úrlausn
     máls. Héraðsdómurum ber og að hlíta lögmætum ákvörðunum dómstólaráðs.
Dómurum ber að leitast við að halda við þekkingu sinni í lögum. Þeim skal eftir
         föngum gefinn kostur á leyfi og stuðningi til endurmenntunar.
       25. gr. Kjaradómur ákveður laun dómara fyrir embættisstörf þeirra.
   26. gr. Dómara er óheimilt að taka að sér starf eða eiga hlut í félagi eða
atvinnufyrirtæki ef slíkt fær ekki samrýmst stöðu hans eða leiðir af sér hættu á
            að hann geti ekki sinnt embættisstarfi sínu sem skyldi.
  Nefnd um dómarastörf setur almennar reglur^1) um hvers konar aukastörf geti
  samrýmst embættisstörfum dómara. Dómari skal tilkynna nefndinni um aukastarf
  áður en hann tekur við því. Sé ekki getið um heimild til að gegna starfinu í
 almennum reglum nefndarinnar skal dómari þó fyrir fram leita leyfis hennar til
                                     þess.
Nefnd um dómarastörf setur almennar reglur^1) um að hvaða marki samrýmanlegt sé
  embætti dómara að hann eigi hlut í félagi eða atvinnufyrirtæki. Dómari skal
  tilkynna nefndinni um hlut sem hann eignast í félagi eða fyrirtæki. Sé ekki
  getið um heimild til að eiga slíkan hlut í almennum reglum nefndarinnar skal
               dómari þó fyrir fram leita leyfis hennar til þess.
   Með rökstuddri ákvörðun getur nefnd um dómarastörf meinað dómara að gegna
  aukastarfi eða eiga hlut í félagi eða atvinnufyrirtæki. Dómara ber að hlíta
    slíku banni, en heimilt er að leita úrlausnar dómstóla um lögmæti þess.
                                ^1)[5]Rg. 463/2000.
27. gr. Hverjum þeim sem telur dómara hafa gert á hans hlut með störfum sínum er
heimilt að beina skriflegri kvörtun af því tilefni til nefndar um dómarastörf. Í
  slíkri kvörtun skal greint frá atvikum og röksemdum fyrir því að brotið hafi
  verið á rétti þess sem hana ber fram. Berist nefndinni kvörtun sem hún telur
 þegar sýnt að gefi ekki tilefni til frekari aðgerða vísar hún kvörtuninni frá
sér. Að öðrum kosti gefur nefndin hlutaðeigandi dómara og forstöðumanni dómstóls
   kost á að skila skriflegum athugasemdum innan tiltekins frests. Heimilt er
   nefndinni að taka í einu lagi til meðferðar tvær eða fleiri kvartanir sem
                            beinast að sama dómara.
 Sé kvörtun metin tæk til meðferðar skal nefnd um dómarastörf ljúka málinu með
skriflegu og rökstuddu áliti. Telji nefndin kvörtunina gefa tilefni til aðgerða
 getur hún í áliti sínu fundið að störfum hlutaðeigandi dómara eða veitt honum
                        áminningu eftir ákvæðum 28. gr.
   28. gr. Nú telur forstöðumaður dómstóls að háttsemi dómara eða vanræksla í
starfi eða framferði hans utan starfs sé slík að aðfinnsluvert sé án þess þó að
     ákvæði 2. mgr. eigi við. Getur þá forstöðumaðurinn beint munnlegum eða
                  skriflegum tilmælum til dómarans um úrbætur.
    Beri tilmæli skv. 1. mgr. ekki árangur eða telji forstöðumaður dómstóls
 ávirðingar dómara alvarlegri en svo að tilmæli hans ein séu við hæfi skal hann
beina málinu til nefndar um dómarastörf með skriflegu og rökstuddu erindi. Eins
skal farið að ef dómari hlítir ekki ákvörðun dómstólaráðs eða banni skv. 4. mgr.
                                    26. gr.
 Dómsmálaráðherra er heimilt að beina máli til nefndar um dómarastörf með sama
 hætti og greinir í 2. mgr. Þá er nefndinni og heimilt að taka mál upp að eigin
              frumkvæði ef atvik eru með þeim hætti sem þar segir.
Berist nefnd um dómarastörf mál samkvæmt því sem um ræðir í 2. eða 3. mgr. skal
     hún gefa hlutaðeigandi dómara kost á að taka til andsvara í skriflegri
 greinargerð. Nefndinni ber að öðru leyti að afla gagna eftir því sem hún telur
 nauðsyn bera til. Um meðferð máls fer annars samkvæmt ákvæðum stjórnsýslulaga
                          eftir því sem átt getur við.
 Nefnd um dómarastörf skal ljúka máli með skriflegri og rökstuddri ákvörðun um
hvort hlutaðeigandi dómara verði veitt áminning. Sé áminning veitt skal hún birt
     dómaranum með sannanlegum hætti, en jafnframt skal þá ákvörðunin send
      forstöðumanni dómstólsins sem hann starfar við auk dómsmálaráðherra.
     Dómstólaráði skal jafnframt send ákvörðunin ef héraðsdómari á í hlut.
       Dómara, sem hefur sætt áminningu, er heimilt að höfða mál á hendur
dómsmálaráðherra fyrir hönd ríkisins til að fá hana fellda úr gildi, en það skal
            þá gert innan mánaðar frá því að hún var birt dómaranum.
  29. gr. Veita má dómara lausn frá embætti um stundarsakir ef hann hefur sætt
   áminningu en lagar sig ekki að henni innan hæfilegs tíma eða gerist innan
  þriggja ára á ný sekur um ávirðingar sem gefa tilefni til áminningar. Dómara
  verður einnig veitt lausn frá embætti um stundarsakir ef hann missir almenn
 hæfisskilyrði til að gegna því. Það sama gildir jafnframt ef opinber rannsókn
 beinist að dómara eða opinbert mál er höfðað á hendur honum og áfellisdómur um
 sakirnar sem hann er borinn yrði til þess að hann missti almenn hæfisskilyrði.
 Forseti Íslands veitir dómara við Hæstarétt lausn frá embætti um stundarsakir
samkvæmt tillögu dómsmálaráðherra, en ráðherra veitir héraðsdómara slíka lausn.
 Áður en lausn er veitt um stundarsakir skal ráðherra afla skriflegrar umsagnar
                           frá nefnd um dómarastörf.
 Nú hefur dómara verið veitt lausn frá embætti um stundarsakir af öðrum ástæðum
en þeim sem getur í lokamálslið 1. mgr., og skal þá innan tveggja mánaða höfða á
 hendur honum mál samkvæmt því sem mælt er fyrir um í 1. mgr. 30. gr., en ella
  fellur lausnin sjálfkrafa niður. Verði máli vísað frá dómi eða sé það fellt
niður fellur lausnin jafnframt sjálfkrafa niður ef nýtt mál er ekki höfðað innan
tveggja vikna en þannig verður þó ekki farið að oftar en eitt skipti. Lausn sem
veitt hefur verið um stundarsakir eftir ákvæði lokamálsliðar 1. mgr. stendur þar
til opinberri rannsókn lýkur með ákvörðun um að hlutaðeigandi dómari verði ekki
 sóttur til sakar, sex mánuðir eru liðnir án þess að ákæra sé gefin út á hendur
 honum eða opinberu máli lýkur með endanlegum dómi um sýknu hans en annars þar
     til tvær vikur eru liðnar frá því að endanlegur dómur hefur gengið um
                               sakfellingu hans.
   Dómari heldur fullum embættislaunum meðan á lausn um stundarsakir stendur.
30. gr. Þegar dómara hefur verið veitt lausn frá embætti um stundarsakir höfðar
    dómsmálaráðherra fyrir hönd ríkisins mál á hendur honum fyrir héraðsdómi
 Reykjavíkur með kröfu um að honum verði vikið úr embætti með dómi. Um rekstur
máls fer eftir almennum reglum um meðferð einkamála að öðru leyti en því að það
        sætir flýtimeðferð og skal dómur skipaður þremur héraðsdómurum.
  Þótt dómur gangi í héraði í máli skv. 1. mgr. stendur lausn um stundarsakir
áfram meðan kostur er á áfrýjun innan almenns frests, svo og enn eftir það meðan
                  mál er rekið fyrir Hæstarétti ef áfrýjað er.
Endanlegur dómur um að dómara sé vikið frá leiðir sjálfkrafa til lausnar hans úr
                                    embætti.
  Sé dómari sýknaður af kröfu um frávikningu tekur hann sjálfkrafa við embætti
           sínu á ný frá þeim tíma sem dómur um það telst endanlegur.
31. gr. Forseti Íslands veitir dómurum við Hæstarétt lausn frá embætti samkvæmt
          tillögu dómsmálaráðherra en dómsmálaráðherra héraðsdómurum.
Dómara skal veitt lausn frá embætti ef hann leitar eftir henni sjálfur, enda sé
     það gert með þeim fyrirvara sem gildir almennt um starfsmenn ríkisins.
 Dómari telst sjálfkrafa fá lausn frá embætti ef hann tekur við skipun í annað
                                    embætti.
Heimilt er að veita dómara lausn frá embætti án óskar hans ef hann er orðinn 65
    ára, en hann skal þá upp frá því taka eftirlaun svo sem hann hefði gegnt
       embættinu til 70 ára aldurs nema hann njóti ríkari réttar samkvæmt
                              stjórnskipunarlögum.
Dómara skal veitt lausn frá embætti ekki síðar en frá þeim degi sem hann nær 70
                                   ára aldri.
 32. gr. Um refsiábyrgð dómara vegna háttsemi hans í embætti fer eftir almennum
                   hegningarlögum og sérákvæðum annarra laga.
Verði athafnir dómara í starfi eða athafnaleysi öðrum til tjóns ber ríkið á því
 bótaábyrgð eftir almennum reglum. Dómari verður ekki sjálfur krafinn um bætur,
en ríkinu er þó heimilt að gengnum áfellisdómi að beina að honum framkröfu, enda
                 hafi ásetningsverk hans leitt til bótaskyldu.
    Við rekstur mála samkvæmt framangreindu skal fara eftir almennum reglum.
33. gr. Um önnur atriði en að framan greinir gilda almennar reglur um starfsmenn
                ríkisins um dómara eftir því sem átt getur við.

                   V. kafli. Gildistaka, brottfall laga o.fl.
 34. gr. Lög þessi öðlast gildi 1. júlí 1998 að undanteknum ákvæðum 38. gr. sem
                               taka þegar gildi.


                       VI. kafli. Ákvæði til bráðabirgða.
    37. gr. Með gildistöku laga þessara er ekki raskað skipun eða setningu í
                                 dómaraembætti.
  Þeir sem gegna embættum héraðsdómara við héraðsdómstóla við gildistöku laga
þessara hljóta þá sjálfkrafa embættisheitið héraðsdómari sem ekki verður bundið
                             við ákveðinn dómstól.
Þeir sem gegna starfi dómstjóra við héraðsdómstóla þegar lög þessi öðlast gildi
        skulu halda þeim starfa til loka yfirstandandi skipunartímabils.
        38. gr. Dómsmálaráðherra skipar menn í dómstólaráð, dómnefnd um
   héraðsdómaraembætti og nefnd um dómarastörf þegar þessi grein hefur öðlast
              gildi. Ráðið og nefndirnar taka þá þegar til starfa.
Þegar skipað er í fyrsta sinn í dómstólaráð skal einn aðalmaður ásamt varamanni
 vera skipaður til eins árs, annar aðalmaður ásamt varamanni til tveggja ára og
 þannig koll af kolli þannig að fimmti aðalmaður ásamt varamanni verði skipaður
 til fimm ára. Skal skipunartími hvers ákveðinn af tilviljun þegar ráðið hefur
                     verið hverjir veljast þar til starfa.
 Við gildistöku þessarar greinar fellur niður skipun nefndar skv. 2. mgr. [6]5.
     gr. laga nr. 92/1989. Þegar skipað er í fyrsta sinn í nýja dómnefnd um
 héraðsdómaraembætti skal einn aðalmaður ásamt varamanni vera skipaður til eins
árs, annar aðalmaður ásamt varamanni til tveggja ára, en þriðji aðalmaðurinn og
  varamaðurinn til þriggja ára. Skal skipunartími hvers ákveðinn af tilviljun
            þegar ráðið hefur verið hverjir veljast þar til starfa.
 Þegar skipað er í fyrsta sinn í nefnd um dómarastörf skal einn aðalmaður ásamt
  varamanni vera skipaður til tveggja ára, annar aðalmaður ásamt varamanni til
     fjögurra ára, en þriðji aðalmaðurinn og varamaðurinn til sex ára. Skal
skipunartími hvers ákveðinn af tilviljun þegar ráðið hefur verið hverjir veljast
                                þar til starfa.
  39. gr. Héraðsdómara, sem er skipaður í embætti við gildistöku þessara laga,
verður ekki gert að skipta um starfsvettvang gegn vilja sínum nema hann geti með
góðu móti sótt vinnu á nýjum vettvangi án búferlaflutninga. Þetta gildir þó ekki
ef flytja þarf dómara af starfsvettvangi sínum vegna varanlegrar fækkunar dómara
                                      þar.
  Ákvæði 6. mgr. 15. gr. gilda um héraðsdómara þótt hann hafi verið skipaður í
                     embætti fyrir gildistöku laga þessara.
 40. gr. Innan mánaðar frá gildistöku þessara laga ber dómurum við Hæstarétt og
   héraðsdómurum, sem hafa með höndum aukastörf, ótilkvöddum að gera nefnd um
  dómarastörf grein fyrir þeim og leita eftir atvikum heimildar hennar til að
 gegna þeim áfram. Telji nefndin dómara óheimilt að gegna aukastarfi áfram skal
  hann fá sig leystan frá því innan sex mánaða frá því að honum er tilkynnt um
                             afstöðu nefndarinnar.
      Ákvæðum 1. mgr. skal einnig beitt um eignarhlut dómara í félögum og
 atvinnufyrirtækjum, en þó þannig að frestur til að láta af hendi hlutann skal
 vera eitt ár frá tilkynningu um að nefndin telji dómara óheimilt að eiga hann.
41. gr. Þeir sem skipaðir eru í starf dómarafulltrúa við gildistöku þessara laga
skulu eiga kost á starfi skv. 17. gr., en þó þannig að þargreindar takmarkanir á
                 ráðningartíma gilda ekki um þessa starfsmenn.
  Dómsmálaráðherra er heimilt að ákveða að úr röðum þeirra sem skipaðir eru í
  starf dómarafulltrúa við gildistöku þessara laga, gegndu sama starfi 1. júní
1995 og fullnægðu á þeim tíma skilyrðum til að fá skipun í embætti héraðsdómara
verði settir allt að fjórir héraðsdómarar umfram þann fjölda dómara sem um ræðir
    í 1. mgr. 12. gr. Verði þessarar heimildar neytt skal þeim sem fullnægja
 framangreindum skilyrðum gefinn kostur á að sækja um setningu í dómaraembætti.
Við veitingu embættis skal gætt ákvæða 2. og 4. mgr. 12. gr. Sá sem settur er í
 dómaraembætti samkvæmt þessari heimild nýtur í hvarvetna sömu stöðu og sá sem
 skipaður hefur verið héraðsdómari eftir ákvæðum þessara laga, að öðru leyti en
því að setningin rennur sjálfkrafa út 30. júní 2001. Losni fyrir þann tíma sæti
einhvers þess sem hefur verið settur dómari samkvæmt þessari heimild verður ekki
 annar settur í embættið til loka tímabilsins. Ákvæði 1. mgr. skulu gilda um þá
      sem gegna dómaraembætti til loka setningartíma að þeim tíma liðnum.
    Starfandi dómarafulltrúar við gildistöku laga þessara, sem neyta hvorki
 heimildar skv. 1. mgr. né verða settir dómarar skv. 2. mgr., skulu eiga kost á
  að láta af störfum fyrir árslok 1998 með rétti til biðlauna. Um biðlaunarétt
          þeirra gilda annars almennar reglur um starfsmenn ríkisins.
42. gr. Verði heiti sveitarfélags sem getið er í 2. gr. breytt eða sameinist tvö
eða fleiri þeirra skal litið svo á að sveitarfélagið, sem til verður í staðinn,
heyri til dómumdæmisins sem það eldra eða þau eldri heyrðu til. Ef sameinuð eru
tvö eða fleiri sveitarfélög sem hvort eða hvert heyra til síns dómumdæmis eftir
  ákvæðum 2. gr. skal dómsmálaráðherra ákveða með reglugerð undir hvaða umdæmi
   nýja sveitarfélagið eigi þar til annarri skipan verður komið á með lögum.

References

   Visible links
   1. http://www.althingi.is/dba-bin/lawformpr.pl?lnr=1998015
   2. http://www.reglugerd.is/interpro/dkm/WebGuard.nsf/key2/395-1998
   3. http://www.reglugerd.is/interpro/dkm/WebGuard.nsf/key2/693-1999
   4. http://www.reglugerd.is/interpro/dkm/WebGuard.nsf/key2/395-1998
   5. http://www.reglugerd.is/interpro/dkm/WebGuard.nsf/key2/463-2000
   6. file://1989092.html#g5
