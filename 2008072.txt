
   --------------------------------------------------------------------------

                             Lög um Fiskræktarsjóð

                              2008 nr. 72 11. júní

   --------------------------------------------------------------------------

                 Ferill málsins á Alþingi.   Frumvarp til laga.

 Tóku gildi 1. janúar 2009. Breytt með l. 126/2011 (tóku gildi 30. sept. 2011).

                            1. gr. Fiskræktarsjóður.
      Fiskræktarsjóður er sjálfstæður sjóður í eigu ríkisins og á forræði
 [ráðherra]^1) sem hefur það hlutverk að veita lán eða styrki til verkefna sem
þjóna þeim markmiðum að efla fiskrækt, bæta veiðiaðstöðu, styðja við rannsóknir
                 í ám og vötnum og auka verðmæti veiði úr þeim.
                             ^1)L. 126/2011, 484. gr.
                         2. gr. Stjórn Fiskræktarsjóðs.
 Fiskræktarsjóður lýtur fimm manna stjórn sem [ráðherra]^1) skipar til fjögurra
ára í senn. Tveir nefndarmanna skulu skipaðir samkvæmt tilnefningu Landssambands
 veiðifélaga, einn samkvæmt tilnefningu Landssambands stangaveiðifélaga og einn
  samkvæmt tilnefningu Landssambands fiskeldisstöðva. Ráðherra skipar formann
nefndarinnar án tilnefningar og skal atkvæði hans ráða úrslitum ef atkvæði falla
  jöfn. Nú tilnefnir einn framangreindra aðila eigi mann í stjórn sjóðsins og
  skipar þá ráðherra í nefndina án tilnefningar. Varamenn skal skipa með sama
                                     hætti.
                             ^1)L. 126/2011, 484. gr.
                           3. gr. Verkefni stjórnar.
  Stjórn Fiskræktarsjóðs hefur yfirumsjón með starfsemi hans í samræmi við lög
               þessi og reglugerð. Verkefni stjórnar eru m.a. að:
      a. skila ársreikningum og reglulegu yfirliti um starfsemi sjóðsins til
                                   ráðherra,
                     b. taka ákvarðanir um ávöxtun eigin fjár,
                   c. taka ákvarðanir um úthlutanir og útgjöld.
                     4. gr. Ráðstöfunarfé Fiskræktarsjóðs.
                       Ráðstöfunarfé Fiskræktarsjóðs er:
                         a. innheimt gjald af veiðitekjum,
                               b. arður af eigin fé,
                           c. fjárveiting úr ríkissjóði,
                                     d. annað.
                          5. gr. Gjald af veiðitekjum.
Veiðiréttarhafar skulu greiða til Fiskræktarsjóðs 2% gjald af hreinum tekjum af
                   veiði í ám og vötnum á hverju almanaksári.
    Nú hefur veiðifélag tekjur af ráðstöfun á sameiginlegri veiði eða öðrum
 lögbundnum verkefnum sínum og skal þá félagið standa Fiskræktarsjóði skil á 2%
                  gjaldi af arðgreiðslum á hverju almanaksári.
              6. gr. Álagning og innheimta gjalds af veiðitekjum.
Fiskistofa annast álagningu og innheimtu gjalds skv. 5. gr. [Ráðherra]^1) er þó
  heimilt að fela innheimtumönnum ríkissjóðs eða öðrum aðilum innheimtu þess.
 Fiskistofu er heimilt að fella niður álagningu gjalds skv. 5. gr. nemi tekjur
veiðiréttarhafa skv. 1. mgr. þeirrar greinar eða heildararðgreiðslur veiðifélags
til félagsmanna sinna skv. 2. mgr. greinarinnar lægri fjárhæð en 500 þús. kr. á
         gjaldárinu miðað við vísitölu neysluverðs frá 1. janúar 2008.
    Veiðiréttarhafar og veiðifélög skulu að eigin frumkvæði senda Fiskistofu
 ársreikning veiðifélags eða framtal yfir tekjur af veiði, þ.m.t. leigutekjur,
 fyrir 1. maí ár hvert vegna næstliðins almanaksárs á eyðublaði sem Fiskistofa
                                  leggur til.
   Ef Fiskistofa telur fram komin gögn eða upplýsingar ófullnægjandi, óglögg,
 tortryggileg eða ekki látin í té í umbeðnu formi eða hún telur frekari þörf á
 einhverju atriði skal hún skora skriflega á þann sem kann að verða krafinn um
  gjald skv. 5. gr. að bæta úr því innan ákveðins tíma og láta í té gögn sem á
 skortir. Ef ekki er bætt úr annmörkunum, svar berst ekki innan tiltekins tíma,
 þau gögn eru ekki send sem óskað er eftir eða fram komin gögn eða upplýsingar
eru ófullnægjandi eða tortryggileg að mati Fiskistofu er henni heimilt að áætla
álagningu gjalds skv. 5. gr. og skal álagningin vera svo rífleg að eigi sé hætt
  við að fjárhæðir séu áætlaðar lægri en þær eru í raun og veru. Við áætlun er
   Fiskistofu heimilt að líta til gagna sem aflað er frá öðrum stofnunum eða
      einkaaðilum og veita vísbendingar um veiðitekjur gjaldskylds aðila.
     Hver sá sem tregðast við að láta Fiskistofu í té upplýsingar er varða
gjaldskyldu skv. 5. gr. skal sæta dagsektum að ákvörðun Fiskistofu sem mega nema
         allt að 10.000 kr. á dag. Dagsektir má innheimta með fjárnámi.
     Eigi síðar en 30. júní hvert ár skal Fiskistofa hafa lokið álagningu á
         gjaldendur skv. 5. gr. og skal þeim tilkynnt bréflega um hana.
  Nú telur veiðiréttarhafi eða veiðifélag álagt gjald eða gjaldstofn eigi rétt
    ákveðinn og getur viðkomandi þá innan tveggja vikna frá því að hann fékk
  vitneskju um álagninguna kært hana til Fiskistofu sem þá skal innan tveggja
vikna frá lokum gagnaöflunar kveða upp úrskurð um málið. Úrskurðum Fiskistofu um
               álagningu gjalds má skjóta til úrskurðar ráðherra.
  Gjöld skv. 5. gr. vegna næstliðins almanaksárs falla í gjalddaga 1. ágúst ár
   hvert. Ef gjöldin eru ekki greidd innan 30 daga frá gjalddaga skal greiða
 dráttarvexti af þeim skv. III. kafla laga um vexti og verðtryggingu. Álagning
  gjalds eða úrskurður um gjaldtöku eru aðfararhæfar ákvarðanir. Má Fiskistofa
  krefjast fullnustu með aðfarargerð þegar liðnir eru 30 dagar frá dagsetningu
                     álagningar eða uppkvaðningu úrskurðar.
                             ^1)L. 126/2011, 484. gr.
                        7. gr. Eigið fé Fiskræktarsjóðs.
 Eigið fé Fiskræktarsjóðs skal að lágmarki vera 270 millj. kr. Lágmarksfjárhæð
 þessi skal taka breytingum í samræmi við breytingar á vísitölu neysluverðs frá
                                1. janúar 2008.
  Eigið fé, sem ekki hefur verið ráðstafað með heimild í 8. gr., skal ávaxtað
 samkvæmt samningi við aðila sem hefur leyfi til fjárvörslu lögum samkvæmt, um
                         vörslu og ávöxtun eigin fjár.
  Nú nær eigið fé ekki lágmarksfjárhæð skv. 1. mgr. og skal þá ávaxta eigið fé
           skv. 2. mgr. þar til lágmarksfjárhæð skv. 1. mgr. er náð.
                     8. gr. Úthlutanir úr Fiskræktarsjóði.
 Fyrir 1. september hvert ár skal stjórn Fiskræktarsjóðs gefa út og láta birta
   lána- og úthlutunarreglur sem gilda skulu fyrir sjóðinn næsta almanaksár.
           Reglurnar skulu áður bornar undir ráðherra til samþykktar.
  Heimilt er að veita lán og styrki úr Fiskræktarsjóði í samræmi við gildandi
                           lána- og úthlutunarreglur.
 Fiskræktarsjóði er heimilt að afla umsagnar Fiskistofu um umsóknir um lán eða
    styrki til framkvæmda er lúta að fiskrækt í ám og vötnum þyki þess þörf.
 Fiskræktarsjóði er heimilt að skilyrða úthlutanir við að úthlutunarhafar geri
    grein fyrir framvindu verkefna og ráðstöfun fjár samkvæmt nánari reglum
                                 sjóðstjórnar.
   Fiskræktarsjóði er heimilt að ákveða að greiða úthlutanir í áföngum eftir
                              framvindu verkefna.
   Um málsmeðferð við veitingu lána og styrkja gilda ákvæði stjórnsýslulaga.
                9. gr. Reglugerðarheimild. Kostnaður af rekstri.
 Ráðherra er heimilt að setja með reglugerð nánari ákvæði um framkvæmd þessara
       laga, þ.m.t. um málsmeðferð og ráðstöfun fjár úr Fiskræktarsjóði.
        Allur kostnaður af starfsemi Fiskræktarsjóðs greiðist af honum.
                               10. gr. Viðurlög.
Ef maður af ásetningi eða stórkostlegu hirðuleysi skýrir rangt eða villandi frá
   upplýsingum, eða heldur leyndum upplýsingum, sem máli skipta við álagningu
  gjalds á veiðitekjur skv. 5. gr. varðar það fésektum eða allt að tveggja ára
                                   fangelsi.
 Hafi fyrirsvarsmaður eða starfsmaður lögaðila gerst sekur um brot gegn 1. mgr.
má auk refsingar sem hann sætir gera lögaðilanum sekt, enda sé brotið drýgt til
       hagsbóta fyrir lögaðilann eða hann hafi notið hagnaðar af brotinu.
                              11. gr. Gildistaka.
                     Lög þessi öðlast gildi 1. janúar 2009.
  Ákvæði til bráðabirgða. Ráðherra skal þrátt fyrir 11. gr. skipa nýja stjórn
Fiskræktarsjóðs eigi síðar en 1. janúar 2009. Ríkissjóður leggur Fiskræktarsjóði
  til 270 millj. kr. sem mynda eigið fé sjóðsins eigi síðar en 1. janúar 2009.
