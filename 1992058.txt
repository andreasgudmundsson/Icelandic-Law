
   --------------------------------------------------------------------------

                                                  Lög um vernd barna og ungmenna

                             1992, nr. 58, 2. júní

   --------------------------------------------------------------------------

                                   I. kafli.

                      Markmið og stjórn barnaverndarmála.

                                     1. gr.
           Markmið barnaverndar.
           Markmið barnaverndar er að tryggja börnum og ungmennum viðunandi
   uppeldisskilyrði. Skal það gert með því að styrkja uppeldishlutverk
   fjölskyldunnar og beita úrræðum til verndar einstökum börnum þegar það á
   við. Í barnaverndarstarfi skal jafnan það ráð upp taka sem ætla má að
   barni eða ungmenni sé fyrir bestu. Skal barnaverndarstarfi hagað þannig að
   það stuðli að stöðugleika í uppvexti barna og ungmenna.
           Með börnum er samkvæmt lögum þessum átt við einstaklinga innan 16
   ára aldurs, en ungmenni eru einstaklingar 16--18 ára.
           Þar sem talað er um foreldra í lögum þessum er einnig átt við aðra
   þá sem hafa forsjá barna með höndum, sbr. 6. mgr. 29. gr. barnalaga.

                                     2. gr.
           [Stjórn barnaverndarmála.
           Starf til verndar börnum og ungmennum rækja samkvæmt lögum þessum
   félagsmálaráðuneytið, barnaverndarstofa, barnaverndarnefndir og
   barnaverndarráð og eru í lögum þessum nefnd barnaverndaryfirvöld.]^1)

   ^1)[2]L. 22/1995, 1. gr.

                                     3. gr.
           [Hlutverk félagsmálaráðuneytis og barnaverndarstofu.
           Félagsmálaráðuneytið fer með yfirstjórn barnaverndarmála og annast
   stefnumótun í málaflokknum. Sérstök stofnun, barnaverndarstofa, skal vinna
   að samhæfingu og eflingu barnaverndarstarfs. Hún annast daglega stjórn
   barnaverndarmála. Meginhlutverk hennar er:

           1. að veita barnaverndarnefndum leiðbeiningar og ráðgjöf varðandi
           fjölskylduvernd og úrlausn barnaverndarmála,
           2. að hafa eftirlit með störfum barnaverndarnefnda, þar á meðal
           heimta frá þeim ársskýrslur,
           3. að hafa yfirumsjón og eftirlit með stofnunum og heimilum sem
           ríkið rekur eða styrkir fyrir börn og ungmenni sem vistuð eru á
           grundvelli laga þessara,
           4. að hafa umsjón með vistun barna og ungmenna á stofnunum og
           heimilum sem ríkið rekur eða styrkir á grundvelli laga þessara,
           5. að hlutast til um að settar verði á fót stofnanir og heimili
           skv. 2. og 4. mgr. 51. gr. laga þessara,
           6. að veita barnaverndarnefndum fulltingi við öflun hæfra
           fósturforeldra,
           7. að hlutast til um að fram fari þróunar- og rannsóknarstarf á
           sviði barnaverndar,
           8. að annast fræðslu um barnavernd, einkum fyrir
           barnaverndarnefndir og starfsmenn þeirra.

           Ræki barnaverndarnefnd ekki störf þau sem henni eru falin í lögum
   þessum skal barnaverndarstofa krefja hana skýrslna og halda henni til að
   rækja skyldu sína. Ef stofunni þykir ástæða til getur hún lagt fyrir
   barnaverndarnefnd að gera sérstakar ráðstafanir í máli hvort sem hún hefur
   fjallað um það áður eða ekki. Nú verður barnaverndarstofa þess áskynja að
   barnaverndarnefnd hefur kveðið upp úrskurð sem er andstæður lögum og getur
   stofan þá skotið málinu til endanlegs úrskurðar barnaverndarráðs.
           Ákvörðunum barnaverndarstofu er heimilt að skjóta til
   félagsmálaráðuneytisins.
           Barnaverndarstofa skal árlega gefa út skýrslu um starfsemi sína.
           Ráðherra skal kveða nánar á um starfsemi barnaverndarstofu í
   reglugerð.]^1)

   ^1)[3]L. 22/1995, 2. gr.

                                     4. gr.
           Meginþættir í starfi barnaverndarnefnda.
           Forvarnir. Barnaverndarnefndir skulu setja fram tillögur og
   ábendingar um atriði sem stuðla að því að búa börnum og ungmennum góð
   uppeldisskilyrði og benda á félagsleg atriði sem eru andstæð því
   uppeldismarkmiði.
           Eftirlit og leitarstarf. Barnaverndarnefndir skulu hafa eftirlit
   með aðbúnaði, hátterni og uppeldisskilyrðum barna og ungmenna í þeim
   tilgangi að greina sem fyrst vanda þeirra sem búa við ófullnægjandi
   aðstæður, sæta illri meðferð eða eiga í félagslegum erfiðleikum.
   Barnaverndarnefndir skulu einnig hafa sérstakt eftirlit með aðbúnaði barna
   sem dveljast á uppeldisstofnunum í umdæmi nefndarinnar, svo sem á
   dagvistum barna, sumardvalarheimilum og barnaheimilum hvers konar, að svo
   miklu leyti sem eftirlit er ekki falið öðrum samkvæmt lögum.
           Úrræði. Barnaverndarnefndir skulu beita þeim úrræðum samkvæmt
   lögum þessum sem best eiga við hverju sinni og heppilegust þykja til að
   tryggja hagsmuni og velferð barns eða ungmennis. Þær geta úrskurðað um
   töku barns af heimili og dvöl á fósturheimili eða uppeldisstofnun ef önnur
   úrræði þykja ekki henta til að ná þeim markmiðum sem sett eru fram í lögum
   þessum.
           Önnur verkefni. Einnig hafa barnaverndarnefndir með höndum önnur
   þau verkefni sem þeim eru falin í öðrum lögum.

                                     5. gr.
           Sérstakar skyldur barnaverndaryfirvalda.
           [Starfsmenn barnaverndarstofu],^1) barnaverndarnefndarmenn,
   barnaverndarráðsmenn, fulltrúar þessara aðila og annað starfslið á vegum
   þeirra hljóta þá vernd sem opinberum starfsmönnum er tryggð og bera
   skyldur samkvæmt því. Ber þeim að sýna börnum og ungmennum, er þeir fjalla
   um mál þeirra, alla nærgætni og mega ekki skýra óviðkomandi mönnum frá því
   sem þeir verða vísir í starfa sínum um einkamál manna og heimilisháttu.

   ^1)[4]L. 22/1995, 3. gr.

                                   II. kafli.

                            Um barnaverndarnefndir.

                                     6. gr.
           Kosning og kjörgengi í barnaverndarnefnd.
           Á vegum sveitarfélaga skulu starfa barnaverndarnefndir.
   Borgarstjórn Reykjavíkur og bæjarstjórnir í kaupstöðum kjósa
   barnaverndarnefndir, sbr. þó 2. mgr. Minni sveitarfélög skulu sameinast um
   kosningu barnaverndarnefndar. Heimilt er sveitarstjórn að fela héraðsnefnd
   eða stjórn byggðasamlags kosningu barnaverndarnefndar er nær yfir fleiri
   en eitt sveitarfélag eða semja um svæðisbundið samstarf með öðrum hætti en
   að framan greinir.
           Heimilt er sveitarstjórn að fela félagsmálaráði (félagsmálanefnd)
   störf barnaverndarnefndar og í þeim tilvikum skal gæta þeirra sjónarmiða
   sem nefnd eru í 5. mgr. um kjör barnaverndarnefnda.
           Barnaverndarnefnd skal skipuð fimm mönnum og jafnmörgum
   varamönnum.
           Barnaverndarnefnd skal að jafnaði skipuð bæði konum og körlum.
   Nefndarmenn skulu vera kunnir að grandvarleik og bera gott skyn á mál þau
   sem barnaverndarnefnd fjallar um. Leitast skal við að kjósa lögfræðing í
   barnaverndarnefnd þar sem slíks er kostur og enn fremur fólk með
   sérþekkingu á málefnum barna.
           Um kjörgengi í barnaverndarnefnd fer eftir sömu reglum og um
   kjörgengi í sveitarstjórn, sbr. 1. og 2. mgr. 20. gr., sbr. [5]19. gr.
   sveitarstjórnarlaga, nr. 8/1986. Kosning fer eftir [6]57. gr. sömu laga
   eftir því sem við á.

                                     7. gr.
           Starfslið barnaverndarnefnda.
           Barnaverndarnefnd skal að fenginni heimild hlutaðeigandi
   sveitarstjórna ráða sérhæft starfslið. Skal við það miðað að hægt sé að
   veita foreldrum, forráðamönnum barna og stofnunum, er annast uppeldi,
   viðhlítandi ráðgjöf, fræðslu og leiðbeiningar samkvæmt lögum þessum.
   Jafnframt skal miðað við að nægilegir möguleikar séu til félagslegra og
   sálfræðilegra rannsókna á börnum er með þurfa vegna könnunar og meðferðar
   barnaverndarmála.
           Heimilt er barnaverndarnefnd að semja við stofnanir, svo sem
   félagsmálastofnanir, fræðsluskrifstofur, svæðisstjórnir eða
   heilsugæslustöðvar, um sameiginlegt starfsmannahald og sérfræðiþjónustu,
   svo og leita til sérfræðinga í einstökum málum.
           Barnaverndarnefnd er heimilt að fela starfsmönnum sínum könnun og
   meðferð einstakra mála eða málaflokka og skal hún setja um það reglur sem
   héraðsnefnd eða sveitarstjórn staðfestir. Ákvörðun um þvingunaraðgerð
   getur barnaverndarnefnd þó ein tekið, sbr. þó 47. gr.

                                     8. gr.
           Valdsvið og samstarf barnaverndarnefnda.
           Barnaverndarnefnd, þar sem barn er dvalfast, á úrlausn um málefni
   þess, sbr. þó 3. mgr.
           Nú flyst barn úr umdæmi nefndar eftir að hún hefur tekið mál þess
   til meðferðar og skal þá barnaverndarnefnd á hinu nýja heimili barnsins
   taka við meðferð málsins. Ber fyrri barnaverndarnefndinni skylda til að
   tilkynna hinni síðari um flutninginn og fyrri afskipti sín af málefnum
   barnsins. [Barnaverndarstofa]^1) getur þó heimilað að nefnd sú, sem haft
   hefur málið til meðferðar, fari áfram með það ef það varðar aðgerðir á
   grundvelli 2. mgr. 22. gr., 24. gr. eða 25. gr. laganna. Skulu
   barnaverndarnefndir þá veita hver annarri upplýsingar til skýringar málum
   og liðsinni við framkvæmd barnaverndarráðstafana.
           Ef barnaverndarnefnd ráðstafar barni eða ungmenni til dvalar í
   annað umdæmi fer hún áfram með málið. Hún getur þó farið þess á leit að
   barnaverndarnefnd í dvalarumdæmi barns beri tilteknar skyldur.
   Barnaverndarnefndinni í dvalarumdæmi barnsins ber að tilkynna nefndinni
   sem ráðstafaði barninu ef aðstæður þess breytast þannig að ástæða þyki til
   sérstakrar íhlutunar.

   ^1)[7]L. 22/1995, 4. gr.

                                  III. kafli.

                             Um barnaverndarráð.^1)

   ^1)[8]Rg. 49/1994 (um starfsháttu barnaverndarráðs).

                                     9. gr.
           Skipan barnaverndarráðs.
           Félagsmálaráðherra skipar þriggja manna barnaverndarráð til
   fjögurra ára í senn og þrjá menn til vara. Formaður ráðsins skal fullnægja
   skilyrðum til þess að vera skipaður héraðsdómari, sbr. 5. gr. laga um
   aðskilnað dómsvalds og umboðsvalds í héraði, með síðari breytingum.
   Ráðsmenn skulu vera kunnir að grandvarleik og hafa sérþekkingu á málefnum
   barna og ungmenna. Ráðherra tilnefnir formann og varaformann
   barnaverndarráðs.
           Ráðherra ákveður laun barnaverndarráðsmanna og greiðast þau úr
   ríkissjóði ásamt öðrum kostnaði við ráðið.

                                    10. gr.
           Hlutverk barnaverndarráðs.
           Hlutverk barnaverndarráðs er að fara með úrskurðarvald í þeim
   málum sem skotið er til ráðsins samkvæmt lokamálslið 2. mgr. 3. gr. og 1.
   mgr. 49. gr.
           Barnaverndarráð skal hafa sérhæfða starfsmenn í þjónustu sinni og
   enn fremur annað starfsfólk við hæfi. Barnaverndarráð getur einnig leitað
   álits sérfræðinga utan ráðsins þegar ástæða þykir til.

                                    11. gr.
           Fundir barnaverndarráðs.
           Barnaverndarráð er ályktunarfært ef allir ráðsmenn sitja fund og
   tveir þeirra fylgjast að máli. Varamaður tekur sæti ef ráðsmaður hefur
   boðað forföll eða er vanhæfur, sbr. 4. mgr. 49. gr., sbr. 42. gr.
           Barnaverndarráð heldur fundi eftir þörfum.
           Úrskurðir ráðsins skulu skráðir í fundagerðarbók. Í reglugerð, er
   félagsmálaráðherra setur, skulu sett ákvæði um starfsháttu
   barnaverndarráðs.

                                   IV. kafli.

         Tilkynningarskylda og aðrar skyldur við barnaverndaryfirvöld.

                                    12. gr.
           Tilkynningarskylda almennings.
           Hverjum, sem verður þess vís að barni sé misboðið, uppeldi þess sé
   vanrækt eða aðbúnaði þess svo áfátt að barninu geti stafað hætta af, er
   skylt að tilkynna það barnaverndarnefnd þar sem barnið dvelst.
           Annars er hverjum manni rétt að gera barnaverndarnefnd viðvart um
   hvert það tilvik sem telja má að barnaverndarnefnd eigi að láta sig
   skipta.

                                    13. gr.
           Tilkynningarskylda þeirra sem afskipti hafa af börnum og
   ungmennum.
           Hverjum, sem stöðu sinnar vegna hefur afskipti af málefnum barna
   og ungmenna og verður í starfa sínum var við óviðunandi misfellur á
   uppeldi og aðbúð barna eða ungmenna, er skylt að gera barnaverndarnefnd
   viðvart.
           Sérstaklega er fóstrum, dagmæðrum, kennurum, prestum, læknum,
   ljósmæðrum, hjúkrunarfræðingum, sálfræðingum, félagsráðgjöfum og öðrum
   þeim, sem hafa með höndum félagslega þjónustu eða ráðgjöf, skylt að
   fylgjast með hegðun, uppeldi og aðbúnaði barna og ungmenna eftir því sem
   við verður komið og gera barnaverndarnefnd viðvart ef ætla má að málefnum
   barns sé þannig komið að barnaverndarnefnd ætti að hafa afskipti af þeim.
   Tilkynningarskylda gengur að þessu leyti framar ákvæðum laga um
   þagnarskyldu viðkomandi starfsstétta.

                                    14. gr.
           [Tilkynningarskylda lögreglu o.fl.
           Þegar grunur leikur á að refsiverður verknaður hafi verið framinn
   annaðhvort af barni eða ungmenni eða gegn því skal lögregla, þegar hún fær
   slíkt mál til meðferðar, tilkynna það barnaverndarnefnd og gefa henni kost
   á að fylgjast með rannsókn máls. Barnaverndarnefnd skal tilkynna foreldri
   barns um slíkt mál mæli hagsmunir barnsins ekki gegn því.
           Nú tekur lögregla skýrslu af barni og skal lögregla þá gefa
   barnaverndarnefnd kost á að láta fulltrúa sinn eða starfsmann vera
   viðstaddan skýrslutökuna. Lögregla getur krafist þess telji hún þörf á
   því. Óski foreldri eftir að vera viðstatt skýrslutöku af barni sínu skal
   það heimilt, nema lögregla ákveði annað vegna hagsmuna barnsins eða vegna
   þess að nærvera foreldra er talin geta torveldað rannsókn málsins.
           Nú er tekin skýrsla af barni fyrir dómi og skal ákærandi þá
   tilkynna það barnaverndarnefnd. Barnaverndarnefnd er heimilt að láta
   fulltrúa sinn eða starfsmann vera viðstaddan þegar skýrsla er tekin af
   barninu. Óski foreldri eftir að vera viðstatt skýrslutöku af barni sínu
   skal það að jafnaði heimilt. Dómari úrskurðar um þetta atriði ef
   ágreiningur verður og sætir úrskurður hans ekki kæru.]^1)

   ^1)[9]L. 22/1995, 5. gr.

                                    15. gr.
           Nafnleynd tilkynnanda.
           Ef sá sem tilkynnir barnaverndarnefnd óskar nafnleyndar gagnvart
   öðrum en nefndinni skal það virt nema sérstakar ástæður mæli því gegn.

                                    16. gr.
           Samstarf við barnaverndarnefndir.
           Öllum þeim, sem stöðu sinnar vegna hafa afskipti af málefnum barna
   og ungmenna, svo sem starfsfólk heilbrigðisþjónustu, skóla,
   dagvistarheimila barna og löggæslu, er skylt að stuðla að því að
   barnaverndarstarf komi að sem mestum notum og skulu hafa samvinnu við
   barnaverndaryfirvöld í því skyni.
           Barnaverndaryfirvöld skulu með sama hætti hafa samstarf við þá sem
   stöðu sinnar vegna hafa þekkingu á málefnum barna og ungmenna.
           Skylt er skólum og dagvistarheimilum að hafa náið samstarf við
   barnaverndarnefndir varðandi stuðning við börn og fjölskyldur þeirra sem
   standa höllum fæti félagslega.
           Stofnanir á sviði félags- og heilbrigðismála, svo sem
   áfengismeðferðarstofnanir og geðdeildir, skulu skipuleggja þjónustu sína
   við foreldra barna þannig að tillit verði tekið til hagsmuna barnanna.
           Skylt er lögreglu ...^1) og fangelsismálayfirvöldum að hafa
   samvinnu við barnaverndarnefndir og veita þeim aðstoð við úrlausn
   barnaverndarmála.
           Félagsmálaráðherra setur reglugerð um samvinnu
   barnaverndaryfirvalda við aðrar stofnanir í samráði við þau ráðuneyti sem
   viðkomandi stofnanir heyra undir.

   ^1)[10]L. 22/1995, 6. gr.

                                   V. kafli.

    Skyldur barnaverndaryfirvalda gagnvart einstökum börnum og ungmennum og
                              fjölskyldum þeirra.

                                    17. gr.
           Skyldur foreldra.
           Foreldrum ber að gegna forsjár- og uppeldisskyldum við börn sín
   svo sem best hentar hag og þörfum barna, sbr. 29. gr. barnalaga. Skylt er
   barnaverndarnefnd að aðstoða foreldra við að gegna foreldraskyldum sínum,
   en grípa til viðeigandi úrræða samkvæmt þessum kafla ef nauðsyn ber til.
   Að jafnaði skal þess gætt að almenn úrræði til stuðnings við fjölskyldu
   verði reynd áður en gripið er til þvingunarúrræða. Þó skal ávallt það ráð
   upp taka sem ætla má að barni eða ungmenni sé fyrir bestu.

                                    18. gr.
           Könnun máls.
           Nú fær barnaverndarnefnd rökstuddan grun um að

           a. líkamlegri eða andlegri heilsu barns eða þroska geti verið
           hætta búin sökum vanrækslu, vanhæfni eða framferðis foreldra eða
           b. barn eða ungmenni stefni heilsu sinni eða þroska í hættu með
           hegðun sinni og er nefndinni þá skylt að kanna málið án tafar.

           Skal kosta kapps um að afla sem gleggstra upplýsinga um hagi barna
   eða ungmenna sem í hlut eiga, tengsl þeirra við foreldra eða aðra og aðbúð
   þeirra á heimili, skólagöngu þeirra og hegðun á heimili og utan þess, svo
   og um andlegt og líkamlegt ásigkomulag þeirra. Skal leita aðstoðar
   sérfræðinga eftir því sem þörf krefur.
           Um heimildir barnaverndarnefndar og starfsmanna hennar við könnun
   mála gilda að öðru leyti ákvæði 43. gr.
           Foreldrum eða þeim sem barnið dvelst hjá er skylt að veita
   liðsinni sitt til þess að könnun máls geti gengið greiðlega fyrir sig,
   enda skal barnaverndarnefnd sýna þeim er málið snertir alla nærgætni.
   Könnunin skal ekki vera umfangsmeiri en nauðsyn krefur.

                                    19. gr.
           Áætlun um meðferð máls.
           Nú er í ljós leitt að aðbúnaði, umönnun eða uppeldi barns er áfátt
   vegna vanrækslu, vanhæfni eða framferðis foreldra eða barn stefnir eigin
   heilsu eða þroska í hættu með hegðun sinni, t.d. afbrotum eða neyslu
   vímuefna, og skal barnaverndarnefnd þá láta gera skriflega áætlun um
   meðferð málsins.
           Í áætluninni skal tilgreint hvernig hagsmunir barnsins verði best
   tryggðir, m.a. hvaða aðstoð foreldrum verði veitt til að gera þeim kleift
   að fara með forsjá barnsins og einnig hvað foreldrum beri að gera fyrir
   sitt leyti til að mega fara áfram með forsjá þess.

                                    20. gr.
           Skráning barna í áhættuhópi.
           Barnaverndarnefnd skal halda sérstaka skrá um þau börn og ungmenni
   í umdæmi sínu sem hún telur að sé hætta búin skv. 1. mgr. 18. gr. og 1.
   mgr. 19. gr. í þeim tilgangi að tryggja yfirsýn og samfellda málsmeðferð í
   slíkum málum. Nú breytast aðstæður þannig að mati nefndar að barn telst
   ekki lengur í áhættuhópi og skal nafn þess þá ekki standa lengur á
   skránni. Foreldrum skal að jafnaði gerð grein fyrir að barn þeirra sé á
   skrá, sbr. 3. mgr. 43. gr., nema það komi í bága við hagsmuni barnsins að
   mati nefndarinnar. Ráðuneytið setur reglugerð um fyrirkomulag skráningar
   og meðferð upplýsinga í samræmi við lagaákvæði þetta og [11]lög um
   skráningu og meðferð persónuupplýsinga, nr. 121/1989.

                                    21. gr.
           Stuðningsúrræði.
           Nú leiðir könnun máls í ljós að þörf er aðgerða
   barnaverndarnefndar og skal hún þá í samvinnu við foreldra, og eftir
   atvikum barn eða ungmenni, veita aðstoð eftir því sem við á með því að

           a. leiðbeina foreldrum um uppeldi og aðbúnað barns,
           b. útvega barni eða fjölskyldu tilsjónarmann, persónulegan
           ráðgjafa eða stuðningsfjölskyldu,
           c. útvega barni eða ungmenni dagvist, skólavist, atvinnu eða
           möguleika til hollrar tómstundaiðju,
           d. beita almennum úrræðum til úrbóta samkvæmt öðrum lögum, svo sem
           lögum um félagslega þjónustu sveitarfélaga og lögum um málefni
           fatlaðra,
           e. aðstoða foreldra við að leita sér meðferðar vegna veikinda,
           áfengis- eða vímuefnaneyslu eða annarra persónulegra vandamála,
           f. vista barn um skamman tíma utan heimilis á vistheimili eða
           fósturheimili,
           g. taka við forsjá barns með samþykki foreldra, sbr. 44. gr.,
           útvega því varanlegt fósturheimili og hlutast til um að barninu
           verði skipaður lögráðamaður.

           Ráðuneytið skal setja reglugerð^1) um úrræði skv. b-lið þessarar
   greinar.

   ^1)[12]Rg. 452/1993.

                                    22. gr.
           Skylda barnaverndarnefndar við börn og ungmenni í hættu vegna
   eigin hegðunar.
           Nú stefnir barn eða ungmenni eigin heilsu eða þroska í hættu með
   hegðun sinni, svo sem með neyslu áfengis eða annarra vímuefna, afbrotum
   eða annarri jafnskaðlegri hegðun, og skal barnaverndarnefnd þá veita
   sérstaka aðstoð með viðtölum, ráðgjöf, vistun á [stofnun eða heimili]^1)
   eða öðrum tiltækum stuðningsaðgerðum.
           Þegar svo stendur á sem í 1. mgr. segir er barnaverndarnefnd
   heimilt í samráði við foreldra að vista barn til skammtímameðferðar og
   rannsóknar í allt að fjórar vikur í senn á viðeigandi stofnun. Ef vistun
   er gegn vilja barns sem orðið er 12 ára skal það fá tækifæri til að tala
   máli sínu fyrir nefndinni með liðsinni sérstaks talsmanns ef því er að
   skipta, sbr. 2. og 3. mgr. 46. gr. Heimilt er að gefa barni undir 12 ára
   aldri kost á að tjá sig með sama hætti óski barnið þess.
           Nú telur barnaverndarnefnd ekki hjá því komist að vista ungmenni
   gegn vilja þess á stofnun vegna þess að það stefnir eigin heilsu eða
   þroska í alvarlega hættu með vímuefnaneyslu og getur nefndin þá leitað
   samþykkis dómsmálaráðuneytis fyrir vistun ungmennis á sjúkrahúsi ...^1) í
   samræmi við ákvæði [13]lögræðislaga, nr. 68/1984.

   ^1)[14]L. 22/1995, 7. gr.

                                    23. gr.
           Skylda barnaverndarnefndar við barn eða ungmenni sem verður fyrir
   áreitni, ofbeldi eða öðrum afbrotum.
           Nú hefur barn eða ungmenni orðið fyrir áreitni, ofbeldi eða öðrum
   afbrotum og skal þá barnaverndarnefnd aðstoða það með ráðgjöf eða meðferð
   eftir því sem við á. Barnaverndarnefnd er þá heimilt að fylgjast með
   rannsókn máls, sbr. 2. mgr. 14. gr. Svo og getur nefndin skipað barninu
   sérstakan talsmann ef því er að skipta, sbr. 3. mgr. 46. gr.
           Nú verður barnaverndarnefnd þess vís að ábótavant er framkomu
   manns sem starfa sinna vegna hefur samskipti við börn og skal hún þá láta
   málið til sín taka og koma með ábendingar til úrbóta.

                                    24. gr.
           Úrræði án samþykkis foreldra.
           Nú telur barnaverndarnefnd sýnt að heilsu barns eða þroska geti
   verið hætta búin vegna vanrækslu, vanhæfni eða framferðis foreldra og
   getur barnaverndarnefnd þá með úrskurði

           a. kveðið á um eftirlit með heimili,
           b. gefið fyrirmæli um aðbúnað og umönnun barnsins, svo sem
           dagvistun þess, skólasókn, læknisþjónustu, meðferð eða þjálfun,
           c. kveðið á um töku barns af heimili, kyrrsetningu þess á fóstur-
           eða vistheimili, læknisskoðun, innlögn á sjúkrahús eða aðra
           stofnun til að tryggja öryggi þess eða til að unnt sé að gera
           viðeigandi rannsókn á barninu,
           d. ákveðið að ekki megi fara með barnið úr landi.

           Ákvarðanir samkvæmt grein þessari skulu ávallt vera tímabundnar og
   eigi standa lengur en þörf krefur hverju sinni og skulu endurskoðaðar eigi
   sjaldnar en á sex mánaða fresti.

                                    25. gr.
           Forsjársvipting.
           Barnaverndarnefnd getur með úrskurði svipt foreldra, annað eða
   bæði, forsjá barns ef

           a. uppeldi, daglegri umönnun eða samskiptum foreldra við barnið er
           alvarlega ábótavant með hliðsjón af aldri þess og þroska,
           b. barn er sjúkt eða fatlað og foreldrar tryggja því ekki
           viðeigandi meðferð, þjálfun eða kennslu,
           c. barninu er misþyrmt, misboðið kynferðislega ellegar það má þola
           alvarlega andlega eða líkamlega áreitni eða niðurlægingu á
           heimilinu,
           d. telja má fullvíst að líkamlegri eða andlegri heilsu barns eða
           þroska geti verið hætta búin sökum þess að foreldrar eru
           augljóslega vanhæfir til að fara með forsjána, svo sem vegna
           vímuefnaneyslu, alvarlegrar geðveilu, mikils greindarskorts, eða
           hegðun foreldra er líkleg til að valda barni alvarlegum skaða.

           Úrskurður um forsjársviptingu skal því aðeins kveðinn upp að ekki
   sé unnt að beita öðrum aðgerðum til úrbóta skv. 21. gr. og 24. gr. eða
   slíkar aðgerðir hafa verið fullreyndar án nægilegs árangurs. Úrskurð á
   grundvelli d-liðar fyrri málsgreinar, þegar um er að ræða nýfætt barn sem
   enn hefur ekki flust í umsjá foreldra, er einungis heimilt að kveða upp
   hafi viðeigandi aðgerðir skv. 21. gr. verið reyndar til þrautar án
   árangurs.

                                    26. gr.
           Skipan lögráðamanns.
           Hafi foreldrar verið sviptir forsjá barns hverfur forsjá þess til
   nefndarinnar að svo stöddu en jafnframt ber henni að hlutast til um að
   yfirlögráðandi skipi barninu lögráðamann, sbr. 2. mgr. [15]27. gr.
   lögræðislaga, nr. 68/1984. Barnaverndarnefnd tekur forsjá barns í sínar
   hendur ef það verður forsjárlaust og hlutast á sama hátt til um að því
   verði skipaður lögráðamaður.

                                    27. gr.
           Börnum skal tryggð góð umsjá.
           Þegar barnaverndarnefnd ráðstafar barni í samræmi við ákvæði f- og
   g-liða 21. gr., 2. og 3. mgr. 22. gr., c-lið 1. mgr. 24. gr., 25. gr. og
   26. gr. skal hún tafarlaust tryggja því góða umsjá. Skal barnaverndarnefnd
   gera skriflega áætlun svo sem um hvort og hvernig barnið fer að nýju til
   foreldra eða hvort því skuli komið í varanlegt fóstur.
           Leitast skal við að finna systkinum sameiginlegar lausnir í
   samræmi við þarfir þeirra.
           Nú verður barn 16 ára á heimili þar sem barnaverndarnefnd hefur
   komið því fyrir og er nefndinni þá skylt að aðstoða það áfram svo lengi
   sem þörf krefur.

                                    28. gr.
           Brottvikning heimilismanns.
           Ef barnaverndarnefnd þykir barni eða ungmenni háski búinn af
   háttsemi eða framferði heimamanns, svo sem vegna ofbeldis á heimili,
   ógnana eða hótana eða vegna vímuefnaneyslu eða annars athæfis er um getur
   í 63.--66. gr., en barninu eða ungmenninu gæti annars liðið vel á
   heimilinu, er nefndinni skylt, ef umvandanir eða aðrar ráðstafanir koma
   ekki að haldi, að leita um brottvikningu hans af heimilinu með beinni
   aðfarargerð, sbr. 12. kafla aðfararlaga. Er honum þá skylt að víkja manni
   brott af heimili um stundarsakir eða til frambúðar ef hann bætir ekki ráð
   sitt, sbr. 61. gr.

                                   VI. kafli.

                          Um ráðstöfun barna í fóstur.

                                    29. gr.
           Fóstur.
           Með fóstri er í lögum þessum átt við að barnaverndarnefnd feli
   sérstökum fósturforeldrum forsjá eða umsjá barns þegar

           a. kynforeldrar samþykkja það,
           b. barn er forsjárlaust,
           c. kynforeldrar hafa verið sviptir forsjá eða barn er í umsjá
           barnaverndarnefndar um tíma.

           Fóstur getur verið tvenns konar, varanlegt eða tímabundið. Með
   varanlegu fóstri er átt við að það haldist þar til forsjárskyldur falla
   niður samkvæmt lögum. Fara fósturforeldrar þá að jafnaði með forsjá barns
   skv. 29. gr. barnalaga, nema annað þyki betur henta þörfum barns og
   hagsmunum að mati barnaverndarnefndar. Að jafnaði skal ekki gerður
   samningur um varanlegt fóstur fyrr en að liðnum reynslutíma sem skal ekki
   vera lengri en eitt ár.

                                    30. gr.
           Fósturforeldrar.
           [Barnaverndarstofa veitir barnaverndarnefndum fulltingi við öflun
   hæfra fósturforeldra. Stofan metur hæfni væntanlegra fósturforeldra og
   veitir þeim fræðslu með námskeiðahaldi.]^1)
           Barnaverndarnefnd ber að velja fósturforeldra af kostgæfni og með
   tilliti til aðstæðna þeirra, hæfni og reynslu sem heppilegra uppalenda.
   Enn fremur skal velja fósturforeldra sérstaklega út frá hagsmunum og
   þörfum viðkomandi barns. [Barnaverndarnefnd skal hafa samráð við
   barnaverndarstofu við val á fósturforeldrum.]^1)
           Barnaverndarnefnd ber að aðstoða og undirbúa fósturforeldra áður
   en fóstur hefst og enn fremur veita þeim stuðning og leiðbeiningar meðan
   fóstur varir eftir því sem nauðsyn ber til. Fulltrúi barnaverndarnefndar
   skal koma á fósturheimili eigi sjaldnar en einu sinni á ári hverju.

   ^1)[16]L. 22/1995, 8. gr.

                                    31. gr.
           Fóstursamningur.
           Kveða skal á um fóstur í skriflegum samningi milli fósturforeldra
   og barnaverndarnefndar. Í fóstursamningi skal kveðið á um:

           a. hver fer með forsjá barns og að hvaða leyti, sbr. 29. gr.,
           b. áætlaðan fósturtíma, þ.e. tímabundið fóstur eða varanlegt,
           c. framfærslu barns og annan kostnað, svo sem fósturlaun, sbr. 32.
           gr.,
           d. umgengni barns við kynforeldra og aðra,
           e. stuðning barnaverndarnefndar við barn og fósturforeldra meðan
           fóstrið varir,
           f. annað sem máli kann að skipta.

           [Barnaverndarstofa]^1) skal útbúa sérstök eyðublöð fyrir
   fóstursamninga.

   ^1)[17]L. 22/1995, 9. gr.

                                    32. gr.
           Framfærsla og annar kostnaður vegna barns í fóstri.
           Hafi barnaverndarnefnd ráðstafað barni eða ungmenni í fóstur eða á
   annan hátt samkvæmt lögum þessum skal Tryggingastofnun ríkisins greiða með
   því umsaminn lífeyri, en framfærslusveit barns endurgreiðir
   Tryggingastofnuninni. Að öðru leyti greiðist kostnaður vegna barnsins úr
   sveitarsjóði.
           Allan kostnað, sem barnaverndarnefnd kann að hafa af hvers konar
   ráðstöfun barna og ungmenna úr öðrum umdæmum, skulu sveitarsjóðir þeirra
   umdæma endurgreiða ef ekki er öðruvísi ákveðið í lögum.
           Barnaverndarnefnd skal tilkynna Tryggingastofnun ríkisins um
   fóstursamning samkvæmt nánari reglum er Tryggingastofnun setur.

                                    33. gr.
           Umgengni barns í fóstri við kynforeldra.
           Barn, sem er í fóstri, með eða án samþykkis kynforeldra, á rétt á
   umgengni við þá og aðra sem eru barninu nákomnir. Kynforeldrum er rétt og
   skylt að rækja umgengni og samneyti við barn og hlíta nánari skilmálum er
   að því lúta samkvæmt ákvörðun barnaverndarnefndar.
           Kveða skal á um umgengni í fóstursamningi, sbr. d-lið 31. gr.
           Ef sérstök atvik valda því að mati barnaverndarnefndar að umgengni
   barns við foreldra sé andstæð hag þess og þörfum getur nefndin úrskurðað
   að umgengnisréttar njóti ekki við eða breytt fyrri ákvörðun um
   umgengnisrétt með úrskurði. Jafnframt getur nefndin í þeim tilvikum lagt
   bann við hvers konar samskiptum foreldra og barns.
           Barnaverndarnefnd getur kveðið upp úrskurð um að halda dvalarstað
   barns leyndum ef hagsmunir barnsins krefjast þess.
           Barnaverndarnefnd á úrlausnarvald um umgengni barna í fóstri við
   kynforeldra sína.

                                    34. gr.
           Réttur barns í fóstri til þess að vita málsatvik.
           Eftir atvikum skal barnaverndarnefnd gera barni ljóst hvers vegna
   því var komið í fóstur að svo miklu leyti sem heppilegt er vegna aldurs
   þess og þroska. Með sama hætti skal gera barni grein fyrir þeim áformum
   sem barnaverndarnefnd hefur og varða barnið.

                                    35. gr.
           Nefnd er heimilt að úrskurða að barn sé kyrrt í fóstri.
           Nú óska foreldrar, sem samþykkt hafa fóstur, eftir því að
   fóstursamningi verði rift og skal barnaverndarnefnd þá taka málið til
   meðferðar. Við úrlausn máls skal fyrst og fremst taka mið af velferð
   barnsins. Barnaverndarnefnd er þá jafnan heimilt að úrskurða að barn, sem
   er í fóstri, skuli vera kyrrt hjá fósturforeldrum ef þar fer vel um það og
   hagsmunir barns mæla með því.

                                    36. gr.
           Samþykki barnaverndarnefndar.
           Enginn má taka barn í fóstur nema með samþykki barnaverndarnefndar
   í heimilisumdæmi hans og ekki má ráðstafa barni í fóstur nema til aðila
   sem fengið hefur meðmæli [barnaverndarstofu].^1)

   ^1)[18]L. 22/1995, 10. gr.

                                    37. gr.
           Vanræksla fósturforeldra.
           Nú kemst barnaverndarnefnd að raun um að þeir sem hafa barn í
   fóstri vanrækja uppeldishlutverk sitt og skal hún þá gera þær ráðstafanir
   sem nauðsynlegar eru til verndar barni eða ungmenni. Getur nefndin lagt
   bann við því að fósturforeldrar þessir taki börn framvegis í fóstur.

                                    38. gr.
           Endurskoðun fóstursamnings.
           Ef aðstæður fósturforeldra breytast, svo sem vegna skilnaðar,
   andláts eða búferlaflutninga, ber að tilkynna barnaverndarnefnd um það og
   skal þá endurskoða fóstursamning ef ástæða þykir til. Fósturforeldrar geta
   og óskað endurskoðunar á fóstursamningi.

                                    39. gr.
           Skráning og framkvæmd.
           [Barnaverndarstofa heldur skrá um börn í fóstri.]^1)
           Félagsmálaráðherra setur reglugerð^2) um nánari framkvæmd laganna
   varðandi fóstur.

   ^1)[19]L. 22/1995, 11. gr.^2)[20]Rg. 532/1996.

                                  VII. kafli.

                                    40. gr.
           Foreldrar vista sjálfir börn sín utan heimilis.
           Foreldrar geta falið öðrum daglega umönnun og uppeldi barna sinna,
   enda brjóti það ekki í bága við hagsmuni barnsins. Foreldrum ber þó að
   tilkynna barnaverndarnefnd þegar barni er komið fyrir hjá öðrum og dvöl er
   ætlað að standa lengur en sex mánuði. Dveljist barn hjá vandamönnum þarf
   þó ekki að tilkynna um ráðstöfun nema henni sé ætlað að vara til
   frambúðar. Skilyrðislaust þarf að tilkynna nefndinni ef dvöl barns hefur
   varað í þann tíma sem áður greinir.
           Tilkynningarskylda skv. 1. mgr. gildir ekki þegar vistun er
   nauðsynleg vegna skólagöngu barnsins, þegar barn er vistað í opinberri
   stofnun vegna heilsu sinnar eða þroska eða þegar barn er orðið 15 ára.
           Þegar barnaverndarnefnd fær tilkynningu eins og segir í 1. mgr.
   eða fær upplýsingar á annan hátt um vistun sem tilkynningarskyldan gildir
   um skal hún kanna hvort þörf er fyrir stuðning við foreldra sem gæti gert
   þeim kleift að hafa barnið hjá sér. Ef svo er ekki skal nefndin kanna
   hvort hag og þörfum barns sé fullnægt á væntanlegum dvalarstað þess.
   Könnun má fella niður ef fullnægjandi upplýsingar liggja fyrir um
   dvalarheimilið.
           Hafi barn verið í umsjá annarra, sbr. 1. mgr., í þrjá mánuði eða
   lengur samkvæmt þessari grein getur barnaverndarnefnd bannað flutning þess
   að svo stöddu. Barnaverndarnefnd verður þó, innan þriggja mánaða, að kveða
   upp úrskurð um dvalarstað barnsins. Barnaverndarnefnd er þá heimilt að
   úrskurða að ráðstöfun skuli haldast ef vel fer um barnið og flutningur
   stríðir gegn hag þess og þörfum.

                                  VIII. kafli.

                                  Málsmeðferð.

                                    41. gr.
           Ályktunarhæfi.
           Barnaverndarnefnd er ályktunarfær þegar fullur helmingur
   nefndarmanna situr fund enda sé formaður eða varaformaður á fundi. Nú
   hamlar nauðsyn barnaverndarnefndarmanni fundarsókn og skal hann þá gera
   formanni viðvart með fyrirvara ef unnt er. Boðar formaður þá varamann í
   hans stað.

                                    42. gr.
           Um vanhæfi nefndarmanna.
           Um vanhæfi nefndarmanna til meðferðar einstakra mála gilda
   lagareglur um vanhæfi héraðsdómara til að fara með einkamál eftir því sem
   við getur átt. Sama á við um starfsfólk barnaverndarnefnda.

                                    43. gr.
           Rannsóknarskylda og heimildir.
           Áður en barnaverndarnefnd ræður máli til lykta skal afla sem
   gleggstra upplýsinga um hagi barns eða ungmennis, sbr. 2.--4. mgr. 18. gr.
           Við rannsókn á högum barns eða ungmennis er barnaverndarnefnd,
   starfsmönnum hennar eða öðrum, sem hún kann að fela það sérstaklega,
   heimilt að taka skýrslur af foreldrum eða forráðamönnum barns eða
   ungmennis og kveðja fyrir sig til yfirheyrslu hvern þann í umdæmi hennar
   er um kann að bera. Um rétt þeirra til að skorast undan að gefa skýrslu
   gilda ákvæði laga um meðferð einkamála. Svo getur hún og krafist
   vitnaleiðslu fyrir dómi til skýringar á máli. Heimilt er að ræða við barn
   í einrúmi.
           Að jafnaði skal foreldri eða forráðamanni barns eða ungmennis
   greint frá því að haldið sé uppi fyrirspurnum um hagi þess samkvæmt grein
   þessari.
           Barnaverndarnefnd eða starfsmönnum hennar er því aðeins heimilt að
   fara á einkaheimili, barnaheimili eða annan þann stað þar sem börn
   dveljast til rannsóknar á högum barns eða ungmennis að fyrir liggi
   samþykki foreldris eða forráðamanns þess eða á grundvelli dómsúrskurðar,
   sbr. þó niðurlag 47. gr. Dómari metur á grundvelli 18. gr. hvenær þörf er
   á að fara á heimili.

                                    44. gr.
           Samþykki foreldra.
           Samþykki foreldris skv. f- og g-liðum 21. gr. og a-lið 29. gr.
   skal vera skriflegt og undirritað í viðurvist tveggja manna er votta að
   foreldri hafi verið gerð full grein fyrir eðli og réttaráhrifum
   ráðstöfunarinnar.

                                    45. gr.
           Úrskurðir barnaverndarnefnda.
           Málum, er varða ráðstafanir gagnvart börnum, ungmennum eða
   forráðamönnum þeirra skv. 24. gr., 25. gr., 3.--5. mgr. 33. gr., 35. gr.,
   4. mgr. 40. gr. og 4. mgr. 46. gr., skal ráðið til lykta með úrskurði. Ef
   lögfræðingur á ekki sæti í nefndinni skal sýslumaður eða löglærður
   fulltrúi hans taka sæti í henni með fullum réttindum og skyldum.
           Fjórir nefndarmenn hið fæsta af fimm eða sex skulu standa að
   úrskurði. Úrskurður skal vera skriflegur og rökstuddur. Þar skal rekja
   málavexti og greina forsendur og niðurstöður. Úrskurð skal tilkynna með
   ábyrgðarbréfi eða á annan jafntryggilegan hátt og skal vekja athygli aðila
   á að heimilt sé að skjóta máli til barnaverndarráðs, sbr. 49. gr.

                                    46. gr.
           Meðferð úrskurðarmála.
           Áður en barnaverndarnefnd kveður upp úrskurð skv. 45. gr. ber að
   leiðbeina foreldrum eða öðrum forráðamönnum barns eða ungmennis um
   réttarstöðu þeirra samkvæmt lögum þessum. Jafnframt skal veita þeim kost á
   að tjá sig um málið fyrir barnaverndarnefnd, munnlega eða skriflega, þar á
   meðal með liðsinni lögmanna. Eftir atvikum skal barnaverndarnefnd veita
   foreldrum fjárstyrk til að greiða fyrir lögmannsaðstoð.
           Að jafnaði ber að veita barni kost á að tjá sig um mál og er það
   skylt ef mál varðar barn 12 ára eða eldra.
           Þegar sérstaklega stendur á er barnaverndarnefnd heimilt að skipa
   barni eða ungmenni sérstakan talsmann.
           Barnaverndarnefnd skal með nægilegum fyrirvara láta aðilum í té
   öll skrifleg gögn sem byggt er á við úrlausn málsins. Nefndin getur
   ákveðið með rökstuddum úrskurði að tiltekin gögn skuli ekki afhent ef það
   skaðar hagsmuni barnsins eða heitið hefur verið trúnaði. Á sama hátt getur
   nefndin ákveðið að aðilar geti kynnt sér gögn án þess að þau verði afhent.

                                    47. gr.
           Neyðarráðstafanir.
           Ef vinda þarf bráðan bug að ráðstöfun sem ber undir
   barnaverndarnefnd getur formaður hennar eða starfsmaður í umboði hans
   framkvæmt hana, en leggja skal hann málið fyrir barnaverndarnefnd til
   staðfestingar án tafar og eigi síðar en innan viku. Ef ráðstöfun felur í
   sér aðgerðir á grundvelli c- og d-liða fyrri málsgreinar 24. gr. skal hún
   staðfest með fullnaðarúrskurði barnaverndarnefndar innan tveggja mánaða.
   Við þessar aðstæður er heimilt að fara inn á heimili þrátt fyrir ákvæði 4.
   mgr. 43. gr. enda sé ástæða til að ætla að barn sé í bráðri hættu.

                                    48. gr.
           Valdbeiting.
           Ef beita verður valdi til að hrinda ákvörðun barnaverndarnefndar
   eða barnaverndarráðs í framkvæmd samkvæmt lögum þessum heyrir slík
   valdbeiting undir [lögreglu]^1) ef brýna nauðsyn ber til. Fulltrúi
   barnaverndarnefndar eða barnaverndarráðs skal þó ávallt vera viðstaddur ef
   til slíkra ráðstafana þarf að grípa til að gæta hagsmuna barnsins.

   ^1)[21]L. 22/1995, 12. gr.

                                    49. gr.
           Málskot.
           Foreldrar, forráðamenn barns eða aðrir þeir, sem eru barninu
   nákomnir, geta skotið úrskurði barnaverndarnefndar til fullnaðarúrskurðar
   til barnaverndarráðs innan fjögurra vikna frá því að viðkomanda var
   kunnugt um úrskurð barnaverndarnefndar. Er barnaverndarráði skylt að taka
   málið til skjótrar meðferðar og úrlausnar.
           Málskot til barnaverndarráðs frestar ekki framkvæmd ákvörðunar
   barnaverndarnefndar. Þegar sérstaklega stendur á getur barnaverndarráð þó
   ákveðið að framkvæmd samkvæmt ályktun barnaverndarnefndar skuli frestað
   uns ráðið hefur fellt úrskurð sinn. Að jafnaði skal barnaverndarráð kveða
   upp fullnaðarúrskurð innan sex mánaða frá því að málinu var skotið til
   ráðsins.
           Barnaverndarráð getur metið að nýju bæði lagahlið málsins og
   sönnunargögn þess. Það getur ýmist staðfest úrskurðinn að niðurstöðu til
   eða hrundið honum að nokkru eða öllu, þar á meðal mælt fyrir um aðrar
   ráðstafanir en barnaverndarnefnd hefur ákveðið. Þá getur ráðið einnig
   vísað málinu til nefndarinnar til meðferðar að nýju, svo og aflað gagna
   sjálft eða fyrir atbeina barnaverndarnefnda eða með öðrum hætti ef því er
   að skipta.
           Að öðru leyti gilda ákvæði 42.--43. gr. og 45.--46. gr. um
   málsmeðferð fyrir barnaverndarráði. Barnaverndarráð getur að auki mælt
   fyrir um formlegan málflutning fyrir ráðinu.

                                    50. gr.
           Endurupptaka mála.
           Nú breytast aðstæður foreldra verulega frá því að samþykki var
   veitt eða úrskurður var kveðinn upp þannig að ætla megi að foreldrar séu
   nú hæfir til þess að fara með forsjá barns og geta þeir þá farið fram á að
   barnaverndarnefnd taki mál þeirra upp á ný. Barnaverndarnefnd metur hvort
   mál skuli endurupptekið og afgreiðir beiðnina með bókun. Við úrlausn
   málsins skal velferð barns ávallt ganga fyrir.

                                   IX. kafli.

                                 Um stofnanir.

                                    51. gr.
           Heimili fyrir börn og ungmenni.
           Heimili, sem undir kafla þennan falla, eru: hvers konar
   vistheimili eða meðferðarheimili fyrir börn eða unglinga, hjálparstöðvar
   eða neyðarathvarf fyrir unglinga, sumardvalarheimili, sumarbúðir eða önnur
   heimili sem taka börn og ungmenni til uppeldis, umönnunar eða
   aðhlynningar, um langan tíma eða skamman, enda falli þau ekki undir önnur
   lög.
           ...^1)
           ...^1)
           [Félagsmálaráðuneytið skal sjá um að sérhæfð heimili og stofnanir
   séu tiltækar fyrir börn og ungmenni þegar úrræði barnaverndarnefndar skv.
   21. gr. og 1. mgr. 22. gr. hafa ekki komið að gagni. Hér er átt við
   heimili og stofnanir þar sem fram fer sérhæfð meðferð, svo sem
   vímuefnameðferð og vistun í bráðatilvikum vegna meintra afbrota og
   alvarlegra hegðunarerfiðleika. Slík heimili og stofnanir eru rekin af
   ríkinu eða af einkaaðilum undir yfirumsjón og eftirliti barnaverndarstofu.
   Um starfsemi heimila og stofnana, sem rekin eru af ríkinu, skal nánar
   kveðið á í reglugerð^2) er félagsmálaráðherra setur.]^1)
           Heimilt er félagasamtökum eða öðrum aðilum að setja á stofn
   heimili eða stofnanir til stuðnings börnum og ungmennum að fengnu leyfi
   [barnaverndarstofu].^1)
           [Þeir aðilar, sem taka börn til dvalar á einkaheimili í
   atvinnuskyni, gegn gjaldi, sem ætlað er að vara í allt að sex mánuði,
   skulu sækja um leyfi til þess til barnaverndarnefndar í heimilisumdæmi
   sínu.]^1)

   ^1)[22]L. 22/1995, 13. gr.^2)[23]Rg. 160/1993, [24]264/1995 og
   [25]271/1995.

                                    52. gr.
           Leyfi til að reka heimili.
           [Óheimilt er að setja á stofn eða reka heimili eða stofnun skv. 2.
   og 3. mgr. 51. gr. nema leyfi barnaverndarstofu komi til.]^1) Leita skal
   umsagnar barnaverndarnefndar þar sem heimilið er ef nefnd sú á ekki hlut
   að rekstrinum.
           [Barnaverndarstofa skal semja og gefa út nánari reglur og
   leiðbeiningar um stjórn, starfsfólk, m.a. hæfisskilyrði og menntun, og
   alla aðbúð á heimilum og stofnunum sem reknar eru af einkaaðilum og
   sveitarfélögum á grundvelli 51. gr.]^1)
           [Félagsmálaráðherra skal setja reglugerð um starfsemi heimila sem
   taka börn til dvalar, sbr. 4. mgr. 51. gr., og skilyrði fyrir
   leyfisveitingu.]^1)

   ^1)[26]L. 22/1995, 14. gr.

                                    53. gr.
           Eftirlit með heimilum.
           [Barnaverndarnefnd hefur í umdæmi sínu eftirlit með heimilum og
   stofnunum sem reknar eru samkvæmt ákvæðum þessa kafla nema eftirlit sé
   falið öðrum samkvæmt lögum. Barnaverndarnefnd skal fylgjast með högum og
   aðbúnaði barna á slíkum heimilum og stofnunum og gæta þess vandlega að
   ekki séu rekin í umdæmi hennar önnur heimili og stofnanir fyrir börn en
   þau sem hlotið hafa leyfi samkvæmt lögum þessum.]^1)
           Líkamlegum eða andlegum refsingum má ekki beita á heimilum eða
   stofnunum fyrir börn og ungmenni.
           [Barnaverndarnefndir og barnaverndarstofa skulu hafa óheftan
   aðgang að upplýsingum um rekstur þeirra heimila og stofnana sem þær
   samkvæmt lögum þessum skulu hafa eftirlit með og sömuleiðis að upplýsingum
   um aðbúnað og hagi barna sem þar dvelja.
           Ef meðferð barns á heimili eða stofnun, sem barnaverndarnefnd ber
   skv. 1. mgr. að hafa eftirlit með, er að mati nefndarinnar óhæfileg, eða
   rekstri slíks heimilis eða stofnunar á annan hátt ábótavant, skal nefndin
   leitast við með leiðbeiningum og áminningum að bæta úr því sem áfátt er og
   veita ákveðinn frest til þess. Komi það ekki að haldi skal hún leggja
   málið fyrir barnaverndarstofu.
           Barnaverndarstofa getur samkvæmt ábendingum barnaverndarnefndar,
   eða að eigin frumkvæði, svipt heimili eða stofnun rétti til áframhaldandi
   rekstrar ef meðferð barns er óhæfileg, eða rekstri heimilis eða stofnunar
   er ábótavant, og sá frestur sem stofan hefur veitt til úrbóta er liðinn án
   þess að bætt hafi verið úr því sem áfátt er.]^1)

   ^1)[27]L. 22/1995, 15. gr.

                                   X. kafli.

                             Almenn verndarákvæði.

                                    54. gr.
           Eftirlit með vinnu barna og ungmenna.
           Barnaverndarnefnd skal hafa eftirlit með því að barni eða ungmenni
   sé ekki ofþjakað við þunga eða óholla vinnu, með löngum vinnutíma, vökum
   eða óreglulegum vinnuháttum. Að öðru leyti fer um eftirlit með vinnu barna
   og ungmenna eftir lögum um aðbúnað, hollustuhætti og öryggi á vinnustöðum,
   nr. 46/1980.

                                    55. gr.
           Varnir gegn vímuefnaneyslu.
           Barnaverndarnefnd skal vinna gegn hvers konar vímuefnaneyslu barna
   og ungmenna í umdæmi sínu. Nefndin skal einnig stuðla að því að þeir sem
   selja, útvega eða veita börnum eða ungmennum vímuefni sæti ábyrgð lögum
   samkvæmt.

                                    56. gr.
           Eftirlit með sýningum og skemmtunum.
           [Barnaverndarnefnd skal eftir því sem hún telur ástæðu til hafa
   eftirlit með leiksýningum hvers konar og opinberum sýningum eða skemmtunum
   ætluðum ungmennum.]^1) Þeim er veitir forstöðu skemmtun eða sýningu sem
   ætla má að börn muni sækja er skylt að kveðja til barnaverndarnefnd eða
   fulltrúa hennar og gefa nefndinni kost á að kynna sér efni sýningar á
   undan almenningi. Ef barnaverndarnefnd telur að skemmtun sé með einhverjum
   hætti skaðsamleg börnum getur hún bannað að börn innan ákveðins aldurs fái
   aðgang að henni. Forstöðumenn skemmtunar skulu geta banns um hana á sinn
   kostnað í auglýsingum og bera ábyrgð á að bann sé haldið.

   ^1)[28]L. 22/1995, 16. gr.

                                    57. gr.
           Útivistartími barna.
           Börn, 12 ára og yngri, mega ekki vera á almannafæri eftir klukkan
   20 nema í fylgd með fullorðnum. Börn, sem eru á aldrinum 13 til 16 ára,
   skulu að sama skapi ekki vera á almannafæri eftir klukkan 22, enda séu þau
   ekki á heimferð frá viðurkenndri skóla-, íþrótta- eða æskulýðssamkomu. Á
   tímabilinu 1. maí til 1. september lengist útivistartími barna um tvær
   klukkustundir. Sveitarstjórnir geta þó breytt þessum aldursmörkum og
   tímasetningum með sérstakri samþykkt.

                                    58. gr.
           Aðgangur barna og ungmenna að dansleikjum og öðrum skemmtunum.
           Börnum, yngri en 16 ára, er óheimill aðgangur og dvöl á
   dansleikjum öðrum en sérstökum unglinga- eða fjölskylduskemmtunum sem
   haldnar eru af skólum, æskulýðsfélögum eða öðrum þeim sem til þess hafa
   leyfi. Forstöðumönnum dansleikja er skylt að fylgjast með að ákvæði þetta
   sé haldið að viðlagðri afturköllun almenns skemmtanaleyfis um lengri eða
   skemmri tíma.
           Börnum eða ungmennum, innan 18 ára aldurs, er óheimill aðgangur og
   dvöl á stöðum sem hafa leyfi til áfengisveitinga, sbr. og [29]20. gr.
   áfengislaga, nr. 82/1969, nema í fylgd með foreldri, öðrum forsjáraðila
   eða maka. Þeim sem leyfi hefur til áfengisveitinga er skylt að sjá til
   þess að ákvæði þetta sé haldið að viðlagðri leyfissviptingu.
           Ungmenni, innan 18 ára aldurs, mega ekki starfa á stöðum sem hafa
   leyfi til áfengisveitinga nema það sé liður í viðurkenndu iðnnámi.
           Þegar börnum eða ungmennum er bannaður aðgangur að skemmtunum,
   öðrum en á stöðum sem leyfi hafa til áfengisveitinga, skal miða aldursmörk
   við fæðingarár en ekki fæðingardag.

                                   XI. kafli.

                                  Refsiákvæði.

                                    59. gr.
           Það varðar sektum eða varðhaldi að koma vísvitandi röngum eða
   villandi upplýsingum á framfæri við barnaverndarnefnd um atriði sem lög
   þessi taka til.

                                    60. gr.
           Nú lætur maður hjá líða að tilkynna barnaverndarnefnd um svo illa
   meðferð eða slæman aðbúnað barns eða ungmennis að lífi þess eða heilsu sé
   hætta búin þá varðar það sektum, varðhaldi eða fangelsi allt að tveimur
   árum.

                                    61. gr.
           Ef maður hefur samband, heimsækir eða ónáðar barn eða ungmenni
   gegn banni barnaverndarnefndar eða brýtur gegn úrskurði fógeta eða
   sýslumanns um að víkja af heimili, sbr. 28. gr., varðar það sektum,
   varðhaldi eða fangelsi allt að tveimur árum.

                                    62. gr.
           Hver, sem nemur á brott barn eða ungmenni sem barnaverndarnefnd
   hefur ráðstafað samkvæmt lögum þessum eða kemur því til leiðar að brotið
   er gegn slíkri ráðstöfun, skal sæta sektum, varðhaldi eða fangelsi allt að
   tveimur árum.

                                    63. gr.
           Ef þeir sem hafa barn eða ungmenni í sinni umsjá

           a. misþyrma því andlega eða líkamlega,
           b. misbjóða því kynferðislega eða á annan hátt,
           c. vanrækja það andlega eða líkamlega þannig að lífi eða heilsu
           þess er hætta búin,
           þá varðar það varðhaldi eða fangelsi allt að tveimur árum nema
           þyngri refsing liggi við samkvæmt öðrum lögum.

                                    64. gr.
           Hver, sem beitir barn eða ungmenni refsingum, hótunum eða ógnunum
   og ætla má að slíkt skaði barnið andlega eða líkamlega, skal sæta sektum,
   varðhaldi eða fangelsi allt að þremur árum.

                                    65. gr.
           Ef maður hvetur barn eða ungmenni til lögbrota, lauslætis,
   áfengis- eða fíkniefnaneyslu eða leiðir það með öðrum hætti á siðferðilega
   glapstigu þá varðar það sektum, varðhaldi eða fangelsi allt að fjórum
   árum.

                                    66. gr.
           Hver, sem sýnir barni eða ungmenni yfirgang, ruddalegt eða
   ósiðlegt athæfi, særir það eða móðgar, skal sæta sektum, varðhaldi eða
   fangelsi allt að tveimur árum.

                                    67. gr.
           Um rannsókn og meðferð brota, sem refsing er lögð við í lögum
   þessum, fer að hætti opinberra mála.

                                Niðurlagsákvæði.

                                    68. gr.
           Lög þessi taka gildi 1. janúar 1993. ...

References

   Visible links
   1. http://www.althingi.is/dba-bin/lawformpr.pl?lnr=1992058
   2. file://ekkitil/ekkitil.html?1995022#g1
   3. file://ekkitil/ekkitil.html?1995022#g2
   4. file://ekkitil/ekkitil.html?1995022#g3
   5. file://1986008.html#g19
   6. file://1986008.html#g57
   7. file://ekkitil/ekkitil.html?1995022#g4
   8. file://ekkitil/ekkitil.html?REGL/1994049
   9. file://ekkitil/ekkitil.html?1995022#g5
  10. file://ekkitil/ekkitil.html?1995022#g6
  11. file://1989121.html
  12. file://ekkitil/ekkitil.html?REGL/1993452
  13. file://1984068.html
  14. file://ekkitil/ekkitil.html?1995022#g7
  15. file://1984068.html
  16. file://ekkitil/ekkitil.html?1995022#g8
  17. file://ekkitil/ekkitil.html?1995022#g9
  18. file://ekkitil/ekkitil.html?1995022#g10
  19. file://ekkitil/ekkitil.html?1995022#g11
  20. file://ekkitil/ekkitil.html?REGL/1996532
  21. file://ekkitil/ekkitil.html?1995022#g12
  22. file://ekkitil/ekkitil.html?1995022#g13
  23. file://ekkitil/ekkitil.html?REGL/1993160
  24. file://ekkitil/ekkitil.html?REGL/1995264
  25. file://ekkitil/ekkitil.html?REGL/1995271
  26. file://ekkitil/ekkitil.html?1995022#g14
  27. file://ekkitil/ekkitil.html?1995022#g15
  28. file://ekkitil/ekkitil.html?1995022#g16
  29. file://1969082.html#g20
