
   --------------------------------------------------------------------------

                                               Lög um Póst- og fjarskiptastofnun

                           1996 nr. 147 27. desember

   --------------------------------------------------------------------------

                                     1. gr.
                                Yfirstjórn o.fl.
         Póst- og fjarskiptastofnun hefur umsjón með framkvæmd fjarskipta- og
        póstmála hér á landi eftir því sem mælt er fyrir um í lögum þessum og
                            öðrum lögum sem um fjarskipta- og póstmál fjalla.
         Póst- og fjarskiptastofnun er sjálfstæð stofnun, en undir yfirstjórn
                                                            samgönguráðherra.

                                     2. gr.
                                  Starfsmenn.
        Samgönguráðherra skipar forstöðumann Póst- og fjarskiptastofnunar til
    fimm ára í senn. Forstöðumaður stjórnar daglegum rekstri og gætir þess að
            stofnunin starfi í samræmi við lög og reglugerðir á hverjum tíma.
            Forstöðumaður Póst- og fjarskiptastofnunar ræður annað starfsfólk
                                                              stofnunarinnar.
          Starfsmenn Póst- og fjarskiptastofnunar mega ekki vera stjórnarmenn
     eða starfsmenn félaga eða annarra aðila sem þeir hafa eftirlit með. Þeir
   mega ekki vera í hagsmuna- eða fjárhagstengslum við slíka aðila eða samtök
                                                                      þeirra.

                                     3. gr.
                                   Verkefni.
                              Verkefni Póst- og fjarskiptastofnunar eru m.a.:

   1.
           Að gefa út og veita leyfi til fjarskipta- og póstþjónustu samkvæmt
           lögum um fjarskipti og lögum um póstþjónustu.
   2.
           Að hafa eftirlit með því að leyfishafar uppfylli og virði þau
           skilyrði og aðrar kvaðir sem rekstrarleyfunum fylgja.
   3.
           Að hafa eftirlit með því að ákvæði laga um fjarskipti og laga um
           póstþjónustu, auk reglugerða sem settar eru samkvæmt þeim, séu
           virt.
   4.
           Að vera ráðgefandi fyrir stjórnvöld og ráðuneyti á sviði
           fjarskipta- og póstmála og hafa eftirlit með því að Ísland
           uppfylli á hverjum tíma þær skuldbindingar sem mælt er fyrir um í
           alþjóðlegum samningum á sviði fjarskipta- og póstmála.
   5.
           Að gera áætlanir um notkun tíðnirófsins í samræmi við alþjóðlegar
           reglur og úthluta tíðnum til einstakra leyfishafa og fyrir
           mismunandi þjónustu, þar með talið útvarpsþjónustu.
   6.
           Að setja reglur um tæknilega eiginleika kapalkerfa og hafa
           eftirlit með því að þeim sé framfylgt.
   7.
           Að hafa eftirlit með viðskiptaskilmálum leyfishafa, gjaldskrám og
           bókhaldi, þar sem það á við.
   8.
           Að hafa umsjón með og ákvarða fjárframlög vegna alþjónustu og
           óarðbærrar þjónustu.
   9.
           Að hafa eftirlit með fjarskiptabúnaði.
   10.
           Að setja reglur um úthlutun notendanúmera.
   11.
           Að hafa eftirlit með samtengingu fjarskiptaneta.
   12.
           Að veita leyfi til að annast uppsetningu og aðra tækniþjónustu við
           fjarskiptavirki.
   13.
           Að framkvæma gerðarprófanir, gefa út gerðarsamþykki og hafa umsjón
           með innflutningi fjarskiptabúnaðar.
   14.
           Að taka þátt í samstarfi sem leiðir af alþjóðlegum skuldbindingum
           á sviði fjarskipta- og póstmála.
   15.
           Að gefa út öryggisvottorð fyrir fjarskiptabúnað þar sem þess er
           krafist samkvæmt lögum og reglugerðum.
   16.
           Að annast skráningu og halda skrá yfir póstrekendur.
   17.
           Annað sem lýtur að framkvæmd fjarskipta- og póstmála hér á landi.

                                     4. gr.
                           Eftirlit með leyfishöfum.
          Póst- og fjarskiptastofnun hefur eftirlit með starfsemi leyfishafa.
    Með leyfishöfum í lögum þessum er átt við þá aðila sem hafa rekstrarleyfi
                  til fjarskiptaþjónustu og þá sem rekstrarleyfi hafa eða eru
                   skráningarskyldir samkvæmt lögum um póstþjónustu. Póst- og
    fjarskiptastofnun er jafnframt heimilt að hafa eftirlit með fjárhagsstöðu
                                                                  leyfishafa.

                                     5. gr.
           Eftirlitsúrræði Póst- og fjarskiptastofnunar og viðurlög.
         Póst- og fjarskiptastofnun getur krafist þess að leyfishafar upplýsi
    um alla þætti starfsemi sinnar sem leyfið eða skráningin tekur til. Getur
    stofnunin krafist hvort sem er munnlegra eða skriflegra upplýsinga, innan
                                             hæfilegs frests sem hún ákveður.
         Póst- og fjarskiptastofnun er heimilt við eftirlit með fjárhagsstöðu
          að krefjast þess að leyfishafar láti stofnuninni í té ársreikninga,
              milliuppgjör, yfirlýsingar endurskoðenda eða aðrar sambærilegar
    upplýsingar. Telji Póst- og fjarskiptastofnun að fjárhagsstaða leyfishafa
    sé slík að hætta sé á að viðkomandi uppfylli ekki skyldur þær sem mælt er
       fyrir um í rekstrarleyfi getur stofnunin krafist þess að bætt verði úr
                                                      innan tiltekins frests.
             Til að framfylgja eftirlitsskyldu sinni samkvæmt lögum þessum er
           Póst- og fjarskiptastofnun heimilt, án sérstakrar tilkynningar eða
               dómsúrskurðar, að fara eftirlitsferðir í húsakynni leyfishafa.
               Póst- og fjarskiptastofnun er heimilt að leggja á og innheimta
    dagsektir af leyfishöfum, uppfylli þeir ekki skilyrði sem þeim hafa verið
           sett eða aðrar kvaðir sem á þá hafa verið lagðar samkvæmt lögum um
     fjarskipti og lögum um póstþjónustu. Geta dagsektir numið frá 50.000 til
     500.000 kr. á dag. Eru slíkar sektir aðfararhæfar skv. 5. tölul. 1. mgr.
                                        [2]1. gr. laga nr. 90/1989, um aðför.
         Vanræki leyfishafi skyldur sínar samkvæmt rekstrarleyfi eða uppfylli
            ekki kröfur sem Póst- og fjarskiptastofnun setur um úrbætur getur
        stofnunin svipt viðkomandi leyfi til fjarskipta- eða póstþjónustu, að
                                            undangenginni skriflegri aðvörun.
         Ef grunur vaknar um að aðili reki leyfis- eða skráningarskylda póst-
    eða fjarskiptastarfsemi án þess að hafa til þess rekstrarleyfi skal Póst-
        og fjarskiptastofnun krefjast þess að viðkomandi upplýsi um starfsemi
     sína. Vanræki viðkomandi að veita umbeðnar upplýsingar eða ef ætla má að
   grunur sé á rökum reistur getur stofnunin krafist opinberrar rannsóknar og
          saksóknar samkvæmt [3]lögum nr. 19/1991, um meðferð opinberra mála.
                Samgönguráðherra setur í reglugerð nánari ákvæði um framkvæmd
                                      eftirlits Póst- og fjarskiptastofnunar.

                                     6. gr.
                                 Þagnarskylda.
            Starfsmenn Póst- og fjarskiptastofnunar eru bundnir þagnarskyldu.
        Þeir mega ekki að viðlagðri ábyrgð skýra óviðkomandi frá því sem þeir
     komast að í starfi sínu og leynt á að fara um viðskipti og rekstur aðila
            sem þeir hafa eftirlit með. Sama gildir um endurskoðendur og aðra
       sérfræðinga sem starfa á vegum stofnunarinnar. Þagnarskylda helst þótt
                                                         látið sé af störfum.
                         Með gögn og aðrar upplýsingar, t.d. að því er varðar
   viðskiptahagsmuni sem stofnunin aflar við framkvæmd eftirlits eða af öðrum
                               ástæðum, skal að jafnaði fara sem trúnaðarmál.

                                     7. gr.
                                   Kvartanir.
           Telji notandi fjarskipta- eða póstþjónustu, rekstrarleyfishafi eða
      aðrir sem hagsmuna hafa að gæta að leyfishafi brjóti gegn skyldum sínum
   samkvæmt lögum um fjarskipti eða lögum um póstþjónustu, eða gegn skilyrðum
      sem mælt er fyrir um í rekstrarleyfi, getur hlutaðeigandi beint kvörtun
          til Póst- og fjarskiptastofnunar um að hún láti málið til sín taka.
          Póst- og fjarskiptastofnun skal leita álits viðkomandi leyfishafa á
    kvörtuninni og jafnframt freista þess að jafna ágreining aðila. Ella skal
                                           úr ágreiningi skorið með úrskurði.
        Úrskurðum Póst- og fjarskiptastofnunar má skjóta til úrskurðarnefndar
          skv. 8. gr. innan fjögurra vikna frá því viðkomandi varð kunnugt um
                                                      úrskurð stofnunarinnar.

                                     8. gr.
                    Úrskurðarnefnd fjarskipta- og póstmála.
           Ákvarðanir og úrskurðir Póst- og fjarskiptastofnunar sæta kæru til
              sérstakrar nefndar, úrskurðarnefndar fjarskipta- og póstmála. Í
   úrskurðarnefnd fjarskipta- og póstmála sitja þrír menn sem skipaðir eru af
      samgönguráðherra og jafnmargir til vara. Formaður og varaformaður skulu
    skipaðir eftir tilnefningu Hæstaréttar. Einn nefndarmaður ásamt varamanni
      skal skipaður samkvæmt tilnefningu stjórnar Verkfræðingafélags Íslands.
    Samgönguráðherra skipar einn nefndarmann ásamt varamanni án tilnefningar.
   Formaður og varaformaður skulu fullnægja hæfisskilyrðum hæstaréttardómara.
                                      Skipunartími nefndarinnar er fjögur ár.
         Úrskurður nefndarinnar skal að jafnaði liggja fyrir innan átta vikna
                                                    frá því kæra berst henni.
          Úrskurðir nefndarinnar skulu vera endanlegir á stjórnsýslustigi. Nú
             vill aðili ekki una úrskurði nefndarinnar og getur hann þá borið
      úrskurðinn undir dómstóla, en slíkt mál skal höfða innan sex mánaða frá
    því aðili fékk vitneskju um úrskurð nefndarinnar. Málshöfðun frestar ekki
                                            gildistöku úrskurða nefndarinnar.
           Um starfshætti nefndarinnar, málsmeðferð, málskotsgjald o.fl. skal
                                                      mælt fyrir í reglugerð.

                                     9. gr.
                                Gjaldtaka o.fl.
           Fyrir útgáfu rekstrarleyfisbréfa og skráningu póstrekenda greiðist
            gjald til ríkissjóðs samkvæmt [4]lögum nr. 88/1991, um aukatekjur
                                                                  ríkissjóðs.
        Rekstrarleyfishafar skulu árlega greiða rekstrargjald sem nemur 0,25%
        af bókfærðri veltu. Með bókfærðri veltu er átt við rekstrartekjur sem
              leyfishafi hefur af leyfisbundinni starfsemi sinni hér á landi.
            Við útgáfu rekstrarleyfa til fjarskiptaþjónustu, þar sem takmarka
       þarf fjölda rekstrarleyfishafa, er heimilt að innheimta sérstakt gjald
              fyrir rekstrarleyfi, auk gjalda samkvæmt 1. og 2. mgr. Póst- og
       fjarskiptastofnun getur ákveðið að gjaldið skuli ákvarðast með útboði.
         Póst- og fjarskiptastofnun getur gert leyfishöfum að greiða samkvæmt
    reikningi kostnað vegna sérstakra kannana sem stofnunin telur nauðsynlegt
     að framkvæma vegna eftirlits með starfsemi á þeirra vegum og ósanngjarnt
                                            telst að jafna á alla leyfishafa.
                Samgönguráðherra setur gjaldskrá fyrir aðra þjónustu Póst- og
                                                         fjarskiptastofnunar.
        Allar tekjur samkvæmt þessari grein skulu renna óskiptar til Póst- og
                                                         fjarskiptastofnunar.
            Gjöld samkvæmt þessari grein má draga frá tekjum þess rekstrarárs
                                                þegar stofn þeirra myndaðist.
         Um álagningu og innheimtu gjalda samkvæmt þessari grein fer samkvæmt
            ákvæðum [5]VIII.[6]XIV. kafla laga nr. 75/1981, um tekjuskatt og
             eignarskatt, með síðari breytingum, eftir því sem við á og skulu
          innheimtuaðilar standa Póst- og fjarskiptastofnun skil á innheimtum
                                                         gjöldum mánaðarlega.

                                    10. gr.
                                    Skýrsla.
            Póst- og fjarskiptastofnun skal árlega birta skýrslu um starfsemi
      sína. Í skýrslunni skal m.a. greint frá útgefnum leyfum og birtur listi
                                      yfir leyfishafa og skráða póstrekendur.

                                    11. gr.
                                  Reglugerðir.
          Samgönguráðherra setur í reglugerð^1) nánari fyrirmæli um framkvæmd
                                                                     laganna.

   ^1)Rg. 6/1999.

                                    12. gr.
                                  Gildistaka.
        Lög þessi öðlast gildi þann 1. janúar 1997.

                            Ákvæði til bráðabirgða.
        Póst- og fjarskiptastofnun skal taka til starfa þann 1. apríl 1997.
   Frá gildistöku laga þessara og til þess tíma er Póst- og fjarskiptastofnun
   tekur til starfa skal samgönguráðuneytið annast þau verkefni sem Póst- og
   fjarskiptastofnun er falið í lögum þessum.
        Póst- og fjarskiptastofnun yfirtekur eignir og skuldir
   Fjarskiptaeftirlits ríkisins frá og með gildistöku laga þessara.

References

   Visible links
   1. http://www.althingi.is/dba-bin/lawformpr.pl?lnr=1996147
   2. file://1989090.html#g1
   3. file://1991019.html
   4. file://1991088.html
   5. file:///altext/stjtnr.html#1981075?k8
   6. file://1981075.html
