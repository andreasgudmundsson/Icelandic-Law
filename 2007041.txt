
   --------------------------------------------------------------------------

                                Lög um landlækni

                              2007 nr. 41 27. mars

   --------------------------------------------------------------------------

                 Ferill málsins á Alþingi.   Frumvarp til laga.

 Tóku gildi 1. september 2007. Breytt með l. 12/2008 (tóku gildi 1. apríl 2008)
og [1]l. 112/2008 (tóku gildi 1. okt. 2008 nema 12. tölul. 59. gr. sem tók gildi
    25. sept. 2008; koma til framkvæmda skv. fyrirmælum í 2. mgr. 56. gr.).

            I. kafli. Markmið, skipun landlæknis og skilgreiningar.
                           1. gr. Embætti landlæknis.
Starfrækja skal embætti landlæknis undir yfirstjórn [heilbrigðisráðherra]^1) með
  það að markmiði að tryggja gæði heilbrigðisþjónustu og stuðla að heilbrigði
                                  landsmanna.
                               ^1)L. 12/2008, 1. gr.
                           2. gr. Skipun landlæknis.
Ráðherra skipar landlækni til fimm ára í senn að fengnu mati nefndar skv. 9. gr.
  laga um heilbrigðisþjónustu. Hann skal hafa sérfræðimenntun í læknisfræði og
  víðtæka reynslu eða menntun á sviði stjórnunar. Landlæknir ræður starfsfólk
   embættisins. Við embættið skal starfa aðstoðarlandlæknir og skal gera sömu
   kröfur til hans um menntun og starfsreynslu og gerðar eru til landlæknis.
                             3. gr. Skilgreiningar.
            Í lögum þessum hafa eftirfarandi orð svofellda merkingu:
   1. Heilbrigðisþjónusta: Hvers kyns heilsugæsla, lækningar, hjúkrun, almenn og
 sérhæfð sjúkrahúsþjónusta, sjúkraflutningar, hjálpartækjaþjónusta og þjónusta
  heilbrigðisstarfsmanna innan og utan heilbrigðisstofnana sem veitt er í því
    skyni að efla heilbrigði, fyrirbyggja, greina eða meðhöndla sjúkdóma eða
                              endurhæfa sjúklinga.
   2. Heilbrigðisstarfsmaður: Einstaklingur sem starfar við heilbrigðisþjónustu
    og hlotið hefur leyfi [landlæknis]^1) til að nota starfsheiti löggiltrar
                              heilbrigðisstéttar.
       3. Heilbrigðisstofnun: Stofnun þar sem heilbrigðisþjónusta er veitt.
    4. Starfsstofur heilbrigðisstarfsmanna: Starfsstöðvar sjálfstætt starfandi
     heilbrigðisstarfsmanna þar sem heilbrigðisþjónusta er veitt með eða án
                           greiðsluþátttöku ríkisins.
                               ^1)L. 12/2008, 2. gr.

                        II. kafli. Hlutverk landlæknis.
                          4. gr. Hlutverk landlæknis.
                   Hlutverk landlæknis er m.a. eftirfarandi:
       a. að veita ráðherra og öðrum stjórnvöldum, heilbrigðisstarfsfólki og
                     almenningi ráðgjöf um heilbrigðismál,
                   b. að hafa eftirlit með heilbrigðisþjónustu,
                 c. að hafa eftirlit með heilbrigðisstarfsmönnum,
        d. að hafa eftirlit með lyfjaávísunum og fylgjast með og stuðla að
                      skynsamlegri lyfjanotkun landsmanna,
      [e. að veita starfsleyfi til einstaklinga sem uppfylla skilyrði laga og
      reglugerða til notkunar starfsheita löggiltra heilbrigðisstétta],^1)
    [f. ]^1) að safna og vinna upplýsingar um heilsufar og heilbrigðisþjónustu,
                  [g. ]^1) að fylgjast með heilbrigði landsmanna,
             [h. ]^1) að vinna að gæðaþróun innan heilbrigðisþjónustu,
         [i. ]^1) að sinna kvörtunum almennings vegna heilbrigðisþjónustu,
   [j. ]^1) að stuðla að því að menntun heilbrigðisstarfsmanna sé í samræmi við
                 kröfur heilbrigðisþjónustunnar á hverjum tíma,
           [k. ]^1) að stuðla að rannsóknum á sviði heilbrigðisþjónustu,
       [l. ]^1) að sinna öðrum verkefnum sem honum eru falin samkvæmt lögum,
                  stjórnvaldsfyrirmælum eða ákvörðun ráðherra.
                               ^1)L. 12/2008, 3. gr.
                 5. gr. Fyrirmæli, leiðbeiningar og ábendingar.
 Landlæknir getur gefið heilbrigðisstofnunum og heilbrigðisstarfsmönnum almenn
  fagleg fyrirmæli um vinnulag, aðgerðir og viðbrögð af ýmsu tagi sem þeim er
skylt að fylgja. Fyrirmælin skulu lögð fyrir ráðherra til staðfestingar og birt.
 Landlæknir getur gefið út faglegar leiðbeiningar til heilbrigðisstarfsmanna og
   heilbrigðisstofnana, þar á meðal leiðbeiningar sem miða að nálgun og lausn
vandamála í samræmi við bestu þekkingu á hverjum tíma. Leiðbeiningar landlæknis
     skulu kynntar heilbrigðisstarfsmönnum og vera aðgengilegar almenningi.
Landlæknir getur komið á framfæri við almenning ábendingum og ráðgjöf um mál er
                   snerta heilbrigði og heilbrigðisþjónustu.
            6. gr. Faglegar kröfur til reksturs heilbrigðisþjónustu.
Ráðherra skal, að fengnum tillögum landlæknis og að höfðu samráði við viðkomandi
   heilbrigðisstéttir, kveða í reglugerð^1) á um faglegar lágmarkskröfur til
  reksturs heilbrigðisþjónustu á einstökum sviðum. Reglugerðin skal byggjast á
    þekkingu og aðstæðum á hverjum tíma og skal hún endurskoðuð reglulega. Í
 reglugerðinni skal m.a. kveða á um lágmarkskröfur um mönnun, húsnæði, aðstöðu,
                tæki og búnað til reksturs heilbrigðisþjónustu.
      Þeir sem hyggjast hefja rekstur heilbrigðisþjónustu, þ.m.t. ríkið og
     sveitarfélög, skulu tilkynna fyrirhugaðan rekstur til landlæknis. Með
tilkynningunni skulu fylgja fullnægjandi upplýsingar um starfsemina, svo sem um
tegund heilbrigðisþjónustu, starfsmenn, búnað, tæki og húsnæði. Landlæknir getur
  óskað eftir frekari upplýsingum og gert úttekt á væntanlegri starfsemi telji
    hann þörf á því. Með sama hætti skal tilkynna landlækni ef meiri háttar
   breytingar verða á mönnun, búnaði, starfsemi og þjónustu rekstraraðila. Sé
        rekstri heilbrigðisþjónustu hætt skal tilkynna landlækni um það.
 Landlæknir staðfestir hvort fyrirhugaður rekstur heilbrigðisþjónustu uppfyllir
 faglegar kröfur og önnur skilyrði í heilbrigðislöggjöf. Hið sama gildir þegar
       ráðherra [eða sjúkratryggingastofnunin]^2) endurnýjar samninga við
heilbrigðisstofnanir. Óheimilt er að hefja starfsemi á sviði heilbrigðisþjónustu
 nema staðfesting landlæknis liggi fyrir. Landlækni er heimilt að gera frekari
kröfur sé það talið nauðsynlegt vegna eðlis þeirrar starfsemi sem um er að ræða.
    Staðfesting landlæknis verður jafnframt að liggja fyrir við meiri háttar
                            breytingar skv. 2. mgr.
    Heimilt er að skjóta synjun landlæknis um staðfestingu skv. 3. mgr. til
 ráðherra. Sama á við um ákvörðun landlæknis um að gera frekari kröfur skv. 3.
 mgr. Sé um að ræða heilbrigðisþjónustu sem ríkið hyggst reka hefur ráðherra þó
ávallt úrskurðarvald um það hvort skilyrði laga og faglegar kröfur skv. 1. mgr.
                                eru uppfylltar.
  Landlæknir heldur skrá yfir rekstraraðila í heilbrigðisþjónustu og skal hann
  tilkynna ráðherra [og sjúkratryggingastofnuninni]^2) um allar breytingar sem
                                verða á skránni.
  Fyrir úttekt landlæknis skv. 2. mgr. og staðfestingu hans á því að faglegar
 kröfur séu uppfylltar, sbr. 3. mgr., er heimilt að taka gjald samkvæmt nánari
                    ákvæðum í reglugerð sem ráðherra setur.
                    ^1)Rg. 786/2007. ^2)[2]L. 112/2008, 64. gr.
                    7. gr. Eftirlit með heilbrigðisþjónustu.
  Landlæknir skal hafa reglubundið eftirlit með því að heilbrigðisþjónusta sem
 veitt er hér á landi uppfylli faglegar kröfur og ákvæði heilbrigðislöggjafar á
  hverjum tíma. Landlæknir hefur heimild til að krefja heilbrigðisstarfsmenn,
  heilbrigðisstofnanir og aðra sem veita heilbrigðisþjónustu um upplýsingar og
 gögn sem hann telur nauðsynleg til að sinna eftirlitshlutverki sínu og er þeim
    skylt að verða við slíkri kröfu. Landlæknir skal eiga greiðan aðgang að
   heilbrigðisstofnunum og starfsstofum heilbrigðisstarfsmanna til eftirlits
                             samkvæmt lögum þessum.
 Telji landlæknir að heilbrigðisþjónusta uppfylli ekki faglegar kröfur skv. 6.
gr. eða önnur skilyrði í heilbrigðislöggjöf skal hann beina tilmælum um úrbætur
til rekstraraðila. Verði rekstraraðili ekki við slíkum tilmælum ber landlækni að
skýra ráðherra frá málinu og gera tillögur um hvað gera skuli. Getur ráðherra þá
  tekið ákvörðun um að stöðva rekstur tímabundið, þar til bætt hefur verið úr
                    annmörkum, eða stöðva rekstur að fullu.
  Ráðherra getur með reglugerð^1) sett nánari ákvæði um framkvæmd eftirlits af
                               hálfu landlæknis.
                                 ^1)Rg. 786/2007.
                    8. gr. Skýrslugerð og heilbrigðisskrár.
 Landlæknir skal, í samræmi við reglugerð^1) sem ráðherra setur, skipuleggja og
halda skrár á landsvísu um heilsufar, sjúkdóma, slys, lyfjaávísanir, fæðingar og
   starfsemi og árangur heilbrigðisþjónustunnar. Tilgangur skránna er að afla
 þekkingar um heilsufar og heilbrigðisþjónustu, hafa eftirlit með þjónustunni,
tryggja gæði hennar og meta árangur þjónustunnar, ásamt því að nota þær við gerð
   áætlana um gæðaþróun í heilbrigðisþjónustu og vísindarannsóknum. Hann skal
  einnig, í samráði við ráðuneytið, vinna upplýsingar úr heilbrigðisskrám til
notkunar við áætlanagerð, stefnumótun og önnur verkefni ráðuneytisins og gefa út
         heilbrigðisskýrslur. Upplýsingar í skrám landlæknis skulu vera
 ópersónugreinanlegar, sbr. þó 2. mgr., nema fyrir liggi samþykki hinna skráðu.
  Í eftirtaldar heilbrigðisskrár sem landlæknir skipuleggur er heimilt að færa
 upplýsingar um nöfn sjúklinga, kennitölur og önnur tiltekin persónuauðkenni án
                              samþykkis sjúklinga:
                                  1. Fæðingaskrá.
                        2. Skrá um hjarta- og æðasjúkdóma.
                             3. Skrá um taugasjúkdóma.
                                4. Krabbameinsskrá.
                                   5. Slysaskrá.
                       6. Vistunarskrá heilbrigðisstofnana.
                        7. Samskiptaskrá heilsugæslustöðva.
                8. Samskiptaskrá sjálfstætt starfandi sérfræðinga.
 Persónuauðkenni í skrám landlæknis skv. 2. mgr. skulu dulkóðuð. Ráðherra mælir
  nánar fyrir um það í reglugerð,^1) að fenginni umsögn Persónuverndar, hvaða
persónuupplýsingar og heilsufarsupplýsingar megi færa í skrárnar og um dulkóðun
              þeirra og í hvaða tilvikum heimilt sé að afkóða þær.
         Landlæknir er ábyrgðarmaður þeirra skráa sem hann skipuleggur.
         Heilbrigðisstofnanir, heilbrigðisstarfsmenn og aðrir sem veita
    heilbrigðisþjónustu skulu veita landlækni þær upplýsingar sem honum eru
 nauðsynlegar til að halda heilbrigðisskrár skv. 1. og 2. mgr. Landlæknir gefur
        heilbrigðisstofnunum, heilbrigðisstarfsmönnum og öðrum sem veita
 heilbrigðisþjónustu fyrirmæli um lágmarksskráningu upplýsinga í þessu skyni og
   hvernig staðið skuli að skráningu og miðlun upplýsinganna til embættisins.
Fyrirmæli landlæknis skulu lögð fyrir ráðherra til staðfestingar og birt. Aðrar
  stofnanir sem heyra undir [heilbrigðisráðuneytið]^2) og safna upplýsingum á
  heilbrigðissviði, svo sem Lyfjastofnun, [sjúkratryggingastofnunin]^3) ^2) og
 Lýðheilsustöð, skulu jafnframt veita landlækni aðgang að upplýsingum sem aflað
er í starfsemi þeirra og eru nauðsynlegar til að halda heilbrigðisskrár skv. 1.
og 2. mgr. eða til að sinna eftirliti samkvæmt lögum þessum. [Hið sama gildir um
Tryggingastofnun ríkisins.]^2) Skulu þessar stofnanir hafa samráð við landlækni
  við söfnun og skráningu þessara upplýsinga og miðlun þeirra til landlæknis.
   Upplýsingar samkvæmt ákvæði þessu skulu veittar landlækni án endurgjalds.
 Landlæknir getur, með leyfi ráðherra, falið heilbrigðisstofnunum og sjálfstætt
starfandi heilbrigðisstarfsmönnum, eða öðrum aðilum, umsjón tiltekinna skráa sem
hann skipuleggur skv. 1. og 2. mgr. Gera skal skriflegan samning um slíkar skrár
 þar sem m.a. er kveðið á um hver sé umsjónarmaður skrárinnar, starfsreglur og
    öryggiskröfur, innihald, úrvinnslu, ráðstöfunarrétt, notkun og dreifingu
upplýsinga, gildistíma samnings svo og endurskoðunarákvæði. Umsjónarmanni ber að
 upplýsa landlækni um öll atriði er varða rekstur skrár þegar þess er óskað og
veita honum allar upplýsingar sem hann þarf á að halda vegna lögboðins hlutverks
         síns. Skulu þær upplýsingar veittar landlækni án endurgjalds.
 Landlækni er heimilt að taka gjald fyrir úrvinnslu og afhendingu upplýsinga úr
            heilbrigðisskrám samkvæmt reglugerð sem ráðherra setur.
 Um aðgang að persónugreinanlegum upplýsingum úr heilbrigðisskrám skv. 2. mgr.
  vegna vísindarannsókna fer skv. 3. mgr. 15. gr. laga um réttindi sjúklinga.
   Söfnun og meðferð upplýsinga samkvæmt ákvæði þessu skal vera í samræmi við
ákvæði laga um persónuvernd og meðferð persónuupplýsinga og skal uppfylla kröfur
     Persónuverndar um öryggi persónuupplýsinga í skrám á heilbrigðissviði.
     Ráðherra getur með reglugerð^1) sett nánari ákvæði um gerð og vinnslu
       heilbrigðisskráa, miðlun upplýsinga og útgáfu heilbrigðisskýrslna.
         ^1)Rg. 548/2008. ^2)L. 12/2008, 4. gr. ^3)[3]L. 112/2008, 64. gr.
                        9. gr. Skráning óvæntra atvika.
 Heilbrigðisstofnanir, sjálfstætt starfandi heilbrigðisstarfsmenn og aðrir sem
  veita heilbrigðisþjónustu skulu halda skrá um óvænt atvik í þeim tilgangi að
finna skýringar á þeim og leita leiða til að tryggja að þau endurtaki sig ekki.
Með óvæntu atviki er átt við óhappatilvik, mistök, vanrækslu eða önnur atvik sem
      valdið hafa sjúklingi tjóni eða hefðu getað valdið sjúklingi tjóni.
  Heilbrigðisstarfsmönnum sem hlut eiga að máli, faglegum yfirmönnum þeirra og
öðru starfsfólki heilbrigðisstofnana, eftir því sem við á, er skylt að skrá öll
                            óvænt atvik skv. 1. mgr.
 Heilbrigðisstofnanir, sjálfstætt starfandi heilbrigðisstarfsmenn og aðrir sem
 veita heilbrigðisþjónustu skulu reglulega senda landlækni yfirlit um öll óvænt
              atvik skv. 1. mgr. eftir nánari ákvörðun landlæknis.
  Ráðherra getur sett nánari reglur um skráningu óvæntra atvika með reglugerð.
                          10. gr. Tilkynningarskylda.
Heilbrigðisstofnunum, sjálfstætt starfandi heilbrigðisstarfsmönnum og öðrum sem
veita heilbrigðisþjónustu ber að tilkynna landlækni án tafar um óvænt atvik sem
valdið hefur eða hefði getað valdið sjúklingi alvarlegu tjóni, svo sem dauða eða
  varanlegum örkumlum. Jafnframt skal upplýsa sjúkling um hið óvænta atvik án
        ástæðulausra tafa og nánustu aðstandendur hans þegar það á við.
Landlæknir skal rannsaka slík mál til að finna á þeim skýringar og tryggja eftir
 því sem kostur er að slík atvik eigi sér ekki aftur stað. Veita skal landlækni
    þær upplýsingar og gögn sem hann telur nauðsynleg við rannsókn málsins.
  Landlæknir skal eiga greiðan aðgang að heilbrigðisstofnunum og starfsstofum
                   heilbrigðisstarfsmanna í þágu rannsóknar.
      Verði óvænt dauðsfall á heilbrigðisstofnun eða annars staðar þar sem
 heilbrigðisþjónusta er veitt, sem ætla má að rekja megi til mistaka, vanrækslu
      eða óhappatilviks við meðferð eða forvarnir vegna sjúkdóms, skal auk
tilkynningar til landlæknis skv. 1. mgr. tilkynna það til lögreglu í samræmi við
                 ákvæði laga um dánarvottorð, krufningar o.fl.
          Landlæknir skal halda samtímaskrá um óvænt atvik skv. 9. gr.
  Landlæknir skal árlega senda ráðherra samantekt um óvænt atvik, niðurstöður
                           rannsókna og afdrif mála.
 Ráðherra er heimilt að setja nánari ákvæði í reglugerð um tilkynningarskyldu,
   viðbrögð, rannsókn mála, skrá landlæknis um óvænt atvik og birtingu slíkra
                                  upplýsinga.
                          11. gr. Áætlun um gæðaþróun.
 Landlæknir gerir áætlun um gæðaþróun innan heilbrigðisþjónustunnar og skal hún
 lögð fyrir ráðherra til staðfestingar. Áætlun um gæðaþróun skal miða að því að
   efla gæði og öryggi heilbrigðisþjónustunnar og stuðla að framþróun hennar.
 Heilbrigðisstofnanir og heilbrigðisstarfsmenn skulu við gerð gæðaáætlana taka
               mið af staðfestri áætlun landlæknis um gæðaþróun.
    Landlæknir metur gæði og árangur innan heilbrigðisþjónustunnar samkvæmt
     mælikvörðum sem settir eru af ráðherra með reglugerð. Samanburðarhæfar
niðurstöður gæða- og árangursmælinga skulu birtar í heilbrigðisskýrslum skv. 8.
                                      gr.
                        12. gr. Kvörtun til landlæknis.
Landlækni er skylt að sinna erindum er varða samskipti almennings við veitendur
      heilbrigðisþjónustu og leiðbeina þeim sem til hans leita um málefni
                            heilbrigðisþjónustunnar.
Heimilt er að beina formlegri kvörtun til landlæknis vegna meintrar vanrækslu og
mistaka við veitingu heilbrigðisþjónustu. Þá er notendum heilbrigðisþjónustunnar
  jafnframt heimilt að bera fram formlega kvörtun til landlæknis telji þeir að
  framkoma heilbrigðisstarfsmanna við veitingu heilbrigðisþjónustu hafi verið
                                 ótilhlýðileg.
Kvörtun skal vera skrifleg og þar skal koma skýrt fram hvert sé tilefni hennar.
 Kvörtun skal borin fram við landlækni án ástæðulauss dráttar. Séu meira en tíu
  ár liðin frá því að þau atvik gerðust sem eru tilefni kvörtunar er landlækni
  rétt að vísa kvörtun frá nema sérstakar ástæður mæli með því að hans mati að
                        kvörtun sé tekin til meðferðar.
Landlæknir skal að jafnaði afla umsagnar frá óháðum sérfræðingi eða sérfræðingum
þegar kvörtun lýtur að meintri vanrækslu eða mistökum við sjúkdómsgreiningu eða
  meðferð. Er viðkomandi sérfræðingum, svo og landlækni sjálfum, rétt að kalla
sjúkling til skoðunar ef sérstök ástæða þykir til. Um meðferð kvartana gilda að
   öðru leyti ákvæði stjórnsýslulaga eftir því sem við getur átt. Að lokinni
   málsmeðferð gefur landlæknir skriflegt álit. Landlæknir skal í áliti sínu
    tilgreina efni kvörtunarinnar, málsatvik og rök fyrir niðurstöðu sinni.
                  Aðalniðurstöðu skal draga saman í lok álits.
 Heimilt er að kæra málsmeðferð landlæknis samkvæmt ákvæði þessu til ráðherra.

               III. kafli. Eftirlit með heilbrigðisstarfsmönnum.
            13. gr. Eftirlit landlæknis með heilbrigðisstarfsmönnum.
 Landlæknir hefur eftirlit með störfum heilbrigðisstarfsmanna og fylgist með að
      þeir fari að ákvæðum heilbrigðislöggjafar og ákvæðum annarra laga og
                   stjórnvaldsfyrirmæla eftir því sem við á.
 Landlæknir getur krafist þess að heilbrigðisstarfsmaður gangist undir rannsókn
 sérfræðinga telji hann það nauðsynlegt til að meta hvort hann sé hæfur til að
  gegna starfi sínu. Leiki grunur á að heilbrigðisstarfsmaður sé undir áhrifum
áfengis eða annarra vímuefna við störf sín er landlækni heimilt að krefjast þess
   að hann gangist þegar í stað undir nauðsynlegar rannsóknir til að ganga úr
                            skugga um hvort svo sé.
                               14. gr. Áminning.
 Nú verður landlæknir var við að heilbrigðisstarfsmaður vanrækir starfsskyldur
        sínar, fer út fyrir verksvið sitt eða brýtur í bága við ákvæði í
 heilbrigðislöggjöf landsins og skal hann þá beina tilmælum til hans um úrbætur
  og áminna hann eftir atvikum. Verði heilbrigðisstarfsmaður ekki við tilmælum
     landlæknis, sem veitt eru án áminningar, skal landlæknir áminna hann.
  Við veitingu áminningar skal gætt ákvæða stjórnsýslulaga. Áminning skal vera
   skrifleg og rökstudd og ætíð veitt vegna tilgreinds atviks eða tilgreindra
            atvika. Áminning skal veitt án ástæðulauss dráttar. ^1)
      Ákvörðun landlæknis um veitingu áminningar sætir kæru til ráðherra.
                               ^1)L. 12/2008, 5. gr.
                  15. gr. Svipting og brottfall starfsleyfis.
   [Komi áminning landlæknis skv. 14. gr. ekki að haldi getur hann ákveðið að
       viðkomandi skuli sviptur starfsleyfi að fullu eða tímabundið.]^1)
  [Landlæknir getur svipt heilbrigðisstarfsmann starfsleyfi án undangenginnar
    áminningar]^1) ef viðkomandi er talinn ófær um að gegna starfi sínu svo
  forsvaranlegt sé, svo sem vegna alvarlegra andlegra erfiðleika, andlegs eða
  líkamlegs heilsubrests, neyslu fíkniefna eða sambærilegra efna, misnotkunar
   áfengis eða skorts á faglegri hæfni. Sama gildir ef heilbrigðisstarfsmaður
 brýtur alvarlega gegn starfsskyldum sínum, svo sem með því að gefa út röng og
villandi vottorð, með því að veita umsagnir að órannsökuðu máli, með því að gefa
   út ranga og villandi reikninga, með því að rjúfa þagnarskyldu sem á honum
   hvílir, með því að sýna alvarlegt hirðuleysi í störfum sínum eða með öðru
                        atferli sem fer í bága við lög.
 Séu skilyrði sviptingar starfsleyfis fyrir hendi er [landlækni heimilt]^1) að
    takmarka starfsréttindi tímabundið. Gera skal skýra grein fyrir í hverju
takmarkanir eru fólgnar, hver gildistíminn skuli vera og hvernig eftirliti skuli
                                    háttað.
    Málsmeðferð við töku ákvörðunar um sviptingu starfsleyfis eða takmörkun
               starfsleyfis fer samkvæmt ákvæðum stjórnsýslulaga.
Séu ríkar ástæður til að ætla að skilyrði fyrir sviptingu starfsleyfis séu fyrir
  hendi og að töf á sviptingu geti haft hættu í för með sér fyrir sjúklinga er
 landlækni þó heimilt að svipta heilbrigðisstarfsmann starfsleyfi þegar í stað
  þar til endanleg ákvörðun í málinu skv. 1. og 2. mgr. hefur verið tekin. ^1)
  Hafi [landlæknir]^1) ekki tekið endanlega ákvörðun um sviptingu skv. 1. mgr.
             innan þriggja mánaða fellur bráðabirgðasvipting niður.
[Ákvörðun landlæknis um sviptingu starfsleyfis eða takmörkun starfsleyfis sætir
                             kæru til ráðherra.]^1)
 Byggi heilbrigðisstarfsmaður starfsréttindi sín hér á landi á starfsleyfi sem
 útgefið er í öðru landi falla starfsréttindi hans hér á landi niður ef hann er
                        sviptur starfsleyfi í því landi.
 Starfsréttindi heilbrigðisstarfsmanns falla niður sé hann sviptur lögræði eða
    hann uppfyllir ekki lengur þau skilyrði sem krafist var þegar hann fékk
                                starfsréttindi.
                               ^1)L. 12/2008, 6. gr.
                          16. gr. Afsal starfsleyfis.
Heilbrigðisstarfsmaður getur afsalað sér starfsleyfi með skriflegri tilkynningu
til [landlæknis].^1) Það kemur þó ekki í veg fyrir að veitt sé áminning skv. 14.
gr., þegar það á við, né formlega sviptingu skv. 15. gr. ef um er að ræða brot í
                       starfi sem varðað geta sviptingu.
                               ^1)L. 12/2008, 7. gr.
                       17. gr. Endurveiting starfsleyfis.
  [Landlæknir getur]^1) veitt heilbrigðisstarfsmanni, sem sviptur hefur verið
starfsleyfi eða hefur afsalað sér því, starfsleyfi að nýju enda hafi viðkomandi
 sýnt fram á að hann uppfylli skilyrði laga fyrir endurveitingu starfsleyfis og
   að þær ástæður sem leiddu til sviptingar eða afsals eigi ekki lengur við.
 [Landlæknir]^1) getur ákveðið að endurveitt starfsleyfi skuli vera tímabundið
                          eða takmarkað, sbr. 15. gr.
                               ^1)L. 12/2008, 8. gr.

                           IV. kafli. Ávísanir lyfja.
                      18. gr. Eftirlit með ávísunum lyfja.
    Landlæknir hefur almennt eftirlit með ávísun lyfja og fylgist með þróun
                                 lyfjanotkunar.
Landlæknir skal hafa sérstakt eftirlit með ávísunum lækna og tannlækna á ávana-
 og fíknilyf, þar á meðal ávísunum þeirra á ávana- og fíknilyf til eigin nota.
    Landlæknir skal hafa samráð við Lyfjastofnun við framkvæmd eftirlits með
ávísunum lyfja. Lyfjastofnun skal tilkynna landlækni telji hún rökstudda ástæðu
til sérstaks eftirlits með ávísunum á lyf og þá einkum á ávana- og fíknilyf. Um
    aðgang landlæknis að upplýsingum í lyfjagagnagrunni, vegna eftirlits með
                    ávísunum lyfja, fer samkvæmt lyfjalögum.
                  19. gr. Svipting réttar til að ávísa lyfjum.
  Verði læknir eða tannlæknir uppvís að því að ávísa lyfjum í bága við lög eða
stjórnvaldsfyrirmæli eða þannig að óhæfilegt megi teljast skal landlæknir áminna
hann. [Komi áminning landlæknis skv. 14. gr. ekki að haldi getur hann ákveðið að
svipta viðkomandi lækni eða tannlækni leyfi til þess að ávísa lyfjum, öllum eða
einstökum flokkum, enda þyki ekki ástæða til að svipta hann starfsleyfi skv. 15.
                                  gr.]^1) ^1)
 Málsmeðferð við töku ákvörðunar um sviptingu réttar til þess að ávísa lyfjum,
       öllum eða einstökum flokkum, fer samkvæmt ákvæðum stjórnsýslulaga.
 Séu ríkar ástæður til að ætla að skilyrði fyrir sviptingu réttar til að ávísa
lyfjum séu fyrir hendi og talið að töf á sviptingu geti haft hættu í för með sér
 fyrir sjúklinga er landlækni heimilt, án undangenginnar áminningar, að svipta
  lækni eða tannlækni rétti til að ávísa lyfjum, öllum eða einstökum flokkum,
þegar í stað, þar til tekin hefur verið endanleg ákvörðun í málinu skv. 1. mgr.
^1) Hafi [landlæknir]^1) ekki tekið endanlega ákvörðun um sviptingu skv. 1. mgr.
             innan þriggja mánaða fellur bráðabirgðasvipting niður.
  [Ákvörðun landlæknis um sviptingu réttar til að ávísa lyfjum sætir kæru til
                                 ráðherra.]^1)
                               ^1)L. 12/2008, 9. gr.
                20. gr. Endurveiting réttar til að ávísa lyfjum.
  [Landlæknir getur]^1) afturkallað sviptingu réttar skv. 19. gr. til að ávísa
  lyfjum, öllum eða einstökum flokkum, enda hafi viðkomandi sýnt fram á að þær
            ástæður sem leiddu til sviptingar eigi ekki við lengur.
                              ^1)L. 12/2008, 10. gr.

                             V. kafli. Ýmis ákvæði.
                             21. gr. Tilkynningar.
 Tilkynna skal sviptingu, afsal eða takmörkun starfsleyfis og sviptingu réttar
til að ávísa lyfjum, svo og endurveitingu þessara réttinda, sbr. 15.17. gr. og
  19. og 20. gr., til ^1) [sjúkratryggingastofnunarinnar],^2) Lyfjastofnunar,
vinnuveitenda og annarra þeirra sem málið kann að varða, svo og til þeirra ríkja
                sem Íslandi er að þjóðarétti skylt að tilkynna.
                 ^1)L. 12/2008, 11. gr. ^2)[4]L. 112/2008, 64. gr.
                               22. gr. Reglugerð.
 Ráðherra getur með reglugerð^1) sett nánari ákvæði um framkvæmd laga þessara.
                                 ^1)Rg. 990/2007.
                              23. gr. Gildistaka.
                   Lög þessi öðlast gildi 1. september 2007.
                                    24. gr.

References

   Visible links
   1. file://2008112.html
   2. file://2008112.html
   3. file://2008112.html
   4. file://2008112.html
