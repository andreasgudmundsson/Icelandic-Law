
   --------------------------------------------------------------------------

                                                      Lög um reynslusveitarfélög

                              1994 nr. 82 21. maí

   --------------------------------------------------------------------------

                                   I. kafli.
                                 Almenn ákvæði.
                                     1. gr.
    Markmið þessara laga er að gera sveitarfélögum kleift að gera tilraunir í
                þeim tilgangi að undirbúa breytingar á löggjöf um stjórnsýslu
       sveitarfélaga, framkvæmd verkefna þeirra, tekjustofna sveitarfélaga og
    verkaskiptingu ríkis og sveitarfélaga. Með tilraununum skal að því stefnt
      að auka sjálfsstjórn sveitarfélaga, að laga stjórnsýslu þeirra betur að
     staðbundnum aðstæðum, að bæta þjónustu við íbúana og nýta betur fjármagn
        hins opinbera. Tilraunirnar skulu ekki hafa í för með sér skerðingu á
        réttindum íbúanna né fela í sér auknar fjárhagslegar byrðar fyrir þá.
             Þau sveitarfélög, sem fá heimild til að gera tilraunir í samræmi
                             við ákvæði laganna, nefnast reynslusveitarfélög.

                                     2. gr.
            Heimildir ráðherra samkvæmt ákvæðum þessara laga til að víkja frá
      lögum eiga, nema annað sé sérstaklega tekið fram, við ákvæði þeirra um:

           a. stjórnsýslu sveitarfélaga og skipulag starfsemi þeirra,
           b. hvernig verkefni skuli leyst af hendi,
           c. hvernig eftirliti ríkisins með starfsemi sveitarfélaga skuli
           háttað,
           d. verkaskiptingu ríkis og sveitarfélaga.

           Ráðherrum er ekki heimilt að víkja frá lögum nema tryggt sé að það
               hafi ekki í för með sér skerðingu á þeim rétti til þjónustu og
    fyrirgreiðslu sem íbúarnir njóta lögum samkvæmt og að réttaröryggi þeirra
                                                              haldist óskert.

                                     3. gr.
               Verkefnisstjórn hefur yfirumsjón með framkvæmd verkefnisins um
            reynslusveitarfélög. Verkefnisstjórnin skal skipuð tveimur mönnum
             tilnefndum af Sambandi íslenskra sveitarfélaga og tveimur mönnum
         tilnefndum af félagsmálaráðherra og skal annar þeirra vera formaður.
                                         Varamenn skulu skipaðir á sama hátt.
              Verkefnisstjórnin skal leiðbeina og aðstoða reynslusveitarfélög
    við undirbúning tilrauna og vera tengiliður þeirra við einstök ráðuneyti.
            Enn fremur skal hún veita viðkomandi ráðuneytum umsagnir um óskir
                                           reynslusveitarfélaga um tilraunir.
           Fulltrúar ráðuneyta skulu sitja fundi verkefnisstjórnar þegar mál,
                                      sem þau varða, eru þar til umfjöllunar.

                                     4. gr.
                 Félagsmálaráðherra tekur á grundvelli umsókna, og að fengnum
       tillögum verkefnisstjórnar, ákvörðun um hvaða sveitarfélög skuli verða
                         reynslusveitarfélög.^1) Þau geta orðið allt að tólf.
                Við val á reynslusveitarfélögum skal þess gætt að þau séu sem
     fjölbreytilegust að stærð og gerð. Sveitarfélög, sem sækja um þátttöku í
                   tengslum við sameiningu, skulu að öðru jöfnu hafa forgang.
                     Í B-deild Stjórnartíðinda skal birta auglýsingu um hvaða
                                        sveitarfélög séu reynslusveitarfélög.

   ^1)Augl. 359/1994.

                                     5. gr.
           Ráðherra, sem hefur heimild til að setja reglugerð á ákveðnu
   sviði, getur sett sérstaka reglugerð fyrir reynslusveitarfélög, eitt eða
   fleiri, enda eigi hún sér stoð í þeim lögum sem veita heimild til
   setningar reglugerðar.

                                     6. gr.
           Verkefnisstjórn skal, að fengnu samþykki félagsmálaráðherra, fela
   óháðum aðila, eða aðilum, að taka út tilraunir og meta hvernig til hafi
   tekist. Félagsmálaráðherra skal sjá til þess að niðurstöður þeirra verði
   kynntar Alþingi. Félagsmálaráðherra skal enn fremur hlutast til um að
   árlega verði lagðar fram á Alþingi skýrslur verkefnisstjórnar um framkvæmd
   verkefnisins. Fyrsta skýrslan verði lögð fram á Alþingi vorið 1995 og sú
   síðasta vorið 2001.

                                   II. kafli.
                   Samþykktir fyrir reynslusveitarfélög o.fl.
                                     7. gr.
           Sveitarstjórn reynslusveitarfélags skal gera sérstakar samþykktir
   um tilraunir samkvæmt lögum þessum. Tvær umræður skulu fara fram um slíkar
   samþykktir í sveitarstjórn með a.m.k. einnar viku millibili.
           Samþykktirnar öðlast ekki gildi fyrr en viðkomandi ráðherra hefur
   staðfest þær. Hann skal afla samþykkis fjármálaráðherra ef um
   fjárhagslegar skuldbindingar fyrir ríkissjóð er að ræða.
           Staðfestar samþykktir skulu birtar í B-deild Stjórnartíðinda.

                                     8. gr.
           Sveitarstjórn er skylt að kynna íbúum sveitarfélagsins
   fyrirhugaðar tilraunir áður en hún gengur frá samþykktum um þær.
           Hún skal enn fremur veita upplýsingar um framgang og árangur
   tilrauna.

                                  III. kafli.
                            Um stjórnsýslutilraunir.
                                     9. gr.
   Viðkomandi ráðherra er heimilt að víkja frá ákvæðum laga um nefndir og
   stjórnir sveitarfélaga þegar reynslusveitarfélag á í hlut. Heimildin nær
   ekki til ákvæða um sveitarstjórnir, byggðarráð og kjörstjórnir.
                                   IV. kafli.
                         Heimildir félagsmálaráðherra.
                                    10. gr.
           Félagsmálaráðherra er heimilt að víkja frá ákvæðum [2]laga um
   Húsnæðisstofnun ríkisins, nr. 97/1993, með síðari breytingum, um
   félagslegar íbúðir þegar reynslusveitarfélag á í hlut. [Ráðherra er í því
   sambandi heimilt að víkja frá ákvæðum um kaupskyldu og forkaupsrétt á
   félagslegum íbúðum í þeim reynslusveitarfélögum þar sem einstaklingum eru
   veitt lán úr Byggingarsjóði verkamanna til að kaupa eða byggja íbúðir á
   almennum markaði.]^1)

   ^1)[3]L. 78/1996, 1. gr.

                                    11. gr.
           Félagsmálaráðherra er heimilt, að höfðu samráði við viðkomandi
   svæðisráð, að fela reynslusveitarfélagi að annast þjónustu við fatlaða í
   sveitarfélaginu, að hluta til eða að öllu leyti, gegn umsamdri greiðslu á
   kostnaði úr ríkissjóði og framlagi úr Framkvæmdasjóði fatlaðra. Ráðherra
   er í því sambandi heimilt að víkja frá ákvæðum [4]laga um málefni
   fatlaðra, nr. 59/1992.

                                    12. gr.
           Félagsmálaráðherra er heimilt að víkja frá ákvæðum [5]laga um
   atvinnuleysistryggingar, nr. 93/1993, með síðari breytingum, og ákvæðum
   [6]laga um vinnumiðlun, nr. 18/1985, með síðari breytingum, þegar í hlut á
   reynslusveitarfélag sem vill gera tilraun til að bæta þjónustu við
   atvinnulausa. [Ráðherra er í því sambandi heimilt að víkja frá 1. mgr. 18.
   gr. laga um atvinnuleysistryggingar um að atvinnulausir geti ekki stundað
   námskeið eða annað nám, sem varir lengur en í átta vikur, á bótum og 1.
   mgr. [7]20. gr. sömu laga um að umsækjandi skuli láta skrá sig vikulega
   hjá vinnumiðlun að viðlögðum missi bótaréttar.]^1)

   ^1)[8]L. 78/1996, 2. gr.

                                    13. gr.
           Félagsmálaráðherra er heimilt að víkja frá ákvæðum 2. mgr. [9]11.
   gr. laga um tekjustofna sveitarfélaga, nr. 90/1990, með síðari
   breytingum,^1) þannig að hluta af tekjum Jöfnunarsjóðs sveitarfélaga verði
   varið til greiðslu framlaga til reynslusveitarfélaga sem komi, að öllu eða
   nokkru leyti, í stað sérstakra framlaga skv. 13. gr. laganna og
   jöfnunarframlaga skv. 14. gr. til þeirra. Í reglugerð skal setja ákvæði um
   útreikning þessara framlaga og skilyrði fyrir úthlutun.
           Ráðherra tekur ákvörðun um úthlutun framlaga til
   reynslusveitarfélaga skv. 1. mgr. að fengnum tillögum ráðgjafarnefndar,
   sbr. 17. gr. laga um tekjustofna sveitarfélaga.

   ^1)Nú [10]l. 4/1995.

                                   V. kafli.
                Heimildir heilbrigðis- og tryggingamálaráðherra.
                                    14. gr.
           Heilbrigðis- og tryggingamálaráðherra er heimilt að fela
   reynslusveitarfélagi byggingu og/eða rekstur heilsugæslustöðvar og
   sjúkrahúss gegn umsamdri greiðslu á kostnaði úr ríkissjóði og framlagi úr
   Framkvæmdasjóði aldraðra ef við á.

                                    15. gr.
           Heilbrigðis- og tryggingamálaráðherra er heimilt að víkja frá
   ákvæðum [11]laga um heilbrigðisþjónustu, nr. 97/1990, með síðari
   breytingum, og ákvæðum [12]laga um málefni aldraðra, nr. 82/1989, með
   síðari breytingum, þegar í hlut á reynslusveitarfélag sem vill gera
   tilraun á því sviði sem þessi lög ná yfir. Óheimilt er þó að víkja frá
   ákvæðum laga er varða skilyrði um faglega ábyrgð í stjórnun
   heilbrigðisstofnana og innihald þeirrar þjónustu sem á að veita samkvæmt
   nefndum lögum.

                                   VI. kafli.
                          Heimildir umhverfisráðherra.
                                    16. gr.
           Umhverfisráðherra er heimilt að víkja frá ákvæðum
   [13]byggingarlaga, nr. 54/1978,^1) með síðari breytingum, um meðferð
   umsókna um byggingarleyfi og verksvið byggingarfulltrúa í
   reynslusveitarfélagi.

   ^1)Nú [14]l. 73/1997.

                                  VII. kafli.
            Sérákvæði um flutning verkefna til reynslusveitarfélaga.
                                    17. gr.
           Meðan á tilraun, sem felur í sér flutning verkefna frá ríki til
   reynslusveitarfélags samkvæmt lögum þessum, stendur teljast hlutaðeigandi
   starfsmenn vera í þjónustu sveitarfélagsins. Engin formbreyting verður á
   ráðningarstöðu starfsmannanna á þessu tímabili og réttarstaða þeirra og
   réttindi haldast óbreytt, svo sem lífeyrisréttindi og stéttarfélagsaðild.
           Áður en til verkefnaflutnings kemur skulu viðkomandi fagráðherra,
   fjármálaráðherra og sveitarfélag semja um ábyrgðir sínar og greiðslur
   vegna réttinda og kjara starfsmanna.

                                    18. gr.
           Ef reynslusveitarfélag yfirtekur verkefni frá ríkinu samkvæmt
   lögum þessum er heimilt að gera tilraun með nýtt fyrirkomulag á greiðslu
   kostnaðar og er viðkomandi ráðherra í því sambandi heimilt, að fengnu
   samþykki fjármálaráðherra, að víkja frá ákvæðum laga sem mæla fyrir um það
   efni.

                                  VIII. kafli.
                             Gildistökuákvæði o.fl.
                                    19. gr.
           Félagsmálaráðherra er heimilt með reglugerð að setja nánari ákvæði
   um framkvæmd þessara laga.

                                    20. gr.
           Lög þessi, sem taka þegar gildi, skulu gilda til 1. janúar árið
   2000.

References

   Visible links
   1. http://www.althingi.is/dba-bin/lawformpr.pl?lnr=1994082
   2. file://1993097.html
   3. file:///altext/stjt/1996.078.html
   4. file://1992059.html
   5. file://1993093.html
   6. file://1985018.html
   7. file://1985018.html
   8. file:///altext/stjt/1996.078.html
   9. file://1990090.html
  10. file://1995004.html
  11. file://1990097.html
  12. file://1989082.html
  13. file://1978054.html
  14. file://1997073.html
