
   --------------------------------------------------------------------------

   Lög um stofnun opinbers hlutafélags um rekstur Keflavíkurflugvallar o.fl.

                              2008 nr. 76 11. júní

   --------------------------------------------------------------------------

                 Ferill málsins á Alþingi.   Frumvarp til laga.

 Tóku gildi 19. júní 2008. Breytt með l. 98/2009 (tóku gildi 1. okt. 2009 nema
  69. og 70. gr. sem tóku gildi 1. jan. 2010), l. 162/2010 (tóku gildi 1. jan.
               2011) og l. 126/2011 (tóku gildi 30. sept. 2011).

               1. gr. Heimild til að stofna opinbert hlutafélag.
       [Ráðherra]^1) er heimilt að stofna opinbert hlutafélag um rekstur
Keflavíkurflugvallar og Flugstöðvar Leifs Eiríkssonar. Í því skyni er heimilt að
 leggja til félagsins eignir, réttindi, skuldir og skuldbindingar eftir því sem
     nánar greinir í lögum þessum. Ytri mörk flugvallarsvæðisins (svæði A),
öryggissvæðisins á Keflavíkurflugvelli (svæði B) og þróunarsvæðis (svæði C) eru
 afmörkuð í uppdrætti sem er fylgiskjal með auglýsingu sem [ráðherra er fer með
umbreytingu varnarsvæða í borgaraleg not]^1) birtir á grundvelli 1. mgr. 1. gr.
laga um ráðstafanir í kjölfar samnings við Bandaríkin um skil á varnarsvæðinu á
                              Keflavíkurflugvelli.
 Við stofnun félagsins skal allt hlutafé þess vera í eigu íslenska ríkisins og
skal sala þess og ráðstöfun óheimil. Ákvæði laga um hlutafélög gilda um félagið
                  ef ekki er kveðið á um annað í lögum þessum.
                             ^1)L. 126/2011, 485. gr.
                       2. gr. Forræði á hlutafé ríkisins.
   [Sá ráðherra er fer með eignir ríkisins]^1) skal fara með hlut ríkisins í
      félaginu og framkvæmd laga þessara, sbr. þó 2. mgr. 5. gr. og 7. gr.
                             ^1)L. 126/2011, 485. gr.
                            3. gr. Stjórn félagsins.
  Stjórn félagsins skal við stofnun þess skipuð fimm mönnum og jafnmörgum til
                 vara. Þeir skulu kosnir á aðalfundi ár hvert.
                          4. gr. Tilgangur félagsins.
        Tilgangur félagsins er að annast rekstur, viðhald og uppbyggingu
     Keflavíkurflugvallar sem borgaralegs alþjóðaflugvallar auk hagnýtingar
  flugvallarsvæðisins í þágu öryggis- og varnartengdrar starfsemi og þjóðlegra
   skuldbindinga ríkisins. Enn fremur skal félagið annast rekstur, viðhald og
     uppbyggingu Flugstöðvar Leifs Eiríkssonar, þ.m.t. rekstur verslana með
 tollfrjálsar vörur á flugvallarsvæðinu, starfsemi sem er í beinum tengslum við
flugrekstur, rekstur flugvalla og flugstöðvar og aðra starfsemi sem nauðsynlegt
                    er að sé innan haftasvæðis flugverndar.
Félaginu skal vera heimilt að standa að stofnun annarra félaga og fyrirtækja og
gerast eignaraðili að öðrum félögum og fyrirtækjum, þ.m.t. er þátttaka í félagi
  sem ætlað er að annast atvinnuuppbyggingu á nærsvæði flugvallarins. Félaginu
skal vera heimilt að gera hvers konar samninga við aðra aðila til að ná tilgangi
 sínum á sem hagkvæmastan hátt. Tilgangi félagsins skal nánar lýst í samþykktum
                                     þess.
                     5. gr. Samningar ríkisins við félagið.
[Ráðherra]^1) er heimilt að gera samninga við félagið um uppbyggingu og rekstur
 flugvallarsvæðis Keflavíkurflugvallar og Flugstöðvar Leifs Eiríkssonar til að
  tryggja að uppbygging, rekstur og þjónusta á þessum sviðum sé í samræmi við
       markmið stjórnvalda og stefnumótun í samgöngumálum á hverjum tíma.
 [Þeim ráðherra er fer með málefni öryggissvæða]^2) er heimilt að gera samning
við félagið um not þess af öryggissvæðinu á Keflavíkurflugvelli og mannvirkjum í
eigu Atlantshafsbandalagsins. Í samningnum er heimilt að kveða á um boðleiðir og
  framkvæmd samskipta við liðsafla Bandaríkjahers, Atlantshafsbandalagsins eða
 annarra ríkja sem kunna að hagnýta aðstöðuna á öryggissvæðinu í boði íslenskra
                                  stjórnvalda.
                 ^1)L. 162/2010, 256. gr. ^2)L. 126/2011, 485. gr.
                  6. gr. Þjóðréttarlegar skuldbindingar o.fl.
[Ráðherra]^1) er heimilt að fela félaginu að fara með réttindi íslenska ríkisins
 og annast skuldbindingar þess samkvæmt alþjóðlegum skuldbindingum og samningum
 við önnur ríki, enda samræmist slíkt tilgangi félagsins. Félaginu er skylt að
fara að fyrirmælum hér að lútandi, sem og öðrum fyrirmælum er varða framkvæmd og
        efndir slíkra samninga og annarra þjóðréttarlegra skuldbindinga.
                             ^1)L. 162/2010, 256. gr.
                         7. gr. Öryggis- og varnarmál.
    Félaginu ber í starfsemi sinni að virða og standa við þær þjóðréttarlegu
   skuldbindingar á sviði öryggis- og varnarmála sem íslensk stjórnvöld hafa
    undirgengist og kunna síðar að undirgangast og varða flugvallarsvæðið og
                          Flugstöð Leifs Eiríkssonar.
     [Þeim ráðherra er fer með málefni öryggissvæða]^1) er heimilt að beina
    fyrirmælum til félagsins er varða hagnýtingu flugvallarsvæðisins í þágu
       varnartengdrar starfsemi og framkvæmd og efndir alþjóðasamninga og
     þjóðréttarlegra skuldbindinga ríkisins á sviði öryggis- og varnarmála.
                             ^1)L. 126/2011, 485. gr.
                              8. gr. Skipulagsmál.
[Ráðherra]^1) skipar sex menn í skipulagsnefnd Keflavíkurflugvallar. Þrír skulu
    skipaðir samkvæmt tilnefningu sveitarfélaganna Garðs, Reykjanesbæjar og
 Sandgerðis. Einn skal skipaður samkvæmt tilnefningu [þess ráðherra er fer með
skipulagsmál]^2) og tveir án tilnefningar og skal annar þeirra gegna formennsku.
       Ef atkvæði falla jöfn í nefndinni ræður atkvæði formanns úrslitum.
      Félagið kostar og annast gerð deili- og aðalskipulagstillagna fyrir
flugvallarsvæðið og leggur fyrir nefndina til afgreiðslu. Samþykki nefndarinnar
        við deili- eða aðalskipulagstillögu fyrir flugvallarsvæðið telst
              fullnaðarafgreiðsla málsins á sveitarstjórnarstigi.
 [Ráðherra]^1) setur nefndinni starfsreglur. Ákvæði skipulagslaga og reglugerða
settra samkvæmt þeim eiga að öðru leyti við um störf nefndarinnar eftir því sem
                                 við getur átt.
 [Ráðherra er fer með málefni öryggissvæða]^2) fer með yfirstjórn skipulags- og
  mannvirkjamála á öryggissvæðinu á Keflavíkurflugvelli en er heimilt að gera
 þjónustusamning um framkvæmd slíkra verkefna. [Sama ráðherra]^2) er heimilt að
     setja nánari ákvæði um framkvæmd þessarar málsgreinar í reglugerð.^3)
    Heimilt er skipulagsnefnd Keflavíkurflugvallar vegna flugvallarsvæðis og
 [hlutaðeigandi ráðherra, sbr. 4. mgr.],^2) vegna öryggissvæðis að taka þátt í
  gerð svæðisskipulags ásamt nærliggjandi sveitarfélögum í samræmi við ákvæði
                                 skipulagslaga.
Við gerð svæðisskipulags á Suðurnesjum samkvæmt skipulagslögum eru hlutaðeigandi
    skipulagsyfirvöld bundin af samþykktu aðalskipulagi flugvallarsvæðisins.
Við framkvæmd 2. og 4. mgr. þessarar greinar skulu [ráðherra er fer með málefni
    öryggissvæða]^2) og skipulagsnefnd skv. 1. mgr. hafa samráð sín á milli.
        ^1)L. 162/2010, 256. gr. ^2)L. 126/2011, 485. gr. ^3)Rg. 736/2008.
               9. gr. Lóðamál, innheimta gatnagerðargjalds o.fl.
  Félagið annast úthlutun og innheimtir lóðarleigugjald á flugvallarsvæðinu í
    samræmi við lóðarleigusamning þess við [það ráðuneyti er fer með eignir
                                 ríkisins].^1)
    Félagið annast innheimtu gatnagerðargjalds af lóðum og/eða mannvirkjum á
flugvallarsvæðinu og ráðstafar því til gatnagerðar þar í samræmi við ákvæði laga
  um gatnagerðargjald. Félagið skal setja sér samþykkt um gatnagerðargjald sem
   birt skal í B-deild Stjórnartíðinda. Í samþykktinni skal m.a. kveðið á um
   álagningu gjaldsins, undanþágur frá því og afslætti, gjalddaga og eindaga,
            greiðslufyrirkomulag og annað er varðar innheimtu þess.
  Félagið skal fara með heimildir og skyldur sveitarfélags á flugvallarsvæðinu
samkvæmt lögum um vatnsveitur sveitarfélaga, X. kafla [1]vatnalaga, nr. 15/1923
 (holræsi), og 8. gr. a laga um hollustuhætti og mengunarvarnir, og er félaginu
                  heimilt að innheimta gjöld samkvæmt lögunum.
Ákvarðanir félagsins um álagningu gjalda skv. 2. og 3. mgr. sæta stjórnsýslukæru
                      í samræmi við almennar reglur laga.
Félaginu er heimilt, að fengnu samþykki [ráðherra],^2) að semja við sveitarfélag
 eða byggðasamlag um að hafa með höndum eitthvert þeirra verkefna sem tilgreind
                            eru í 1., 2. eða 3. mgr.
                 ^1)L. 126/2011, 485. gr. ^2)L. 162/2010, 256. gr.
                               10. gr. Gjaldskrá.
          Stjórn félagsins skal setja þjónustugjaldskrá fyrir félagið.
    Félagið skal auglýsa gjaldskrár sínar og efnislegar breytingar á þeim á
    heimasíðu sinni. Jafnframt skal birta þar uppfærða útgáfu gjaldskráa og
                  samþykkta um gjöld skv. 2. og 3. mgr. 9. gr.
                       11. gr. Upphaf rekstrar félagsins.
                   Félagið skal hefja rekstur 1. janúar 2009.
                     12. gr. Gildistaka og brottfall laga.
                         Lög þessi öðlast þegar gildi.
                                    13. gr.
                            Ákvæði til bráðabirgða.
 I. Stofnun hlutafélags. Á stofnfundi hlutafélags skv. 1. gr., sem haldinn skal
fyrir 1. janúar 2009, skipar samgönguráðherra stjórn sem starfar fram að fyrsta
  aðalfundi, sbr. 3. gr. Á stofnfundi skal leggja fram til afgreiðslu drög að
 stofnyfirlýsingu og samþykktum fyrir félagið. Í stofnyfirlýsingunni skal mælt
 fyrir um þau atriði sem áskilið er að fram komi í stofnsamningi samkvæmt lögum
       um hlutafélög að öðru leyti en því sem getið er um í lögum þessum.
    Samgönguráðherra er heimilt í samráði við fjármálaráðherra að leggja til
 hlutafélags skv. 1. gr. eignir, búnað, skuldir og skuldbindingar sem tilheyra
  rekstri Flugmálastjórnar Keflavíkurflugvallar og Flugstöð Leifs Eiríkssonar
     ohf., þ.e. flugstöðina sjálfa ásamt öllu því sem henni fylgir, eignir,
viðskiptavild, réttindi, skuldir og skuldbindingar. Fjármálaráðherra er heimilt
       að leggja til félagsins aðrar eignir ríkisins á flugvallarsvæðinu.
Meta skal eignir, búnað, réttindi, skuldir og skuldbindingar skv. 2. mgr. þessa
 ákvæðis og láta leggja mat á hvert stofnhlutafé opinbera hlutafélagsins skuli
vera miðað við 1. janúar 2009. Ríkisendurskoðandi skal staðfesta mat á eignum og
skuldum félagsins. Heimilt er að stofna félagið með hlutafé að fjárhæð 10 millj.
  kr. sem greiðist úr ríkissjóði. Þegar endanlegt mat eigna skv. 2. mgr. þessa
 ákvæðis liggur fyrir skal hlutafé aukið til samræmis á framhaldsstofnfundi og
                 eignir lagðar til félagsins sem stofnhlutafé.
 Eftir að [2]lög um Flugmálastjórn Keflavíkurflugvallar, nr. 34/2006, og [3]lög
  um stofnun hlutafélags um Flugstöð Leifs Eiríkssonar, nr. 76/2000, falla úr
 gildi, 1. janúar 2009, sbr. 2. mgr. 12. gr., yfirtekur hlutafélag skv. 1. gr.
 rekstur og starfsemi Flugmálastjórnar Keflavíkurflugvallar, sbr. þó ákvæði til
bráðabirgða III, og rekstur Flugstöðvar Leifs Eiríkssonar ohf. Ákvæði XIV. kafla
laga um hlutafélög gilda ekki um yfirtöku félagsins á Flugstöð Leifs Eiríkssonar
 ohf. Samhliða yfirtökunni telst Flugmálastjórn Keflavíkurflugvallar lögð niður
og starfsemi Flugstöðvar Leifs Eiríkssonar ohf. slitið, í skilningi 1. mgr. 127.
  gr. laga um hlutafélög, og réttindi þess og skyldur runnar í heild sinni til
    hins nýja hlutafélags skv. 1. gr. Stjórn hins nýja félags skal tilkynna
hlutafélagaskrá um yfirtökuna í samræmi við ákvæði 128. gr. laga um hlutafélög.
    Yfirtakan veitir samningsaðilum, sem breytingin varðar, ekki heimild til
                   uppsagnar fyrirliggjandi samningssambanda.
II. Réttindi starfsmanna. Þegar Flugmálastjórn Keflavíkurflugvallar og Flugstöð
  Leifs Eiríkssonar ohf. verða lagðar niður, frá og með 1. janúar 2009, fer um
  réttindi og skyldur starfsmanna Flugmálastjórnar Keflavíkurflugvallar eftir
  lögum um réttindi og skyldur starfsmanna ríkisins, en auk þess gilda lög um
  réttarstöðu starfsmanna við aðilaskipti að fyrirtækjum, eftir því sem við á.
        Hlutafélag skv. 1. gr. skal bjóða starfsmönnum Flugmálastjórnar
Keflavíkurflugvallar og Flugstöðvar Leifs Eiríkssonar ohf. störf, sbr. þó ákvæði
                              til bráðabirgða III.
     Um biðlaunarétt, sem kann að hafa fylgt störfum einstakra starfsmanna
Flugmálastjórnar Keflavíkurflugvallar, gilda ákvæði laga um réttindi og skyldur
                             starfsmanna ríkisins.
 III. Réttindi starfsmanna flugleiðsöguþjónustu. Við niðurlagningu á starfsemi
Flugmálastjórnar Keflavíkurflugvallar 1. janúar 2009 er samgönguráðherra heimilt
að fela Flugstoðum ohf., sem fara með flugleiðsöguþjónustu og flugvallarrekstur
       skv. 1. gr. laga um stofnun hlutafélags um flugleiðsöguþjónustu og
 flugvallarekstur Flugmálastjórnar Íslands, að fara með þá flugleiðsöguþjónustu
    sem var áður á hendi Flugmálastjórnar Keflavíkurflugvallar. Hið opinbera
         hlutafélag skal bjóða störf þeim starfsmönnum sem störfuðu við
   flugleiðsöguþjónustu hjá Flugmálastjórn Keflavíkurflugvallar. Um réttindi
    þessara starfsmanna gilda að öðru leyti ákvæði 1. og 3. mgr. ákvæðis til
                  bráðabirgða II, eftir því sem við getur átt.
IV. Lóðamál og innheimta gjalda. Þangað til hlutafélag skv. 1. gr. hefur rekstur
  annast Flugmálastjórn Keflavíkurflugvallar úthlutun lóða og innheimtu gjalda
                                  skv. 9. gr.
V. Skipulags- og mannvirkjamál. Þangað til hlutafélag skv. 1. gr. hefur rekstur
 gegnir Flugmálastjórn Keflavíkurflugvallar því hlutverki á sviði skipulagsmála
 sem félaginu er falið skv. 8. gr. Flugmálastjórn Keflavíkurflugvallar og síðar
   hlutafélag skv. 1. gr. annast stjórnsýslu byggingarmála (mannvirkjamála) á
 flugvallarsvæðinu samkvæmt skipulagslögum uns annað verður ákveðið með lögum.

References

   Visible links
   1. file://1923015.html
   2. file://2006034.html
   3. file://2000076.html
