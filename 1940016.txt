
   --------------------------------------------------------------------------

                                                                    Lög um mótak

                            1940 nr. 16 12. febrúar

   --------------------------------------------------------------------------

                                     1. gr.
           Bæjar- og sveitarfélög geta eitt ár í senn öðlast rétt til þess að
    vinna mó í annarra landi með þeim skilyrðum og takmörkunum, sem lög þessi
                                                                      ákveða.

                                     2. gr.
        Bæjarfélag eða sveitar, sem öðlast vill rétt þann, er í 1. gr. getur,
             skal senda skriflega umsókn um það til atvinnumálaráðuneytisins.
                                                          Í umsókn skal vera:

   1.
           Greinargerð um legu mólandsins, nafn eiganda þess eða
           forráðamanns, atvinnu hans og heimilisfang, svo og nafn ábúanda
           landsins.

           Nú er land í sameign, og skal þá greina alla eigendur. Ef land er
           eign félags eða stofnunar, nægir að greina formann eða
           forráðamann.

   2.
           Lýsing á mólandinu og næsta umhverfi þess. Greint skal frá hvers
           konar mannvirkjum, skurðum og ræktunarástandi, hvaða not eigendur
           eða ábúendur hafa undanfarið haft af hinu umrædda svæði (heyskap,
           beit o.s.frv.). Umsókninni fylgi í 2 eintökum kort eða frumdráttur
           (riss) af svæði því, er um ræðir, þar sem sjálft mólandið er skýrt
           afmarkað.
   3.
           Áætlun um mómagn það, sem umsækjandi ráðgerir, að tekið verði upp.
   4.
           Hvort umsækjanda sé kunnugt um, að aðrir eigi rétt til mótaks á
           þessum stað, og þá hverjir.
   5.
           Ástæður umsækjanda fyrir því, að hann telur sér nauðsynlegt að fá
           mótak á þeim stað, sem um er sótt. Skal þar tekið fram, hvort
           umsækjandi eigi eða hafi til afnota nothæft móland, eða hvort
           önnur mólönd gætu komið til greina.

           Umráðendur landsins, sem nefndir eru í 1. tölul. þessarar greinar,
   eru skyldir til að veita umsækjanda nauðsynlegar upplýsingar, að því leyti
                                                            sem þeim er unnt.

                                     3. gr.
           Nú hefir ráðuneytinu borist umsókn samkvæmt 2. gr., og skal það þá
         tilkynna efni hennar réttum aðilum samkvæmt 1. tölul. 2. gr., svo og
      sýslumanni þeirrar sýslu, þar sem mólandið er, og ber honum að tilkynna
         það oddvitum annarra bæjar- eða sveitarfélaga, sem ætla má, að hefðu
    hagsmuna að gæta í því sambandi. Æski þeir að fá mótak á sama stað, skulu
              þeir sækja um það innan mánaðar frá birtingu tilkynningarinnar.

                                     4. gr.
         Að loknum umsóknarfresti tekur ráðuneytið umsóknirnar til athugunar,
    og skal sá öðlast, að öðru jöfnu, rétt til mótaks, sem flutningur á mónum
   yrði kostnaðarminnstur, enda eigi hann ekki, svo kunnugt sé, kost mótaks á
          öðrum jafnhentugum eða hentugri stað, og metur ráðuneytið það. Skal
    tilkynna umsækjanda leyfisveitinguna, svo og aðilum samkvæmt 1. tölul. 2.
                                                                          gr.

                                     5. gr.
        Þegar lokið er undirbúningi þeim, sem í 2.4. gr. segir, skal mæla út
    handa umsækjanda hæfilegt móland, þó aldrei stærra en svo, að eftir verði
    a.m.k. 5000 teningsmetrar af mó í hverri landareign á hentugum stað handa
           ábúanda. Þá skal og velja heppilegt land til þurrkvallar og ákveða
    nauðsynlega framræsluskurði, vegi og önnur mannvirki vegna mótaksins utan
     mótakssvæðis. Gæta skal þess, að mótakssvæði megi að afloknu mótaki koma
                                          að sem fyllstum notum til ræktunar.

                                     6. gr.
        Gjald vegna mótaks samkvæmt lögum þessum skal ákveðið um land allt af
   2 mönnum. Nefnir atvinnumálaráðuneytið annan og Búnaðarfélag Íslands hinn.
                                    Tveir varamenn skulu nefndir á sama hátt.
            Matsmenn skulu tilkynna aðilum úrslit matsins þegar er verða má í
                                                               ábyrgðarbréfi.
           Skjóta má ákvörðun matsmanna til yfirmats. Yfirmatsmenn skulu vera
   þrír. Nefnir hæstiréttur formann yfirmatsnefndar og atvinnumálaráðherra og
     Búnaðarfélag Íslands sinn manninn hvort. Varamenn skulu nefndir með sama
                                                                       hætti.
        Beiðni um yfirmat skal vera komin til yfirmatsmanna innan mánaðar frá
     því að aðilum varð kunnugt um matið. Ef einn eða annar aðila áfrýjar, er
     yfirmatsmönnum skylt að úrskurða einnig kröfur hins eða hinna, þótt hann
                                    eða þeir hafi ekki áfrýjað á réttum tíma.
        Hafi annar en eigandi afnot jarðar, ákveða matsmenn, hvort og hvernig
                                               gjaldinu skuli skipt með þeim.

                                     7. gr.
          Umsækjandi greiðir allan kostnað af útmælingu og undirmati, þar með
          talin þóknun matsmanna. Matsmenn ákveða þátttöku hvers umsækjanda í
                                                               ferðakostnaði.
                Yfirmatsmenn ákveða, hvernig aðilar bera kostnað af yfirmati.

                                     8. gr.
        Sýslumaður sýslu þeirrar, þar sem mólandið er, sér um útmælingu þess.
     Skal hann fá trúnaðarmenn Búnaðarfélags Íslands til að annast útmælingu,
                                                                  ef unnt er.
               Hefja má móvinnsluna jafnskjótt sem útmæling hefir farið fram.

                                     9. gr.
              Þeim, er samkvæmt lögum þessum hefir öðlast rétt til mótaks, er
                                                                       skylt:

   1.
           Að selja ekki unninn mó dýrar en við kostnaðarverði, að viðbættum
           10%. Skulu haldnir reikningar yfir reksturinn. Við hann má ekki
           reikna hærra kaupgjald en goldið er eftir gildandi kauptaxta á
           staðnum.
   2.
           Að hefja mótak innan tímabils, sem sýslumaður ákveður, þegar
           útmæling fer fram, enda getur annar umsækjandi krafist þess að fá
           mótak á þeim stað, ef út af er brugðið, nema gildar ástæður séu
           til að dómi ráðuneytisins.
   3.
           Að valda eigi ónauðsynlegum átroðningi og greiða þóknun fyrir
           notkun hreppsvega eftir ákvörðun sýslumanns, svo og ábyrgjast
           skaða, er verða kann á skepnum vegna vanrækslu á ákvæðum 5. tölul.
           þessarar greinar.
   4.
           Að sjá um, að mórinn sé tekinn í samfelldum gröfum, og gæta þess,
           að sem minnst fari til spillis.
   5.
           Að skila unnu mólandi samsumars framræstu, plægðu og herfuðu.

                                    10. gr.
            Allur unninn mór og mannvirki skal flutt burt, ef þess er kostur,
     fyrir 1. maí næsta ár eftir að mótakið hefir farið fram, nema móvinnandi
    fái réttindi til mótaks það ár eða öðruvísi semjist. Sé þessu ekki til að
        dreifa, getur aðili eftir þann tíma látið flytja þetta burt á kostnað
    móvinnanda, eða hirt mó þann, sem eftir kann að liggja. Jafnan verður mór
              og mannvirki að hafa verið flutt burt innan 30. júní árið eftir
                                                                 móvinnsluna.

                                    11. gr.
        Sæki sami móvinnandi aftur um mótekju á svæði samfelldu því landi, er
      honum var útmælt árið áður, á hann, meðan mótak er nóg, forgangsrétt að
                                                                         því.

References

   Visible links
   1. http://www.althingi.is/dba-bin/lawformpr.pl?lnr=1940016
