                                    dálkum.

   --------------------------------------------------------------------------

                            Lög um framkvæmd útboða

                              1993 nr. 65 18. maí

   --------------------------------------------------------------------------

                                  Gildissvið.
1. gr. Lög þessi gilda þegar útboði er beitt til þess að koma á viðskiptum milli
  tveggja eða fleiri aðila um verk, vöru eða þjónustu. Lög þessi gilda þó ekki
                 fyrir útboð á fjármagns- og verðbréfamarkaði.
                                 Orðskýringar.
 2. gr. Útboð: Þar sem kaupandi leitar skriflegra, bindandi tilboða í það verk,
 vöru eða þjónustu sem verið er að bjóða út. Tilboðanna er aflað frá fleiri en
          einum aðila, samkvæmt sömu upplýsingum og innan sama frests.
      Almennt útboð: Útboð þar sem ótilteknum fjölda er með auglýsingu gefinn
                            kostur á að gera tilboð.
   Lokað útboð: Útboð þar sem tilteknum aðilum er einum gefinn kostur á að gera
                                    tilboð.
    Kaupandi: Með kaupanda er í þessum lögum átt við þann sem er kaupandi þess
                   verks, vöru eða þjónustu sem boðin er út.
    Bjóðandi: Með bjóðanda er í þessum lögum átt við þann sem býður í það verk,
                       vöru eða þjónustu sem boðin er út.
         Forval: Val kaupanda á þeim sem fá að taka þátt í lokuðu útboði.
                             Auglýsingar um útboð.
3. gr. Almenn útboð skal auglýsa í blöðum, útvarpi eða með öðrum almennum hætti
  þar sem fram kemur hvar og hvenær útboðsgögn eru til afhendingar. Bjóðendur
  skulu hafa aðgang að upplýsingum sem tilgreina nafn kaupanda eða umboðsmanns
  hans, það sem verið er að bjóða út, hvaða frestur er til að skila tilboði og
                hver skilatími þess er sem verið er að bjóða út.
Útboðsgögn skulu innihalda allar nauðsynlegar upplýsingar til að unnt sé að gera
 tilboð. Frestur til að skila tilboði skal ætíð vera hæfilegur miðað við umfang
                             þess sem boðið er út.
4. gr. Við lokað útboð skal senda sérstaka orðsendingu um útboðið til þeirra sem
   kaupandi gefur kost á að gera tilboð. Í orðsendingunni skal, auk þess sem
tilgreint er í 3. gr., koma fram hvaða aðilum er gefinn kostur á að gera tilboð.
                              Afturköllun tilboðs.
5. gr. Afturkalli bjóðandi tilboð sitt fyrir opnun tilboða er hann ekki bundinn
 af boði sínu. Afturköllun er því aðeins gild að hún sé gerð skriflega eða með
                            öðrum sannanlegum hætti.
                                 Opnun tilboða.
6. gr. Öll tilboð, sem gerð eru á grundvelli sama útboðsins, skal opna samtímis,
á þeim stað og tíma sem kveðið var á um í auglýsingu eða sérstakri tilkynningu,
 sbr. þó 7. gr. Bjóðendum eða fulltrúum þeirra skal heimilt að vera viðstaddir
                                 opnun tilboða.
 7. gr. Óheimilt er að opna tilboð sem berast eftir að liðinn er sá frestur sem
 settur var til að skila tilboðum. Þó er heimilt að opna tilboð sem borist hafa
með símbréfi á opnunarstað tilboða áður en skilafrestur er runninn út, enda hafi
 gögn, sem fylgja eiga tilboði, verið póstlögð með ábyrgðarpóstsendingu a.m.k.
                      degi áður en opnun tilboða fer fram.
 8. gr. Lesa skal upp nöfn bjóðenda og heildarupphæð tilboðs. Einnig skal lesa
   upp og skrá kostnaðaráætlun sé þess kostur. Gæta skal þess að lesa alltaf
 samsvarandi tölur frá öllum bjóðendum. Kaupandi og allir viðstaddir bjóðendur
eða fulltrúar þeirra skulu undirrita fundargerð og skal þeim afhent afrit hennar
                                óski þeir þess.
                          Frestur til að taka tilboði.
 9. gr. Í útboðsskilmálum skal tilgreint hversu lengi bjóðandi skuli bundinn af
     tilboði sínu. Hafi svar við tilboði ekki borist innan þess frests sem
          tilgreindur var er hann ekki lengur bundinn af tilboði sínu.
10. gr. Hafi kaupandi hafnað tilboði er það ekki lengur bindandi fyrir bjóðanda.
   11. gr. Bjóðandi er ekki lengur bundinn af tilboði sínu ef kaupandi tekur
                            tilboði annars bjóðanda.
                                 Val á tilboði.
12. gr. Tilboði, sem er í verulegum atriðum í ósamræmi við útboðsskilmála, skal
   eigi tekið. Frávikstilboð eru heimil nema annað sé sérstaklega tekið fram.
 13. gr. Sé um almennt útboð að ræða er kaupanda heimilt að taka hvaða tilboði
sem er eða hafna þeim öllum. Þetta gildir þó með þeirri takmörkun sem kemur fram
                                   í 12. gr.
     14. gr. Sé um lokað útboð að ræða er kaupanda einungis heimilt að taka
                   hagstæðasta tilboði, eða hafna þeim öllum.
Sé hagstæðasta tilboð ekki jafnframt það lægsta ber kaupanda að senda bjóðendum,
  sem áttu lægri tilboð en það sem tekið var, greinargerð með rökstuðningi um
                 valið á tilboðinu eins fljótt og mögulegt er.
 15. gr. Sé um lokað útboð að ræða er einungis heimilt að taka við tilboðum frá
                   þeim sem boðið hefur verið að gera tilboð.
16. gr. Samanburður á tilboðum og ákvörðun um hvaða tilboði skuli tekið eða við
    hvern bjóðanda skuli samið skulu fara fram á grundvelli útboðsskilmála.
                               Höfnun á tilboði.
   17. gr. Vilji kaupandi ekki taka tilboði sem borist hefur skal hann skýra
bjóðanda frá því formlega eigi síðar en í lok þess frests sem hann hefur til að
                                 taka tilboði.
 18. gr. Hafi útboð farið fram er kaupanda óheimilt að efna til útboðs að nýju
eða semja um framkvæmd þess eftir öðrum leiðum en útboðsgögn kveða á um fyrr en
  öllum þátttakendum hefur skriflega verið greint ítarlega frá ástæðum þess að
                       öllum tilboðum hafi verið hafnað.
                               Samþykki tilboðs.
 19. gr. Eftir að kaupandi hefur tekið tilboði bjóðanda og bjóðanda hefur verið
   formlega tilkynnt um það er kominn á samningur milli þeirra þess efnis sem
                       útboðsgögn og tilboðið kveða á um.
 20. gr. Brot á lögum þessum leiðir til bótaábyrgðar samkvæmt almennum reglum,
 jafnframt því sem útboðið er í heild sinni lýst ógilt. Bótafjárhæð skal miðast
          við kostnað við að undirbúa tilboð og að taka þátt í útboði.
                     21. gr. Lög þessi öðlast þegar gildi.

References

   Visible links
   1. http://www.althingi.is/dba-bin/lawformpr.pl?lnr=1993065
