                                    dálkum.

   --------------------------------------------------------------------------

                         Lög um Flugmálastjórn Íslands

                             2006 nr. 100 13. júní

   --------------------------------------------------------------------------

              [2]Ferill málsins á Alþingi.   [3]Frumvarp til laga.

                           Taka gildi 1. janúar 2007.
                            1. gr. Yfirstjórn o.fl.
 Flugmálastjórn Íslands fer með stjórnsýslu og eftirlit á sviði loftferða hér á
  landi og á íslensku yfirráðasvæði eftir því sem nánar er kveðið á um í lögum
     þessum og lögum um loftferðir, svo og öðrum lögum og alþjóðasamningum.
  Flugmálastjórn Íslands er sérstök stofnun sem heyrir undir samgönguráðherra.
                      2. gr. Flugmálastjóri og starfsmenn.
  Ráðherra skipar flugmálastjóra til fimm ára í senn og stjórnar hann rekstri
    Flugmálastjórnar. Flugmálastjóri ræður annað starfsfólk stofnunarinnar.
    Um sérstakt hæfi starfsmanna fer eftir II. kafla [4]stjórnsýslulaga, nr.
                                    37/1993.
                                3. gr. Flugráð.
        Flugráð er ráðherra og flugmálastjóra til ráðuneytis um flugmál.
   Flugráð er skipað sex mönnum og jafnmörgum til vara. Varamenn taka sæti í
                              forföllum aðalmanna.
  Ráðherra skipar í ráðið. Tveir fulltrúar skulu skipaðir samkvæmt tilnefningu
Samtaka atvinnulífsins og einn samkvæmt tilnefningu Samtaka ferðaþjónustunnar og
  jafnmargir til vara. Skulu fulltrúar þessir hafa þekkingu á flugmálum. Þrír
   fulltrúar skulu skipaðir án tilnefningar. Varamenn skulu skipaðir með sama
 hætti. Atkvæði formanns ræður úrslitum ef atkvæði falla jöfn. Ráðherra skipar
    formann og varaformann úr hópi þeirra sem skipaðir eru án tilnefningar.
Skipunartími flugráðs er fjögur ár, en skal þó takmarkaður við embættistíma þess
                              ráðherra sem skipar.
                           Verkefni flugráðs eru að:
                       a. fjalla um stefnumótun í flugmálum,
   b. veita ráðherra umsögn um tillögu samgönguráðs að samgönguáætlun, sbr. lög
                               um samgönguáætlun,
                c. veita umsögn um lög og reglur er varða flugmál,
        d. fjalla um málefni sem ráðherra sendir flugráði til umfjöllunar,
      e. fjalla um mál sem flugmálastjóri eða einstakir flugráðsmenn óska að
                               fjallað verði um.
   Flugmálastjóri situr fundi ráðsins með málfrelsi og tillögurétt ásamt þeim
 starfsmönnum Flugmálastjórnar sem hann telur ástæðu til eða ráðið óskar eftir.
                       4. gr. Verkefni Flugmálastjórnar.
 Verkefni Flugmálastjórnar eru að fara með stjórnsýslu á sviði loftferða, hafa
          eftirlit með loftferðastarfsemi og stuðla að öryggi í flugi.
                           Flugmálastjórn skal m.a.:
                     1. Skrá loftför í íslenska loftfaraskrá.
         2. Veita heimildir til hvers konar reksturs sem skilgreindur er í
loftferðalögum og reglugerðum settum á grundvelli þeirra, eins og flugreksturs,
    reksturs viðhaldsstöðva, flugskóla, skóla fyrir flugleiðsöguþjónustu og
flugvéltækna, flugleiðsöguþjónustu, reksturs flugvalla og flugstöðva, sem og að
                 hafa samfellt eftirlit með þessari starfsemi.
        3. Gefa út heimildir í samræmi við lög, reglugerðir og alþjóðlegar
 skuldbindingar og hafa eftirlit með þeirri starfsemi sem grundvallast á þessum
                                   heimildum.
     4. Gefa út skírteini til einstaklinga í samræmi við lög og reglugerðir og
             alþjóðlegar skuldbindingar og tryggja framkvæmd prófa.
    5. Kveða á um skipulag loftrýmis og flugleiðsögu, eða gera tillögu um slíkt
                             til samgönguráðherra.
    6. Annast eftirlit með framkvæmd flugverndar í samræmi við lög, reglugerðir
               og alþjóðlegar skuldbindingar á sviði flugverndar.
    7. Stuðla að því að hvers konar flugstarfsemi þróist hér á landi í samræmi
            við samfélagsleg og umhverfisleg markmið á hverjum tíma.
        8. Taka þátt í alþjóðlegu samstarfi eftir því sem kveðið er á um í
 alþjóðasamningum eða samstarfi sem ríkisstjórnin felur Flugmálastjórn að taka
                                    þátt í.
    9. Vera ráðgefandi fyrir stjórnvöld og ráðuneyti á sviði loftferða og hafa
 eftirlit með því að Ísland uppfylli á hverjum tíma þær skuldbindingar sem mælt
                        er fyrir um í alþjóðasamningum.
Að auki skal Flugmálastjórn annast, eftir því sem við á, undirbúning að setningu
 laga og reglugerða og taka þátt í mótun þeirra, m.a. á erlendum vettvangi, og
annast undirbúning samninga við erlend ríki og alþjóðastofnanir og eftir atvikum
                             gerð slíkra samninga.
                                5. gr. Eftirlit.
   Flugmálastjórn skal fylgjast með að starfsemi eftirlitsskyldra aðila sé í
samræmi við lög, reglugerðir, reglur eða samþykktir sem um loftferðastarfsemina
                                     gilda.
 Flugmálastjórn er heimilt að athuga rekstur eftirlitsskyldra aðila svo oft sem
   þurfa þykir. Flugmálastjórn skal í þeim tilgangi vera heimill aðgangur að
   starfsstöðvum leyfishafa og að loftförum og búnaði þeirra til að framkvæma
                   vettvangsathuganir, úttektir og skoðanir.
    Eftirlitsskyldum aðilum er skylt að veita Flugmálastjórn upplýsingar um
    starfsemina og aðgang að gögnum í vörslu þeirra er varða starfsemina sem
                        Flugmálastjórn telur nauðsynleg.
   Eftirlitsskyldur aðili skal án fyrirvara geta sýnt fram á að hann uppfylli
      skilyrði leyfisveitingar og, ef með þarf, gangast undir þau próf sem
           Flugmálastjórn er heimilt að krefjast að gengist sé undir.
 Flugmálastjórn getur krafist upplýsinga og gagna frá öðrum stjórnvöldum, óháð
 þagnarskyldu þeirra, ef slíkt er nauðsynlegt til að unnt sé að sinna lögbundnu
                                   eftirliti.
     Um eftirlitsheimildir Flugmálastjórnar fer að öðru leyti eftir ákvæðum
            loftferðalaga, svo og annarra laga eftir því sem við á.
                 6. gr. Leyfissviptingar, þvingunarúrræði o.fl.
  Heimilt er Flugmálastjórn að fella úr gildi leyfi, sem veitt hefur verið, og
 afturkalla skírteini því til staðfestingar ef hún telur að leyfishafi fullnægi
ekki lengur skilyrðum, sem kveðið er á um í leyfi, eða að leyfishafi hafi brotið
 í mikilvægum atriðum ákvæði laga og reglna sem um hina leyfisbundnu starfsemi
  gilda. Sama gildir ef leyfishafi telst ófær um að sinna þeirri starfsemi sem
                                leyfið nær til.
        Leyfissvipting getur verið bundin við tiltekna hluta leyfisins.
Um leyfissviptingar og þvingunarúrræði Flugmálastjórnar fer að öðru leyti eftir
        ákvæðum loftferðalaga, svo og annarra laga eftir því sem við á.
                   7. gr. Þagnarskylda og veiting upplýsinga.
    Starfsmenn Flugmálastjórnar eru bundnir þagnarskyldu. Þeir mega ekki, að
viðlagðri ábyrgð, skýra óviðkomandi frá því sem þeir komast að í starfi sínu og
   leynt á að fara, þar á meðal um rekstur eða viðskipti aðila sem þeir hafa
     eftirlit með. Sama gildir um sjálfstæða sérfræðinga sem starfa á vegum
 Flugmálastjórnar. Þagnarskylda helst þótt látið sé af störfum eða verksamningi
                                     ljúki.
  Með gögn og aðrar upplýsingar, sem Flugmálastjórn aflar við eftirlit eða af
                   öðrum ástæðum, skal fara sem trúnaðarmál.
   Flugmálastjórn er heimilt að safna saman, vinna úr og birta tölfræðilegar
upplýsingar um loftferðir og skulu þeir sem reka leyfisbundna starfsemi skyldir
            til að láta í té slíkar upplýsingar ef eftir er leitað.
 Þrátt fyrir lagaákvæði um þagnarskyldu má veita eftirlitsstjórnvöldum annarra
  ríkja og eftirlitsaðilum á vegum viðurkenndra alþjóðasamtaka, sem Ísland er
 aðili að, upplýsingar sé það liður í samstarfi ríkja um eftirlit með starfsemi
 eftirlitsskyldra aðila og slík upplýsingagjöf er nauðsynleg til að unnt sé að
                            framfylgja eftirlitinu.
                     8. gr. Athugasemdir vegna leyfishafa.
  Telji notandi loftferðaþjónustu eða aðrir að leyfisskyldur aðili brjóti gegn
 skyldum sínum samkvæmt loftferðalögum eða reglum settum samkvæmt þeim eða gegn
  skilyrðum sem mælt er fyrir um í leyfi getur hlutaðeigandi beint kvörtun til
          Flugmálastjórnar sem skal láta málið til sín taka ef við á.
                             9. gr. Gjaldskrá o.fl.
Flugmálastjórn er heimilt að innheimta gjöld vegna leyfisveitinga og eftirlits,
 svo og fyrir aðra þjónustu sem veitt er á vegum stofnunarinnar, í samræmi við
                    gjaldskrá sem staðfest skal af ráðherra.
 Þá er Flugmálastjórn heimilt að hafa tekjur af þjónustu- og verksamningum, svo
                 og af rannsóknarstarfsemi og þróunarverkefnum.
     Kröfur Flugmálastjórnar vegna gjalda skv. 1. mgr. eru aðfararhæfar án
                         undangengins dóms eða sáttar.
                              10. gr. Kæruheimild.
   Ákvarðanir Flugmálastjórnar sæta kæru til samgönguráðuneytis í samræmi við
                            ákvæði stjórnsýslulaga.
                                11. gr. Skýrsla.
          Flugmálastjórn skal árlega birta skýrslu um starfsemi sína.
                               12. gr. Reglugerð.
 Nánar skal kveðið á um hlutverk Flugmálastjórnar Íslands í reglugerð. Ráðherra
er heimilt að setja í reglugerð nánari fyrirmæli um starfsemi stofnunarinnar og
                            framkvæmd laga þessara.
             Nánar skal kveðið á um hlutverk flugráðs í reglugerð.
                            13. gr. Gildistaka o.fl.
                     Lög þessi öðlast gildi 1. janúar 2007.

References

   Visible links
   1. http://www.althingi.is/dba-bin/lawformpr.pl?lnr=2006100
   2. http://www.althingi.is/dba-bin/ferill.pl?ltg=132&mnr=707
   3. http://www.althingi.is/altext/132/s/1043.html
   4. file://1993037.html
