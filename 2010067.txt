
   --------------------------------------------------------------------------

   Lög um heimild fjármálafyrirtækis til að veita veðréttindi í tengslum við
    uppgjör vegna ráðstöfunar Fjármálaeftirlitsins á eignum og skuldum vegna
                      sérstakra aðstæðna á fjármálamarkaði

                              2010 nr. 67 22. júní

   --------------------------------------------------------------------------

                 Ferill málsins á Alþingi.   Frumvarp til laga.

Tóku gildi 24. júní 2010. Falla úr gildi að liðnum 10 árum frá gildistöku þeirra
                                  skv. 6. gr.
  1. gr. Fjármálafyrirtæki er heimilt að veita veð í eignum sínum, þar á meðal
kröfuréttindum og undirliggjandi veðréttindum sem tengjast þeim, í tengslum við
       uppgjör vegna ráðstöfunar Fjármálaeftirlitsins á eignum og skuldum
  fjármálafyrirtækis á grundvelli [1]100. gr. a laga um fjármálafyrirtæki, nr.
161/2002, sbr. 5. mgr. [2]5. gr. laga nr. 125/2008, sbr. ákvæði til bráðabirgða
 VI í [3]lögum nr. 161/2002. Fjármálafyrirtækinu er enn fremur heimilt að bæta
frekari eignum í hið veðsetta safn til að viðhalda fullnægjandi veðhlutfalli, og
         skipta út einstökum eignum, samkvæmt samkomulagi við veðhafa.
  2. gr. Að því marki sem veðréttur, sem stofnast á grundvelli 1. gr., varðar
 kröfuréttindi eða undirliggjandi veð sem tengjast slíkum kröfuréttindum öðlast
      veðrétturinn réttarvernd við þinglýsingu yfirlýsingar þess efnis að
fjármálafyrirtæki hafi nýtt heimild sína skv. 1. gr. á blað fjármálafyrirtækis í
 lausafjárbók. Er þá ekki þörf á frekari ráðstöfunum til að veðrétturinn öðlist
   réttarvernd, hvort sem varðar veðsetningu kröfuréttinda eða undirliggjandi
                                  veðréttinda.
 Ákvæði [4]46. gr. laga um samningsveð, nr. 75/1997, gilda ekki um veðsetningu
 almennrar fjárkröfu, sbr. 45. gr. laga um samningsveð, samkvæmt lögum þessum.
 Um veðsetningu viðskiptabréfa á grundvelli 1. gr. skal þó farið eftir ákvæðum
                  [5]43. gr. laga um samningsveð, nr. 75/1997.
  3. gr. Veðsetning eigna samkvæmt heimild 1. gr. laga þessara skal ekki sæta
 riftun samkvæmt ákvæðum gjaldþrotaskiptalaga er varða ráðstafanir þrotamanns.
    4. gr. Um annað en kveðið er á um í [6]lögum þessum gilda ákvæði laga um
     samningsveð, nr. 75/1997, um veðsetningu eigna samkvæmt lögum þessum.
 5. gr. Ákvæði laga þessara gilda einnig um önnur fyrirtæki, eftir atvikum, sem
    stofnuð hafa verið til að ganga frá uppgjöri á eignum og skuldbindingum
fjármálafyrirtækis vegna ákvörðunar Fjármálaeftirlitsins sem tekin hefur verið á
 grundvelli [7]100. gr. a laga um fjármálafyrirtæki, nr. 161/2002, sbr. 5. mgr.
   [8]5. gr. laga nr. 125/2008, sbr. ákvæði til bráðabirgða VI í [9]lögum nr.
    161/2002. Leita skal staðfestingar Fjármálaeftirlitsins á að viðkomandi
    fyrirtæki falli undir ákvæði þessarar málsgreinar áður en því er beitt.
   6. gr. Lög þessi öðlast þegar gildi. Ákvæði laga þessara falla úr gildi að
                     liðnum 10 árum frá gildistöku þeirra.

References

   Visible links
   1. file://2002161.html#g100a
   2. file://2008125.html
   3. file://2002161.html
   4. file://1997075.html#g46
   5. file://1997075.html#g43
   6. file://1997075.html
   7. file://2002161.html#g100a
   8. file://2008125.html
   9. file://2002161.html
