
   --------------------------------------------------------------------------

                     Lög um skattlagningu kolvetnisvinnslu

                           2008 nr. 170 29. desember

   --------------------------------------------------------------------------

                 Ferill málsins á Alþingi.   Frumvarp til laga.

  Tóku gildi 1. janúar 2009. Breytt með l. 136/2009 (tóku gildi 1. jan. 2010).

                               I. kafli. Almennt.
                               1. gr. Gildissvið.
   Lög þessi taka til skattlagningar á tekjum af leit, rannsóknum og vinnslu
                       kolvetnis og afleiddri starfsemi:
              a. í landhelgi, efnahagslögsögu og landgrunni Íslands,
    b. á samliggjandi hafsvæði þar sem kolvetnisauðlind nær yfir miðlínu annars
 ríkis þegar réttur til kolvetnis fellur til Íslands samkvæmt samningi við hitt
                                     ríkið,
      c. fyrir utan svæðið sem nefnt er í a-lið, enda hafi Ísland rétt til að
    skattleggja þá starfsemi og vinnu samkvæmt almennum rétti eða sérstökum
                           samningum við erlent ríki.
Lögin taka einnig til vinnslu og annarrar meðhöndlunar á kolvetni á svæðum skv.
1. mgr., þar með talið til flutnings í leiðslum, skipum eða með öðrum hætti óháð
                             uppruna kolvetnisins.
                             2. gr. Skilgreiningar.
 Kolvetni merkir í lögum þessum jarðolía, jarðgas eða annars konar kolvetni sem
er til staðar í jarðlögum undir hafsbotni frá náttúrunnar hendi og nýtanlegt er
                       í loftkenndu eða fljótandi formi.
  Leyfishafi merkir í lögum þessum sá aðili sem fengið hefur leyfi til leitar,
    rannsókna eða vinnslu kolvetnis samkvæmt [1]lögum nr. 13/2001, um leit,
                        rannsóknir og vinnslu kolvetnis.
Landgrunn merkir í lögum þessum hafsbotninn og neðansjávarsvæði utan landhelgi,
 sem eru framlenging landsvæðisins, allt að ytri mörkum landgrunnssvæðisins, þó
    að 200 sjómílna fjarlægð frá grunnlínum landhelginnar þar sem ytri mörk
    landgrunnssvæðisins ná ekki þeirri fjarlægð, sbr. [2]lög nr. 41/1979, um
 landhelgi, efnahagslögsögu og landgrunn. Milli Íslands annars vegar og Færeyja
  og Grænlands hins vegar, þar sem minna en 400 sjómílur eru milli grunnlína,
           afmarkast efnahagslögsaga og landgrunn Íslands af miðlínu.
Tunna eða ígildi hennar merkir í lögum þessum mælieining fyrir jarðolíu þar sem
ein tunna jafngildir 0,15898 rúmmetrum eða samsvarandi magn af öðru kolvetni með
                    sama orkuinnihaldi, svo sem af jarðgasi.
                          3. gr. Skattskyldir aðilar.
   Skylda til að greiða skatta og gjöld, eins og nánar er kveðið á um í lögum
þessum, hvílir á þeim aðilum sem fengið hafa leyfi til leitar, rannsókna og/eða
 vinnslu kolvetnis á svæði skv. 1. gr., svo og öðrum aðilum sem taka með beinum
  eða óbeinum hætti þátt í vinnslu og dreifingu kolvetnisafurða. Skattskyldir
    samkvæmt lögum þessum eru þannig lögaðilar, sjálfstætt starfandi menn og
    launþegar sem afla tekna við starfsemi sem fram fer á svæði skv. 1. gr.
                           4. gr. Almenn skattskylda.
 Af tekjum sem verða til í þeirri starfsemi sem fjallað er um í 1. gr., þ.m.t.
launum, skal auk skatta og gjalda samkvæmt lögum þessum greiða alla aðra skatta
 og önnur opinber gjöld sem almennt eru lögð á hér á landi eftir þeim lögum og
                    reglum sem um þau gilda á hverjum tíma.

                            II. kafli. Vinnslugjald.
                              5. gr. Gjaldskylda.
   Skattskyldur leyfishafi skv. 3. gr. skal greiða sérstakt vinnslugjald sem
   reiknast af því magni í tunnum talið sem hann vinnur árlega af kolvetni á
   grundvelli hinnar leyfisskyldu starfsemi. Með vinnslu er átt við allt það
kolvetni sem afhent er úr auðlindinni, þar á meðal til framhaldsvinnslu og eigin
                                     nota.
 Ekkert vinnslugjald reiknast af fyrstu 10 milljón tunnunum eða ígildi þeirra á
                                hverju tekjuári.
                      6. gr. Viðmiðunarverð vinnslugjalds.
 Fjármálaráðherra skipar þrjá menn í nefnd til fimm ára í senn og jafnmarga til
  vara til að ákvarða viðmiðunarverð á kolvetni og skulu þeir hafa þekkingu á
  sviði lögfræði, hagfræði eða kolvetnisvinnslu. Nefndin skal í upphafi hvers
       mánaðar ákvarða viðmiðunarverð á kolvetni fyrir næstliðinn mánuð.
   Viðmiðunarverðið skal taka mið af meðalverði á kolvetni eins og það var á
  viðurkenndum alþjóðlegum markaði með sambærilegar kolvetnisafurðir, m.a. að
             teknu tilliti til sölukostnaðar og afhendingarstaðar.
  Ákvarðanir viðmiðunarverðsnefndar sæta ekki stjórnsýslukæru. Ráðherra setur
        nánari reglur um ákvörðun viðmiðunarverðs og störf nefndarinnar.
           7. gr. Gjaldhlutfall, gjaldstofn og fjárhæð vinnslugjalds.
  Vinnslugjald skv. 5. gr. er stighækkandi miðað við unnið magn leyfishafa af
kolvetni. Gjaldhlutfall þess mælt í prósentum er ákvarðað með eftirfarandi hætti
 miðað við milljón tunnur eða ígildi þeirra: (Unnið magn í milljónum tunna  10
                      milljónir tunna) / 1.000.000 * 0,5.
Gjaldstofn vinnslugjalds miðast við verðmæti heildarvinnslu leyfishafa á hverju
   ári og ákvarðast sem margfeldi unnins magns og viðmiðunarverðs skv. 6. gr.
 Fjárhæð vinnslugjalds er margfeldi gjaldhlutfalls skv. 1. mgr. og gjaldstofns
                                  skv. 2. mgr.
                        8. gr. Um skil á vinnslugjaldi.
              Hvert uppgjörstímabil vinnslugjalds er einn mánuður.
 Fyrir árslok skal gjaldskyldur aðili senda ríkisskattstjóra áætlun um áformaða
   heildarvinnslu kolvetnis á næsta ári og skal hún staðfest af Orkustofnun.
     Áætlunin skal endurskoðuð ársfjórðungslega og skulu leiðréttingar vera
                           staðfestar af Orkustofnun.
   Áætlunin skv. 2. mgr. skal vera ákvarðandi um gjaldhlutfall, gjaldstofn og
  fjárhæð vinnslugjalds sem skilað er í staðgreiðslu uns endanlegt uppgjör eða
 álagning hefur farið fram skv. 6. mgr. Mánaðarleg staðgreiðsla miðast við einn
           tólfta af áætlaðri heildarvinnslu kolvetnis, sbr. 2. mgr.
 Gjaldskyldir aðilar skulu eftir lok hvers uppgjörstímabils greiða ótilkvaddir
  til innheimtumanns ríkissjóðs það vinnslugjald sem þeim ber að standa skil á
samkvæmt skilagrein sem ríkisskattstjóri ákveður. Gjalddagi vinnslugjalds er 1.
                 dagur hvers mánaðar og eindagi 14 dögum síðar.
 Að öðru leyti fer um staðgreiðslu vinnslugjalds eftir [3]lögum nr. 45/1987, um
  staðgreiðslu opinberra gjalda, en hvað varðar viðurlög og málsmeðferð gilda
               ákvæði VI. kafla þeirra laga eftir því sem við á.
     Samhliða álagningu opinberra gjalda samkvæmt [4]lögum nr. 90/2003, um
 tekjuskatt, skal fara fram endanlegt uppgjör eða álagning vinnslugjalds fyrir
  næstliðið ár eftir því sem við á. Frávik sem verður á milli áætlunar skv. 2.
  mgr. og endanlegs unnins magns skal gert upp á meðalviðmiðunarverði ársins.

                         III. kafli. Kolvetnisskattur.
                              9. gr. Gjaldskylda.
     Þegar skattskyldur hagnaður aðila skv. 3. gr. nær 20% af skattskyldum
    rekstrartekjum hans á heilu skattári skal á þann hagnað lagður sérstakur
 kolvetnisskattur sem kemur í stað vinnslugjalds hjá þeim sem það hafa greitt.
                      10. gr. Skattskyldar rekstrartekjur.
Til skattstofns kolvetnisskatts teljast allar tekjur skv. B- og C-lið [5]7. gr.
 laga nr. 90/2003, um tekjuskatt. Hafi mánaðarleg sala á kolvetni farið fram á
lægra verði en viðmiðunarverði skv. 6. gr. skal við útreikning skattstofns miða
                             við viðmiðunarverðið.
   Við ákvörðun á skattstofni kolvetnisskatts skal að öðru leyti en að framan
    greinir miða við ákvæði [6]laga nr. 90/2003 eftir því sem við getur átt.
              11. gr. Frádráttur frá skattskyldum rekstrartekjum.
  Frá tekjum skv. 10. gr. er heimilt að draga rekstrarkostnað skv. 31. gr. og
  niðurfærslu eigna skv. [7]32. gr. laga nr. 90/2003, um tekjuskatt, með þeim
                  undantekningum sem fram koma í lögum þessum.
Við ákvörðun á stofni til kolvetnisskatts er þó eigi heimilt að draga frá tekjum
  ársins hærri fjármagnskostnað en sem nemur 5% af stöðu skulda að frádregnum
     peningalegum eignum, þar með talið kröfum og birgðum, í lok viðkomandi
 reikningsárs. Ráðherra er heimilt að hækka eða lækka viðmiðunarhlutfallið með
    hliðsjón af starfrækslu- og fjármögnunargjaldmiðli leyfishafa og almennu
 vaxtastigi í viðkomandi mynt. Við útreikning á þeim stofni skal ekki telja til
 skuldar reiknaðan ógreiddan tekjuskatt eða reiknaðan ógreiddan kolvetnisskatt.
 Sama gildir um reiknaðar skattskuldbindingar og skattinneignir vegna varanlegs
 tímamismunar á reikningsskilum og skattskilum. Til fjármagnskostnaðar teljast
  öll vaxtagjöld, verðbætur, afföll og gengismunur af bókfærðum skuldum, sbr.
 [8]49. gr. laga nr. 90/2003, eftir að frá þeim hafa verið dregnar vaxtatekjur,
  verðbætur, afföll og gengismunur af bókfærðum eignum í samræmi við [9]8. gr.
sömu laga. Falli slíkur fjármagnskostnaður til við öflun annarra eigna en þeirra
sem nýttar eru í hinni leyfisskyldu starfsemi skal honum skipt í réttu hlutfalli
við eftirstöðvar skattalegs fyrningarverðs allra fyrnanlegra eigna í lok árs og
 kemur þá sá hluti fjármagnskostnaðarins sem tengist eignum sem ekki eru nýttar
 til kolvetnisvinnslu ekki til frádráttar tekjum við ákvörðun á skattstofninum.
Óheimilt er að færa til frádráttar tekjum hærri leigu af mannvirkjum eða búnaði
    sem nýttur er til leitar, rannsóknar eða öflunar á kolvetni en sem nemur
  eðlilegum afskriftum og vöxtum af viðkomandi eignum miðað við nýtingartíma á
 hverju ári. Við mat á því hvað skuli telja eðlilegar afskriftir og vexti skal
 taka mið af ákvæðum [10]laga nr. 90/2003 og öðrum þeim reglum sem settar hafa
   verið með vísan til þeirra laga. Sé búnaður leigður af tengdum aðila geta
skattyfirvöld hafnað gjaldfærslu á leigunni nema leigutaki framvísi upplýsingum
   og gögnum um kostnaðarverð og uppsafnaðar afskriftir slíks búnaðar í hendi
leigusala þannig að hægt sé að ganga úr skugga um að framangreindum skilyrðum sé
                                   fullnægt.
   Kostnað við leigu á vinnuafli er því aðeins heimilt að færa til frádráttar
   tekjum að starfsmannaleigan hafi skráð sig hér á landi, sbr. 3. og 4. mgr.
         [11]7. gr. laga nr. 45/1987, um staðgreiðslu opinberra gjalda.
   Á því ári sem vinnslusvæði er lokað, sbr. [12]16. gr. laga nr. 13/2001, er
heimilt að færa 10% af rekstrartekjum næstliðins árs til tekjufærslu á því ári.
                      12. gr. Gjaldstofn kolvetnisskatts.
Gjaldstofn kolvetnisskatts er skattskyldar rekstrartekjur skattskylds aðila skv.
   10. gr., að frádregnum rekstrarkostnaði skv. 11. gr. Sé mismunur jákvæður
 myndast skattskyldur hagnaður af leyfisskyldri starfsemi. Nemi sá hagnaður 20%
 af skattskyldum rekstrartekjum leyfishafa á heilu skattári skal á þann hagnað
 lagður sérstakur kolvetnisskattur sem kemur í stað vinnslugjalds, sbr. 9. gr.
    Við ákvörðun á gjaldstofni kolvetnisskatts er eigi heimilt að draga frá
                     eftirtalinn kostnað og frádráttarliði:
                            a. Vinnslugjald skv. 5. gr.
                      b. Tap af sölu eigna til tengdra aðila.
   c. Hvers konar gjafir og framlög, svo sem til líknarstarfsemi, menningarmála,
                       stjórnmálaflokka og íþróttafélaga.
                   d. Niðurfærslu viðskiptakrafna og vörubirgða.
     e. Tap eða kostnað af starfsemi sem fellur utan gildissviðs laga þessara.
    f. Tap af leyfisskyldri starfsemi verður hvorki flutt á milli leyfishafa né
                             einstakra leyfissvæða.
        g. Tap eða kostnað sem myndast hefur fyrir gildistöku laga þessara.
               13. gr. Gjaldhlutfall og fjárhæð kolvetnisskatts.
   Gjaldhlutfall kolvetnisskatts, mælt í prósentum, er stighækkandi miðað við
 hagnaðarhlutfall og reiknast með eftirfarandi hætti: (Hagnaðarhlutfall mælt í
    prósentustigum skv. 9. gr. og 1. mgr. 12. gr.  10 prósentustig) * 0,55.
Fjárhæð kolvetnisskatts er margfeldi gjaldhlutfalls skv. 1. mgr. og gjaldstofns
                                  skv. 12. gr.
                       14. gr. Um skil á kolvetnisskatti.
  Álagning kolvetnisskatts skal fara fram samhliða álagningu opinberra gjalda
     samkvæmt [13]lögum nr. 90/2003, um tekjuskatt, á því framtalsformi sem
ríkisskattstjóri ákveður. Komi í ljós að kolvetnisskattur skv. III. kafla verði
  lagður á tekjur þess árs sem vinnslugjald hefur verið greitt af skal fjárhæð
  vinnslugjaldsins skoðast sem fyrirframgreiðsla upp í álagðan kolvetnisskatt.
Skattskyldur leyfishafi sem vinnur árlega meira en 50 milljón tunnur á ári getur
       sótt um til ríkisskattstjóra að vinnslugjald sem hann greiðir sem
  bráðabirgðagreiðslu upp í kolvetnisskatt miðist við vinnslu upp á 50 milljón
         tunnur enda sýni hann fram á að skilyrði 1. mgr. séu uppfyllt.
       Rekstraraðilar sem ekki hafa greitt vinnslugjald en sæta álagningu
   kolvetnisskatts skulu greiða fyrirframgreiðslu upp í væntanlega álagningu
kolvetnisskatts með sama hætti og áskilið er um fyrirframgreiðslu tekjuskatts í
                             [14]lögum nr. 90/2003.

                       IV. kafli. Ýmis ákvæði um tekjur.
15. gr. Varði kostnaður, annar en fjármagnskostnaður, í senn bæði öflun tekna af
       hinni leyfisskyldu starfsemi og öflun annarra tekna, að frátöldum
   fjármagnstekjum, skal skipta kostnaðinum í réttu hlutfalli við tekjurnar.
 16. gr. Hagnaður af sölu varanlegra rekstrarfjármuna vegna hinnar leyfisskyldu
starfsemi skal ákvarðaður og skattlagður með sama hætti og af fyrnanlegum eignum
             samkvæmt ákvæðum [15]laga nr. 90/2003, um tekjuskatt.

                             V. kafli. Ýmis ákvæði.
17. gr. Leyfishafar sem greiða skatt samkvæmt lögum þessum skulu halda tekjum og
  gjöldum af leyfisskyldri starfsemi sinni aðgreindum frá tekjum og gjöldum af
                       annarri starfsemi í bókhaldi sínu.
18. gr. Reikningsár lögaðila eða útibús sem skráð er hér á landi vegna starfsemi
  skv. 1. gr. skal vera almanaksárið. Skattskylda aðila samkvæmt lögum þessum
  hefst frá og með því almanaksári þegar leyfinu sem starfsemin byggist á var
                                   úthlutað.
19. gr. Leyfishafa er óheimilt að úthluta tekjuafgangi ef það verður til þess að
      hlutfall eigin fjár verður lægra en 15% af skattalegu bókfærðu verði
                                 heildareigna.

 VI. kafli. Framtöl, skýrslugjafir, álagning, eftirlit, kærur, innheimta o.fl.
20. gr. Að öðru leyti en greinir í þessum lögum skulu um framtöl, skýrslugjafir,
álagningu, eftirlit, kærur, og innheimtu vinnslugjalds og kolvetnisskatts gilda
ákvæði IX.[16]XIV. kafla laga nr. 90/2003, um tekjuskatt, en varðandi viðurlög
                er sérstaklega vísað til XII. kafla þeirra laga.
            21. gr. Álagning, innheimta og ábyrgð á skattgreiðslum.
Skattar samkvæmt lögum þessum skulu [lagðir á af ríkisskattstjóra]^1) og renna í
             ríkissjóð. Tollstjóri hefur á hendi innheimtu þeirra.
    Allir aðilar sem inna af hendi greiðslur vegna starfsemi skv. 1. gr., og
     viðtakandinn er ekki skattskyldur skv. [17]2. gr. laga nr. 90/2003, um
   tekjuskatt, skulu halda eftir afdráttarskatti í samræmi við ákvæði A-liðar
         [18]2. gr. laga nr. 45/1987, um staðgreiðslu opinberra gjalda.
Fjármálaráðherra getur krafist þess að skattskyldir aðilar samkvæmt lögum þessum
    setji tryggingu fyrir væntanlegum sköttum sínum og gjöldum svo og fyrir
            skattgreiðslum annarra aðila sem þeir eru ábyrgir fyrir.
                             ^1)L. 136/2009, 111. gr.
22. gr. Fjármálaráðherra setur með reglugerð nánari ákvæði um framkvæmd þessara
   laga, svo sem um nánari ákvörðun tekna og eigna, störf [ríkisskattstjóra,
    skattrannsóknarstjóra ríkisins]^1) og yfirskattanefndar og um framkvæmd
                       skatteftirlits og skattrannsókna.
 Ráðherra getur í reglugerð kveðið á um sérstakt bókhald framtalsskyldra aðila,
þar á meðal birgðabókhald. Einnig getur hann kveðið á um form reikningsskila og
            geymslu bókhalds og annarra gagna er varða skattframtöl.
                             ^1)L. 136/2009, 112. gr.
                              23. gr. Gildistaka.
                     Lög þessi öðlast gildi 1. janúar 2009.

References

   Visible links
   1. file://2001013.html
   2. file://1979041.html
   3. file://1987045.html
   4. file://2003090.html
   5. file://2003090.html#g7
   6. file://2003090.html
   7. file://2003090.html#g32
   8. file://2003090.html#g49
   9. file://2003090.html#g8
  10. file://2003090.html
  11. file://1987045.html#g7
  12. file://2001013.html#g16
  13. file://2003090.html
  14. file://2003090.html
  15. file://2003090.html
  16. file://2003090.html
  17. file://2003090.html#g2
  18. file://1987045.html#g2
