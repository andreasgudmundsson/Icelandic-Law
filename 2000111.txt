                                    dálkum.

   --------------------------------------------------------------------------

                           Lög um sjúklingatryggingu

                              2000 nr. 111 25. maí

   --------------------------------------------------------------------------

              [2]Ferill málsins á Alþingi.   [3]Frumvarp til laga.

Tóku gildi 1. janúar 2001. Breytt með [4]l. 176/2000 (tóku gildi 1. jan. 2001).

                         Sjúklingar sem lögin taka til.
1. gr. Rétt til bóta samkvæmt lögum þessum eiga sjúklingar, sbr. 2. gr. laga um
 réttindi sjúklinga, sem verða fyrir líkamlegu eða geðrænu tjóni hér á landi í
  tengslum við rannsókn eða sjúkdómsmeðferð á sjúkrahúsi, heilsugæslustöð eða
 annarri heilbrigðisstofnun, í sjúkraflutningum eða hjá heilbrigðisstarfsmanni
       sem starfar sjálfstætt og hlotið hefur löggildingu heilbrigðis- og
 tryggingamálaráðherra til starfans. Sama á við um þá sem missa framfæranda við
                            andlát slíkra sjúklinga.
   Sjúklingar sem brýn nauðsyn er að vista á erlendu sjúkrahúsi eða á annarri
 heilbrigðisstofnun erlendis, sbr. 35. gr. almannatryggingalaga, og verða fyrir
   líkamlegu eða geðrænu tjóni í tengslum við rannsókn eða sjúkdómsmeðferð á
viðkomandi stofnun eiga rétt á bótum samkvæmt lögum þessum, að frádregnum bótum
               sem þeir kunna að eiga rétt á í hinu erlenda ríki.
       Þeir sem gangast undir læknisfræðilega tilraun sem ekki er liður í
  sjúkdómsgreiningu eða meðferð á sjúkdómi þess er í hlut á eiga sama rétt og
       sjúklingar samkvæmt lögum þessum nema annars sé getið sérstaklega.
    Þeir sem gefa vef, líffæri, blóð eða annan líkamsvökva eiga sama rétt og
       sjúklingar samkvæmt lögum þessum nema annars sé getið sérstaklega.
                         Tjónsatvik sem lögin taka til.
 2. gr. Bætur skal greiða án tillits til þess hvort einhver ber skaðabótaábyrgð
samkvæmt reglum skaðabótaréttarins, enda megi að öllum líkindum rekja tjónið til
                         einhvers eftirtalinna atvika:
     1. Ætla má að komast hefði mátt hjá tjóni ef rannsókn eða meðferð við þær
   aðstæður sem um ræðir hefði verið hagað eins vel og unnt hefði verið og í
              samræmi við þekkingu og reynslu á viðkomandi sviði.
   2. Tjón hlýst af bilun eða galla í tæki, áhöldum eða öðrum búnaði sem notaður
                      er við rannsókn eða sjúkdómsmeðferð.
   3. Mat sem síðar er gert leiðir í ljós að komast hefði mátt hjá tjóni með því
     að beita annarri meðferðaraðferð eða -tækni sem völ var á og hefði frá
        læknisfræðilegu sjónarmiði gert sama gagn við meðferð sjúklings.
   4. Tjón hlýst af meðferð eða rannsókn, þ.m.t. aðgerð, sem ætlað er að greina
  sjúkdóm og tjónið er af sýkingu eða öðrum fylgikvilla sem er meiri en svo að
sanngjarnt sé að sjúklingur þoli það bótalaust. Annars vegar skal líta til þess
  hve tjón er mikið og hins vegar til sjúkdóms og heilsufars sjúklings að öðru
leyti. Þá skal taka mið af því hvort algengt er að tjón verði af meðferð eins og
 þeirri sem sjúklingur gekkst undir og hvort eða að hve miklu leyti gera mátti
                     ráð fyrir að hætta væri á slíku tjóni.
3. gr. Greiða skal bætur fyrir tjón sem hlýst af því að sjúkdómsgreining er ekki
rétt í tilvikum sem nefnd eru í 1. eða 2. tölul. 2. gr. Þetta á hins vegar ekki
              við um atvik sem falla undir 3. og 4. tölul. 2. gr.
Slasist sjúklingur af öðrum orsökum en þeim sem greindar eru í 2. tölul. 2. gr.
skal því aðeins greiða bætur að sjúklingur hafi verið í rannsókn eða meðferð hjá
  stofnun eða öðrum aðila sem lögin taka til og slysið hafi borið að þannig að
 telja verði að þeir beri bótaábyrgð samkvæmt almennum reglum skaðabótaréttar.
 Bætur samkvæmt lögum þessum greiðast ekki ef rekja má tjón til eiginleika lyfs
                 sem notað er við rannsókn eða sjúkdómsmeðferð.
4. gr. Bætur skal greiða einstaklingum sem nefndir eru í 3. og 4. mgr. 1. gr. ef
 þeir verða fyrir tjóni sem getur verið afleiðing læknisfræðilegrar tilraunar,
brottnáms vefs eða annars þess háttar, nema allt bendi til þess að tjónið verði
                               rakið til annars.
Ákvæði 1. mgr. á ekki við um tjón sem rekja má til eiginleika lyfs sem notað er
             við rannsókn eða sjúkdómsmeðferð, sbr. 3. mgr. 3. gr.
                                 Ákvörðun bóta.
5. gr. Um ákvörðun bótafjárhæðar samkvæmt lögum þessum fer eftir skaðabótalögum,
                            sbr. þó 2. mgr. 10. gr.
 Bætur skv. 1. mgr. greiðast ef virt tjón nemur 50 þús. kr. eða hærri fjárhæð.
   Hámark bótafjárhæðar fyrir einstakt tjónsatvik skal þó vera 5.000.000 kr.
 Fjárhæðir þessar breytast miðað við 1. janúar ár hvert í samræmi við [vísitölu
                                neysluverðs].^1)
Ákvæði 2. mgr. taka ekki til tjóns sem um ræðir í 1. mgr. 4. gr., sbr. 3. og 4.
                                  mgr. 1. gr.
    Ekki skal greiða bætur eftir þessum lögum til að fullnægja endurkröfum.
                             ^1)[5]L. 176/2000, 1. gr.
                                   Eigin sök.
 6. gr. Heimilt er að lækka eða fella niður bætur ef sjúklingur er meðvaldur að
                   tjóni af ásetningi eða stórfelldu gáleysi.
                     Skaðabótaréttur eftir almennum reglum.
   7. gr. Skaðabótakrafa verður ekki gerð á hendur neinum sem er bótaskyldur
 samkvæmt reglum skaðabótaréttar nema tjón hafi ekki fengist að fullu bætt skv.
                   5. gr. og þá einungis um það sem á vantar.
                               Endurkröfuréttur.
  8. gr. Beri bótaskyldur aðili skv. 9. gr., starfsmaður hans eða fyrrverandi
starfsmaður bótaábyrgð gagnvart sjúklingi samkvæmt reglum skaðabótaréttar verður
  endurkrafa ekki gerð á hendur hinum skaðabótaskylda til greiðslu skv. 5. gr.
                   nema hann hafi valdið tjóni af ásetningi.
                              Bótaskyldir aðilar.
   9. gr. Allir sem veita heilbrigðisþjónustu, innan stofnana sem utan, bera
                     bótaábyrgð samkvæmt lögunum. Þeir eru:
    a. heilsugæslustöðvar, hvort sem þær eru reknar af ríki, sveitarfélagi eða
                                     öðrum,
      b. sjúkrahús, hvort sem þau eru rekin af ríki, sveitarfélagi eða öðrum,
   c. aðrar heilbrigðisstofnanir, án tillits til þess hver ber ábyrgð á rekstri,
     d. heilbrigðisstarfsmenn sem starfa sjálfstætt og hafa hlotið löggildingu
 heilbrigðis- og tryggingamálaráðherra til starfans, án tillits til þess hvort
 þeir veita heilbrigðisþjónustu sem sjúklingur greiðir að fullu sjálfur eða sem
 greidd er af sjúkratryggingum samkvæmt samningi við Tryggingastofnun ríkisins,
    e. Tryggingastofnun ríkisins vegna sjúklinga sem brýn nauðsyn er að vista á
erlendu sjúkrahúsi eða annarri heilbrigðisstofnun erlendis, sbr. 2. mgr. 1. gr.,
                                       og
                        f. þeir sem annast sjúkraflutninga.
                              Vátryggingarskylda.
     10. gr. Bótaskyldir aðilar skv. 9. gr. skulu tryggðir með vátryggingu
 (sjúklingatryggingu) hjá vátryggingafélagi sem hefur starfsleyfi hér á landi,
                                sbr. þó 11. gr.
    Heilbrigðis- og tryggingamálaráðherra setur reglugerð^1) m.a. um lágmark
         vátryggingarfjárhæðar innan hvers vátryggingarárs og framkvæmd
vátryggingarskyldu. Heimilt er ráðherra að binda starfsleyfi heilbrigðisstofnana
  sem ekki falla undir 11. gr. og heimild heilbrigðisstarfsmanna til að starfa
    sjálfstætt því að vátryggingarskyldu samkvæmt lögum þessum sé fullnægt.
                       ^1)[6]Rg. 763/2000, sbr. [7]40/2001.
                                 Eigin áhætta.
11. gr. Heilsugæslustöðvar, sjúkrahús og aðrar heilbrigðisstofnanir sem ríkið á
í heild eða að hluta eru undanþegin vátryggingarskyldu skv. 10. gr. Sama gildir
um Tryggingastofnun ríkisins og þá sem annast sjúkraflutninga á vegum ríkisins.
              Þeim er þó heimilt að kaupa vátryggingu skv. 10. gr.
                    Meðferð bótamála hjá vátryggingafélögum.
 12. gr. Kröfu um bætur samkvæmt lögum þessum vegna tjóns hjá öðrum en þeim sem
      11. gr. tekur til skal beina til vátryggingafélags hins bótaskylda.
    Starfsmenn vátryggingafélaga sem fjalla um málefni sjúklinga eða annarra
   tjónþola skulu gæta fyllstu þagmælsku um allar persónuupplýsingar sem þeir
                   komast að í starfi eða í tengslum við það.
   Meðferð bótamála þegar hinn bótaskyldi er undanþeginn vátryggingarskyldu.
13. gr. Kröfu um bætur samkvæmt lögum þessum vegna tjóns hjá þeim sem hafa nýtt
    sér heimild til að kaupa ekki vátryggingu, sbr. 11. gr., skal beina til
                          Tryggingastofnunar ríkisins.
                 Sjúklingatrygging Tryggingastofnunar ríkisins.
 14. gr. Tryggingastofnun ríkisins skal annast sjúklingatryggingu vegna þeirra
     sem hafa nýtt sér heimild til að kaupa ekki vátryggingu, sbr. 11. gr.
  Ráðherra setur reglugerð um starfsemi og málsmeðferð sjúklingatrygginga hjá
                           Tryggingastofnun ríkisins.
                   Málsmeðferð hjá Tryggingastofnun ríkisins.
15. gr. Tryggingastofnun ríkisins aflar gagna eftir því sem þurfa þykir og getur
 m.a. aflað skýrslna fyrir héraðsdómi þar sem skýrslugjafi býr. Stofnunin getur
       krafið heilsugæslustöðvar, sjúkrahús, aðrar heilbrigðisstofnanir,
     heilbrigðisstarfsmenn sem starfa sjálfstætt og hlotið hafa löggildingu
heilbrigðis- og tryggingamálaráðherra, svo og þá sem annast sjúkraflutninga, um
   hvers konar gögn, þar á meðal sjúkraskýrslur sem hún telur máli skipta um
                         meðferð máls samkvæmt lögunum.
Að gagnaöflun lokinni tekur Tryggingastofnun ríkisins afstöðu til bótaskyldu og
                             ákveður fjárhæð bóta.
 Starfsmenn stofnunarinnar sem fjalla um málefni sjúklinga eða annarra tjónþola
 skulu gæta fyllstu þagmælsku um allar persónuupplýsingar sem þeir komast að í
                         starfi eða í tengslum við það.
16. gr. Tryggingastofnun ríkisins tilkynnir öllum hlutaðeigandi niðurstöðu sína
   í hverju máli. Niðurstöðu má skjóta til úrskurðarnefndar almannatrygginga
                      samkvæmt lögum um almannatryggingar.
                       Ársskýrsla um sjúklingatryggingu.
      17. gr. Tryggingastofnun ríkisins skal árlega taka saman skýrslu til
heilbrigðis- og tryggingamálaráðherra um störf vegna sjúklingatryggingarinnar og
 þau mál sem hún afgreiðir. Jafnframt skal upplýsa í ársskýrslu stofnunarinnar,
  eftir því sem kostur er, um málsmeðferð vátryggingafélaga á bótakröfum vegna
         sjúklingatryggingar. Skýrslan skal vera aðgengileg almenningi.
                 Upplýsingaskylda Tryggingastofnunar ríkisins.
18. gr. Tryggingastofnun ríkisins er skylt að kynna fyrir almenningi ákvæði laga
 þessara um sjúklingatryggingu. Í þeim upplýsingum skal m.a. koma fram að sé um
    að ræða sjálfstætt starfandi heilbrigðisstarfsmenn skuli beina kröfu til
                               vátryggingafélaga.
                                  Ýmis ákvæði.
19. gr. Kröfur um bætur samkvæmt lögum þessum fyrnast þegar fjögur ár eru liðin
         frá því að tjónþoli fékk eða mátti fá vitneskju um tjón sitt.
 Krafan fyrnist þó eigi síðar en þegar tíu ár eru liðin frá atvikinu sem hafði
                              tjón í för með sér.
       20. gr. Brot gegn 1. mgr. 10. gr., sbr. þó 11. gr., varða sektum.
    Brot gegn 2. mgr. 12. gr. og 3. mgr. 15. gr. varða sektum eða fangelsi.
 Sé refsivert brot framið í starfi hjá félagi, stofnun eða öðrum ópersónulegum
                  aðila er hann ábyrgur fyrir greiðslu sektar.
 21. gr. Ráðherra er heimilt í reglugerð^1) að kveða á um nánari framkvæmd laga
þessara. Þar skal m.a. skilgreina frekar hvað fellur undir sjúkdómsmeðferð skv.
     1. gr. og hvað telst læknisfræðileg tilraun skv. 3. mgr. sömu greinar.
                       ^1)[8]Rg. 763/2000, sbr. [9]40/2001.
22. gr. Lög þessi öðlast gildi 1. janúar 2001 og taka til tjónsatvika sem verða
  eftir þann tíma. Endurskoða skal lög þessi innan fjögurra ára frá gildistöku
                                    þeirra.
                           Breytingar á öðrum lögum.
                                    23. gr.
                                    24. gr.

References

   Visible links
   1. http://www.althingi.is/dba-bin/lawformpr.pl?lnr=2000111
   2. http://www.althingi.is/dba-bin/ferill.pl?ltg=125&mnr=535
   3. http://www.althingi.is/altext/125/s/0836.html
   4. file:///altext/stjt/2000.176.html
   5. file:///altext/stjt/2000.176.html
   6. http://www.reglugerd.is/interpro/dkm/WebGuard.nsf/key2/763-2000
   7. http://www.reglugerd.is/interpro/dkm/WebGuard.nsf/key2/040-2001
   8. http://www.reglugerd.is/interpro/dkm/WebGuard.nsf/key2/763-2000
   9. http://www.reglugerd.is/interpro/dkm/WebGuard.nsf/key2/040-2001
