
   --------------------------------------------------------------------------

                              Lög um ríkisábyrgðir

                           1997 nr. 121 22. desember

   --------------------------------------------------------------------------

                 Ferill málsins á Alþingi.   Frumvarp til laga.

 Tóku gildi 1. janúar 1998. Breytt með l. 70/2000 (tóku gildi 26. maí 2000), l.
 180/2000 (tóku gildi 11. jan. 2001; EES-samningurinn: XV. viðauki), l. 20/2011
     (tóku gildi 12. mars 2011) og l. 126/2011 (tóku gildi 30. sept. 2011).

   1. gr. Ríkissjóður má aldrei takast á hendur ábyrgðarskuldbindingar, nema
         heimild sé veitt til þess í lögum. Ríkissjóður má ekki ganga í
sjálfskuldarábyrgð, nema sérstaklega sé kveðið á um það í lögum þeim sem ábyrgð
heimila. Um veitingu ríkisábyrgða fer að öðru leyti eftir ákvæðum laga þessara.
  Ákvæði laga þessara gilda einnig um endurlán ríkissjóðs eftir því sem við á.
    Endurlán verða þó ekki veitt aðilum utan B- og C-hluta ríkissjóðs, nema
           sérstaklega sé kveðið á um það í lögum sem ábyrgð heimila.
 2. gr. Í frumvarpi sem [ráðherra]^1) leggur fram um veitingu ríkisábyrgða skal
    liggja fyrir umsögn Ríkisábyrgðasjóðs samkvæmt [1]lögum nr. 43/1990, um
                   Lánasýslu ríkisins, á eftirtöldum þáttum:
                          1. Mat á greiðsluhæfi skuldara.
                 2. Mat á afskriftaþörf vegna áhættu af ábyrgðum.
   3. Mat á tryggingum sem lagðar verða fram vegna ábyrgðarinnar. [Ráðherra]^1)
         er heimilt í reglugerð að ákveða hámark veðsetningarhlutfalls.
           4. Mat á áhrifum ríkisábyrgða á samkeppni á viðkomandi sviði.
                             ^1)L. 126/2011, 253. gr.
3. gr. Ríkissjóði er óheimilt að takast á hendur ríkisábyrgð nema að fullnægðum
                            eftirfarandi skilyrðum:
   1. Kveðið sé á um heimild til ríkisábyrgðar í lögum þeim sem ábyrgð heimila.
   2. Ef lánsfjárþörfina er ekki hægt að uppfylla á almennum lánamarkaði og sýnt
                        þykir að starfsemin sé hagkvæm.
      3. Ábyrgðarþegi leggi fram a.m.k. 20% af heildarfjárþörf verkefnisins.
    4. Ábyrgðarþegi leggi fram viðeigandi tryggingar að mati Ríkisábyrgðasjóðs.
    Ábyrgð ríkissjóðs skal ekki nema hærra hlutfalli en 75% af lánsfjárþörf
                      verkefnis sem veitt er ríkisábyrgð.
Ríkissjóði er óheimilt að takast á hendur ábyrgð fyrir aðila sem er í vanskilum
                      við ríkissjóð eða Ríkisábyrgðasjóð.
4. gr. Hver sá sem ríkissjóður gengur í ábyrgð fyrir, ábyrgðarþegi, skal greiða
  við ábyrgðarveitingu í ríkissjóð áhættugjald er nemi 0,254,00% af höfuðstól
 ábyrgðarskuldbindingar fyrir hvert ár lánstímans. Áhættugjaldið skal greiða í
    upphafi lánstíma og rennur það í ríkissjóð. Áhættugjald skal ákveðið af
 Ríkisábyrgðasjóði og taka mið af þeirri áhættu sem talin er vera af ábyrgðinni
         og hvort um einfalda ábyrgð eða sjálfskuldarábyrgð er að ræða.
 Ábyrgðarþegi skal greiða afgreiðslugjald samkvæmt gjaldskrá sem [ráðherra]^1)
setur. Skal það taka mið af kostnaði við afgreiðslu og mat á viðkomandi ábyrgð.
              Afgreiðslugjaldið skal renna til Ríkisábyrgðasjóðs.
   Lánveitandi annast innheimtu áhættu- og afgreiðslugjalda hjá ábyrgðarþega.
                             ^1)L. 126/2011, 253. gr.
 5. gr. Ríkisábyrgðasjóður skal halda afskriftareikning vegna veittra ábyrgða.
Afskriftareikningur sjóðsins skal á hverjum tíma gefa raunhæfa mynd af áætluðum
   afskriftum allra ábyrgða sjóðsins. Jafnharðan og ákvarðanir eru teknar um
ábyrgðir, sbr. 3. gr., leggur sjóðurinn við afskriftareikning fjárhæð sem nemur
                            áætlaðri afskriftaþörf.
Eigi sjaldnar en árlega skal endurmeta áhættu og afskriftaþörf Ríkisábyrgðasjóðs
     vegna ábyrgða og endurlána og á grundvelli þess endurákvarða framlag á
 afskriftareikning. Leiði sú endurskoðun í ljós að varasjóður Ríkisábyrgðasjóðs
   nægi ekki til að mæta þannig metnum skuldbindingum skal [ráðherra]^1) gera
   Alþingi viðvart og gera tillögu um aðgerðir til að koma jafnvægi á fjárhag
                                   sjóðsins.
 Ríkisábyrgðasjóður skal fylgjast með rekstri þeirra aðila er ríkissjóður hefur
      gengið í ábyrgð fyrir eða veitt lán. Ábyrgðarþegum er skylt að láta
     Ríkisábyrgðasjóði í té ársreikninga og hverjar þær skýrslur og gögn er
 nauðsynleg teljast til þess að hann geti rækt þetta eftirlit. Verði dráttur á
   afhendingu umbeðinna upplýsinga er ráðherra heimilt að beita dagsektum uns
 gögnin eru komin fram. Um fjárhæð dagsekta skal nánar kveðið á í gjaldskrá er
   [ráðherra]^1) setur. Dagsektir þessar skal ákveða með ábyrgðarbréfi, og má
                            innheimta þær með aðför.
                             ^1)L. 126/2011, 253. gr.
  6. gr. Bankar, lánasjóðir, lánastofnanir, fyrirtæki og aðrir þeir aðilar sem
  lögum samkvæmt njóta, eða hafa notið, ábyrgðar ríkissjóðs, hvort sem hún er
 tilkomin vegna eignaraðildar ríkissjóðs eða annars, skulu greiða ábyrgðargjald
af þeim skuldbindingum sínum sem ríkisábyrgð er á. Almennar viðskiptaskuldir og
      eftirlauna- og lífeyrisskuldbindingar skulu þó undanþegnar gjaldinu.
      [Aðilar skv. 1. mgr. skulu greiða í ríkissjóð ábyrgðargjald af þeim
 skuldbindingum þeirra sem ríkisábyrgð er á. Ábyrgðargjald skal svara að fullu
  til þeirrar ívilnunar sem viðkomandi aðili nýtur, á grunni ríkisábyrgðar, í
  formi hagstæðari lánskjara umfram þau kjör sem almennt bjóðast á markaði án
     ríkisábyrgðar. Ábyrgðargjald samkvæmt málsgrein þessari skal ákveðið á
grundvelli mats óháðs aðila á lánskjörum með og án ríkisábyrgðar og skal gjaldið
 reiknað af höfuðstól gjaldskyldra skuldbindinga eins og hann er að meðaltali á
                     hverju gjaldtímabili, sbr. 8. gr.]^1)
                               ^1)L. 20/2011, 1. gr.
 7. gr. [Lán sem áhættugjald skv. 4. gr. hefur verið greitt af, skuldbindingar
  vegna innstæðna á innlánsreikningum í innlánsstofnunum, skuldbindingar vegna
   útflutningsábyrgða með ríkisábyrgð, Seðlabanki Íslands, Íbúðalánasjóður og
 Lánasjóður íslenskra námsmanna eru undanþegin greiðslu ábyrgðargjalds skv. 6.
                                    gr.]^1)
     Ábyrgðargjald vegna skuldbindinga fyrirtækja, sem eru að hluta í eigu
   ríkissjóðs, skal reikna í sama hlutfalli og eignaraðild ríkissjóðs nemur.
     Eignaraðild ríkissjóðs í félögum og fyrirtækjum þar sem ábyrgð eigenda
  takmarkast við framlag þeirra, t.d. í hlutafélögum, veldur ekki gjaldskyldu.
                               ^1)L. 70/2000, 1. gr.
8. gr. Ríkisábyrgðasjóður annast útreikning, álagningu og innheimtu áhættugjalds
       skv. 4. gr. og ábyrgðargjalds skv. 6. gr. Ábyrgðarþegi skal veita
   Ríkisábyrgðasjóði allar þær upplýsingar sem hann telur nauðsynlegar í því
                                   sambandi.
      Gjaldskyldir aðilar skv. 6. gr. skulu skila skýrslu í því formi sem
 Ríkisábyrgðasjóður ákveður þar sem fram komi brúttófjárhæð allra gjaldskyldra
 skuldbindinga eins og höfuðstóll þeirra er hinn 10., 20. og síðasta dag hvers
 mánaðar á hverju gjaldtímabili. Gjaldstofn ábyrgðargjalds er einfalt meðaltal
                             fyrrgreindra fjárhæða.
    Ábyrgðargjaldi skv. 6. og 7. gr. skal skila, ásamt skýrslu skv. 2. mgr.,
ársfjórðungslega eftir á. Gjalddagi vegna hvers ársfjórðungs er 15. dagur næsta
 mánaðar eftir að gjaldtímabili lýkur. Sé ábyrgðargjald ekki greitt á gjalddaga
 skal greiða ríkissjóði dráttarvexti af því sem gjaldfallið er skv. [2]10. gr.
                    laga nr. 25/1987, með síðari breytingum.
9. gr. [Ráðherra]^1) skal með reglugerð^2) setja nánari ákvæði um framkvæmd laga
                                    þessara.
             ^1)L. 126/2011, 253. gr. ^2)Rg. 237/1998, sbr. 557/2001.
                 10. gr. Lög þessi öðlast gildi 1. janúar 1998.
 Ákvæði til bráðabirgða. Eftir gildistöku laga þessara skal fara fram athugun á
   fjárhagsstöðu Ríkisábyrgðasjóðs með það að markmiði að leiða í ljós áhættu
 sjóðsins og meta hvort ríkissjóður þarf að leggja sjóðnum til fjármagn til að
 eignir sjóðsins standist á við skuldbindingar hans. Uppgjör þetta skal miðast
                          við gildistöku laga þessara.

References

   Visible links
   1. file://1990043.html
   2. file://1987025.html
