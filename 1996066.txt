
   --------------------------------------------------------------------------

  Lög um heimild fyrir ríkisstjórnina til þess að staðfesta fyrir Íslands hönd
         Norðurlandasamning um félagslega aðstoð og félagslega þjónustu

                              1996 nr. 66 5. júní

   --------------------------------------------------------------------------

                           Tóku gildi 11. júní 1996.
       1. gr. Ríkisstjórninni er heimilt að staðfesta fyrir Íslands hönd
Norðurlandasamning um félagslega aðstoð og félagslega þjónustu sem gerður var í
     Arendal 14. júní 1994 og prentaður er sem fylgiskjal með lögum þessum.
  2. gr. Þegar samningur sá er um ræðir í 1. gr. hefur öðlast gildi að því er
          Ísland varðar skulu ákvæði hans hafa lagagildi hér á landi.
                      3. gr. Lög þessi öðlast þegar gildi.

                                  Fylgiskjal.
                              NORÐURLANDASAMNINGUR
                  um félagslega aðstoð og félagslega þjónustu.
         Ríkisstjórnir Íslands, Danmerkur, Finnlands, Noregs og Svíþjóðar,
   sem veita því athygli að Norðurlandasamningurinn um almannatryggingar frá 15.
júní 1992 á aðeins við um almannatryggingabætur, en það er breyting frá því sem
   var í fyrri Norðurlandasamningi um félagslegt öryggi sem fól einnig í sér
                               félagslega aðstoð,
     sem álíta að auk réttar til félagslegra úrræða sem felast í samningnum um
Evrópska efnahagssvæðið frá 2. maí 1992 sé enn þörf á sérstökum norrænum reglum
                  um félagslega aðstoð og félagslega þjónustu,
      sem álíta að í vissu tilliti beri að rýmka réttinn, sem er tryggður með
 Norðurlandasamningnum um rétt norrænna ríkisborgara til að nota eigin tungu í
öðru norrænu landi frá 17. júní 1981, til að nota eigið tungumál í öðru norrænu
                   landi á sviði heilbrigðis- og félagsmála,
    hafa komið sér saman um að gera Norðurlandasamning um félagslega aðstoð og
                       félagslega þjónustu, svohljóðandi:

                            I. hluti. Almenn ákvæði.
                             1. gr. Skilgreiningar.
                        Í samningi þessum merkja orðin:
                   a. norrænt land: sérhvert samningsríkjanna,
              b. norrænn ríkisborgari: ríkisborgara norræns lands,
                          c. hlutaðeigandi stjórnvald:
                         í Danmörku: félagsmálaráðherrann,
                 í Finnlandi: félags- og heilbrigðismálaráðuneytið,
                          á Íslandi: félagsmálaráðuneytið,
                  í Noregi: félags- og heilbrigðismálaráðuneytið,
                 í Svíþjóð: ríkisstjórnina (félagsmálaráðuneytið),
                 eða það stjórnvald sem nefnd stjórnvöld tilnefna,
      d. stofnun: lands-, svæðis- eða staðbundið stjórnvald eða stofnun sem
                                 veitir aðstoð.
                          2. gr. Efnislegt gildissvið.
   1. Samningurinn tekur til allrar löggjafar í norrænum löndum sem gildir á
                 hverjum tíma um eftirtalin félagsleg málefni:
                   a. félagslega aðstoð og félagslega þjónustu,
          b. aðrar félagslegar bætur sem ákvæði Norðurlandasamningsins um
               almannatryggingar frá 15. júní 1992 taka ekki til.
     2. Ákvæði 5. og 9. gr. gilda einnig um löggjöf um heilbrigðisþjónustu.
 3. Þegar samningur þessi er samþykktur skal hvert norrænu landanna leggja fram
 skrá yfir gildandi löggjöf sem samningurinn nær til. Síðan skal sérhvert land
 fyrir lok febrúarmánaðar ár hvert tilkynna danska utanríkisráðuneytinu um þær
breytingar á skránni sem verða vegna löggjafar sem sett hefur verið á næstliðnu
                                  almanaksári.
                         3. gr. Persónulegt gildissvið.
    Ef annað er ekki tekið fram í einstökum greinum tekur samningurinn til:
                             a. norrænna ríkisborgara,
            b. annarra einstaklinga með löglega búsetu í norrænu landi.
                    4. gr. Jafnrétti norrænna ríkisborgara.
  Við framkvæmd þeirrar löggjafar í norrænu landi, sem samningurinn tekur til,
   njóta ríkisborgarar annarra norrænna landa, sem dvelja með lögmætum hætti
      tímabundið eða hafa löglega búsetu í landinu, jafnréttis á við eigin
                             ríkisborgara landsins.

                             II. hluti. Sérákvæði.
                       5. gr. Notkun norrænna tungumála.
1. Ríkisborgari norræns lands á rétt á að nota íslensku, dönsku, finnsku, norsku
eða sænsku þegar hann sendir stjórnvaldi í öðru norrænu landi skrifleg erindi í
   einstökum málum sem varða rétt til félagslegrar aðstoðar eða félagslegrar
     þjónustu. Í slíkum málum skal hlutaðeigandi stjórnvald sjá til þess að
einstaklingurinn fái nauðsynlega aðstoð túlks eða þýðanda í þessum tungumálum sé
                                   þess þörf.
 2. Í þeim tilvikum þegar tungumál ræður miklu um að markmiðinu með félagslegri
aðstoð og félagslegri þjónustu verði náð skal stofnun, eftir því sem við verður
               komið, nota tungumál sem einstaklingurinn skilur.
      3. Ákvæðin í 1. og 2. mgr. eiga einnig við um heilbrigðisþjónustu og
                                 læknismeðferð.
    4. Að öðru leyti gilda ákvæðin í Norðurlandasamningnum um rétt norrænna
  ríkisborgara til að nota eigin tungu í öðru norrænu landi frá 17. júní 1981.
6. gr. Félagsleg aðstoð og félagsleg þjónusta við tímabundna dvöl í öðru norrænu
                                     landi.
   Ef einstaklingur, sem samningurinn tekur til og dvelur með lögmætum hætti
    tímabundið í öðru norrænu landi, þarf skyndilega á félagslegri aðstoð og
 félagslegri þjónustu að halda skal hann fá slíka aðstoð frá því landi sem hann
   dvelur í samkvæmt lögum þess eins og þörf hans fyrir aðstoð segir til um.
                        7. gr. Vernd gegn heimsendingu.
  Norrænan ríkisborgara má ekki senda heim vegna þarfar hans fyrir félagslega
   aðstoð ef fjölskylduaðstæður hans, tengsl við það land sem hann býr í eða
 aðstæður að öðru leyti mæla með því að hann verði um kyrrt og í engum tilvikum
        hafi hann búið með lögmætum hætti í landinu undanfarin þrjú ár.
               8. gr. Samstarf um ferð til annars norræns lands.
 Þegar sú staða kemur upp hjá stjórnvaldi í norrænu landi að öðru norrænu landi
 ber að taka á móti einstaklingi sem samningurinn tekur til hvílir skylda á því
  stjórnvaldi, þegar þess gerist þörf, að skipuleggja ferðina að því marki sem
      nauðsynlegt er í samvinnu við ábyrga stofnun í hinu norræna landinu.
9. gr. Flutningur einstaklinga, sem hafa þörf fyrir meðferð eða umönnun í lengri
                        tíma, til annars norræns lands.
   l. Þegar einstaklingur, sem samningurinn tekur til, þarfnast meðferðar eða
  umönnunar í lengri tíma og óskar að flytja frá einu norrænu landi til annars
    norræns lands sem hann tengist sérstökum böndum skulu ábyrg stjórnvöld í
 löndunum tveimur leitast við að greiða fyrir slíkum flutningi, enda bæti hann
                    stöðu viðkomandi einstaklings í lífinu.
2. Ábyrg stjórnvöld í landinu sem flutt er frá og landinu sem flutt er til geta
  ákveðið í samkomulaginu um flutninginn að skipta kostnaðinum af meðferð eða
                umönnun á milli stjórnvalda í löndunum tveimur.
  3. Að svo miklu leyti sem samkomulag það, sem getið er um í 2. mgr., nær til
skiptingar á kostnaði sökum greiðslna vegna veikinda skal líta á það sem samning
 skv. 1. mgr. 23. gr. Norðurlandasamningsins um almannatryggingar frá 15. júní
                                     1992.
                         10. gr. Skipan ferðaþjónustu.
Sveitarfélögum á landamærasvæðum milli norrænna landa ber að hafa samstarf um að
 haga ferðaþjónustu með þeim hætti að fötluðum og öldruðum einstaklingum verði
 gert kleift að ferðast til nágrannasveitarfélags í hinu landinu með sama hætti
           og til nágrannasveitarfélags innan landamæra eigin lands.
                    11. gr. Fyrirframgreiðsla barnsmeðlags.
  l. Einstaklingur, sem samningurinn tekur til og sem flytur frá einu norrænu
   landi til annars norræns lands, á rétt á fyrirframgreiðslu barnsmeðlags í
 síðarnefnda landinu á sömu forsendum og ríkisborgarar þess lands frá þeim tíma
                      sem hann tekur upp búsetu í landinu.
2. Skjal um rétt til barnsmeðlags, sem gefið er út í norrænu landi, skal einnig
 teljast gildur grundvöllur fyrirframgreiðslu meðlags í öðru norrænu landi. Ef
 skjalið geymir ekki úrskurð dómstóls eða annars opinbers stjórnvalds skal það
áritað vottorði um að samkvæmt því sé unnt að innheimta hjá hinum meðlagsskylda
                       í landinu sem það var gefið út í.
  3. Heimilt er að lækka fyrirframgreiðslu meðlags um þá fyrirframgreiðslu sem
          hefur verið greidd í öðru norrænu landi fyrir sama tímabil.

                           III. hluti. Önnur ákvæði.
                          12. gr. Ákvæði um framkvæmd.
Hlutaðeigandi stjórnvöld skulu saman setja þær reglur sem þörf er á til þess að
               tryggja samræmda norræna framkvæmd þessa samnings.
                   13. gr. Samstarf stjórnvalda og stofnana.
1. Stjórnvöldum og stofnunum ber að veita gagnkvæmt liðsinni við framkvæmd þessa
   samnings að því marki sem nauðsynlegt er, m.a. með því að veita félagslega
  þjónustu á landamærasvæðum á milli norrænna landa. Í sérhverju norrænu landi
    skal vera stofnun tilnefnd af hlutaðeigandi stjórnvöldum sem tengiliður.
   2. Við samstarf í málum sem varða börn skal gefa sérstakan gaum að þörfum
 barnsins, möguleikum þess til að hafa samband við einstaklinga sem skipta það
                         miklu og eigin óskum barnsins.
                              14. gr. Gildistaka.
  1. Samningurinn gengur í gildi fyrsta dag næsta mánaðar eftir að liðnir eru
   tveir heilir almanaksmánuðir frá því að allir samningsaðilar hafa tilkynnt
           danska utanríkisráðuneytinu um samþykki sitt á samningnum.
  2. Hvað snertir Færeyjar, Grænland og Álandseyjar gengur samningurinn ekki í
    gildi fyrr en fyrsta dag næsta mánaðar eftir að liðnir eru tveir heilir
  almanaksmánuðir frá því að ríkisstjórn Danmerkur eða ríkisstjórn Finnlands,
 eftir því sem við á, hefur tilkynnt danska utanríkisráðuneytinu að landsstjórn
     Færeyja, landsstjórn Grænlands eða lögþing Álandseyja hafi tilkynnt að
 samningurinn skuli gilda í Færeyjum, á Grænlandi eða á Álandseyjum, eftir því
                                   sem við á.
   3. Danska utanríkisráðuneytið tilkynnir öðrum samningsaðilum og skrifstofu
  norrænu ráðherranefndarinnar um móttöku þessara tilkynninga og gildistökudag
                                  samningsins.
                                15. gr. Uppsögn.
 1. Sérhver samningsaðili getur sagt samningnum upp með skriflegri tilkynningu
þess efnis til danska utanríkisráðuneytisins en það skýrir öðrum samningsaðilum
                 frá móttöku tilkynningarinnar og efni hennar.
 2. Uppsögn gildir aðeins fyrir þann samningsaðila sem hefur lagt hana fram og
 tekur hún gildi sex mánuðum eftir þann dag sem danska utanríkisráðuneytið tók
                            við tilkynningu um hana.
         16. gr. Ákvæði í samningi um almannatryggingar felld úr gildi.
     Þegar þessi samningur gengur í gildi fellur síðasti málsliður 30. gr.
      Norðurlandasamnings um almannatryggingar frá 15. júní 1992 úr gildi.
                        17. gr. Varðveisla frumtextans.
  Frumtexti þessa samnings skal varðveittur í danska utanríkisráðuneytinu sem
            lætur öðrum samningsaðilum í té staðfest afrit af honum.

References

   Visible links
   1. http://www.althingi.is/dba-bin/lawformpr.pl?lnr=1996066
