
   --------------------------------------------------------------------------

                                              Lög um mannréttindasáttmála Evrópu

                              1994 nr. 62 19. maí

   --------------------------------------------------------------------------

                                     1. gr.
          Mannréttindasáttmáli Evrópu hefur lagagildi á Íslandi, en með honum
                                     er átt við ákvæði eftirfarandi samninga:

   1.
           Samnings frá 4. nóvember 1950 um verndun mannréttinda og
           mannfrelsis, með áorðnum breytingum samkvæmt eftirtöldum
           samningsviðaukum:

                a.
                        Samningsviðauka nr. 3 frá 6. maí 1963 um breyting á
                        29. gr. samningsins.
                b.
                        Samningsviðauka nr. 5 frá 20. janúar 1966 um breyting
                        á 22. og 40. gr. samningsins.
                c.
                        Samningsviðauka nr. 8 frá 19. mars 1985 um breyting á
                        20., 21., 23., 28., 29., 30., 31., 34., 40., 41. og
                        43. gr. samningsins.

   2.
           Samningsviðauka frá 20. mars 1952 við samninginn um verndun
           mannréttinda og mannfrelsis (samningsviðauka nr. 1).
   3.
           Samningsviðauka nr. 2 frá 6. maí 1963 við samninginn um verndun
           mannréttinda og mannfrelsis um vald mannréttindadómstóls Evrópu
           til að láta uppi ráðgefandi álit.
   4.
           Samningsviðauka nr. 4 frá 16. september 1963 við samninginn um
           verndun mannréttinda og mannfrelsis um tiltekin önnur mannréttindi
           en greinir þegar í samningnum og fyrsta viðauka við hann.
   5.
           Samningsviðauka nr. 6 frá 28. apríl 1983 við samninginn um verndun
           mannréttinda og mannfrelsis varðandi afnám dauðarefsingar.
   6.
           Samningsviðauka nr. 7 frá 22. nóvember 1984 við samninginn um
           verndun mannréttinda og mannfrelsis.

             Samningurinn um verndun mannréttinda og mannfrelsis, með áorðnum
           breytingum, og samningsviðaukar nr. 1, 2, 4, 6 og 7 eru birtir sem
                                                 fylgiskjal með þessum lögum.

                                     2. gr.
         Úrlausnir mannréttindanefndar Evrópu, mannréttindadómstóls Evrópu og
     ráðherranefndar Evrópuráðsins eru ekki bindandi að íslenskum landsrétti.

                                     3. gr.
                                                Lög þessi öðlast þegar gildi.

                                  Fylgiskjal.
               Samningur um verndun mannréttinda og mannfrelsis.

   Ríkisstjórnir þær, sem undirritað hafa samning þennan og aðilar eru að
   Evrópuráðinu,

   hafa í huga hina almennu mannréttindayfirlýsingu, sem allsherjarþing
   sameinuðu þjóðanna samþykkti hinn 10. desember 1948;

   hafa í huga, að yfirlýsing þessi hefur það markmið að tryggja almenna og
   raunhæfa viðurkenningu og vernd þeirra réttinda, sem þar er lýst;

   hafa í huga, að markmið Evrópuráðs er að koma á nánari einingu
   aðildarríkjanna og að ein af leiðunum að því marki er sú, að mannréttindi
   og mannfrelsi séu í heiðri höfð og efld;

   lýsa á ný eindreginni trú sinni á það mannfrelsi, sem er undirstaða
   réttlætis og friðar í heiminum og best er tryggt, annars vegar með virku,
   lýðræðislegu stjórnarfari og, hins vegar, almennum skilningi og varðveislu
   þeirra mannréttinda, sem eru grundvöllur frelsisins;

   eru staðráðnar í því að stíga fyrstu skrefin að því marki að tryggja
   sameiginlega nokkur þeirra réttinda, sem greind eru í hinni almennu
   mannréttindayfirlýsingu, enda eru þær stjórnir Evrópuríkja, sem sama
   sinnis eru og eiga sameiginlega arfleifð stjórnmálahefða, hugsjóna,
   frelsis og réttarríkis;

   hafa orðið ásáttar um það sem hér fer á eftir:

                                     1. gr.
        Samningsaðilar skulu tryggja hverjum þeim, sem innan yfirráðasvæðis
   þeirra dvelst, réttindi þau og frelsi sem skilgreind eru í I. kafla þessa
   samnings.

                                   I. kafli.
                                     2. gr.
        1. Réttur hvers manns til lífs skal verndaður með lögum. Engan mann
   skal af ásettu ráði svipta lífi, nema sök sé sönnuð og fullnægja skuli
   refsidómi á hendur honum fyrir glæp, sem dauðarefsingu varðar að lögum.
        2. Þótt mannsbani hljótist af valdbeitingu skal það ekki talið brjóta
   í bága við þessa grein ef valdbeitingin er ekki meiri en ýtrasta nauðsyn
   krefur:

   a.
           til að verja menn gegn ólögmætu ofbeldi;
   b.
           til að framkvæma lögmæta handtöku eða til að koma í veg fyrir
           flótta manns sem er í lögmætri gæslu;
   c.
           vegna löglegra aðgerða, sem miða að því að bæla niður uppþot eða
           uppreisn.

                                     3. gr.
        Enginn maður skal sæta pyndingum eða ómannlegri eða vanvirðandi
   meðferð eða refsingu.

                                     4. gr.
        1. Engum manni skal haldið í þrældómi eða þrælkun.
        2. Eigi skal þess krafist af nokkrum manni að hann vinni þvingunar-
   eða nauðungarvinnu.
        3. Þvingunar- eða nauðungarvinna í merkingu þessarar greinar skal
   eigi taka til:

   a.
           vinnu sem krafist er í samræmi við almennar reglur um tilhögun
           gæslu sem kveðið er á um í 5. gr. samnings þessa eða meðan á
           skilyrtri lausn úr slíkri gæslu stendur;
   b.
           herþjónustu eða þjónustu sem krafist er í hennar stað af mönnum
           sem synja herþjónustu samvisku sinnar vegna og búa við lög sem
           heimila slíka synjun;
   c.
           þjónustu vegna hættu- eða neyðarástands sem ógnar lífi eða velferð
           almennings;
   d.
           vinnu eða þjónustu sem er þáttur í venjulegum borgaraskyldum.

                                     5. gr.
        1. Allir menn eiga rétt til frelsis og mannhelgi.

   Engan mann skal svipta frelsi nema í eftirfarandi tilvikum og þá í samræmi
   við þá málsmeðferð sem segir í lögum. Tilvikin eru:

   a.
           lögleg gæsla manns sem dæmdur hefur verið sekur af þar til bærum
           dómstóli;
   b.
           lögleg handtaka eða gæsla manns fyrir að óhlýðnast lögmætri skipun
           dómstóls eða til að tryggja efndir lögmæltrar skyldu;
   c.
           lögleg handtaka eða gæsla manns sem efnt er til í því skyni að
           færa hann fyrir réttan handhafa opinbers valds, enda hvíli á honum
           rökstuddur grunur um afbrot eða með rökum sé talið nauðsynlegt að
           koma í veg fyrir að hann fremji afbrot eða komist undan að svo
           búnu;
   d.
           gæsla ósjálfráða manns samkvæmt löglegum úrskurði vegna eftirlits
           með uppeldi hans eða lögmætrar gæslu í því skyni að færa hann
           fyrir réttan handhafa opinbers valds;
   e.
           lögleg gæsla manns til að koma í veg fyrir að smitandi sjúkdómur
           breiðist út eða manns sem er andlega vanheill, áfengissjúklingur,
           eiturlyfjasjúklingur eða umrenningur;
   f.
           lögleg handtaka eða gæsla manns til að koma í veg fyrir að hann
           komist ólöglega inn í land eða gæsla manns sem vísa á úr landi eða
           framselja.

        2. Hver sá maður, sem tekinn er höndum, skal án tafar fá vitneskju, á
   máli sem hann skilur, um ástæðurnar fyrir handtökunni og um sakir þær sem
   hann er borinn.
        3. Hvern þann mann, sem tekinn er höndum eða settur í varðhald skv.
   c-lið 1. tölul. þessarar greinar skal án tafar færa fyrir dómara eða annan
   embættismann sem að lögum hefur heimild til að fara með dómsvald, og skal
   hann eiga kröfu til að mál hans verði tekið fyrir í dómi innan hæfilegs
   tíma eða hann verði látinn laus þar til dómsmeðferð hefst. Gera má það að
   skilyrði fyrir lausn manns úr gæslu að trygging sé sett fyrir því að hann
   komi fyrir dóm.
        4. Hverjum þeim sem handtekinn er eða settur í gæslu skal rétt að
   bera lögmæti frelsisskerðingarinnar undir dómstól er úrskurði um hana með
   skjótum hætti og fyrirskipi að hann skuli látinn laus ef ólögmæt reynist.
        5. Hver sá sem tekinn hefur verið höndum eða settur í gæslu gagnstætt
   ákvæðum þessarar greinar skal eiga bótarétt sem unnt sé að koma fram.

                                     6. gr.
        1. Þegar kveða skal á um réttindi og skyldur manns að einkamálarétti
   eða um sök, sem hann er borinn um refsivert brot, skal hann eiga rétt til
   réttlátrar og opinberrar málsmeðferðar innan hæfilegs tíma fyrir
   sjálfstæðum og óvilhöllum dómstóli. Sé skipan hans ákveðin með lögum. Dóm
   skal kveða upp í heyranda hljóði, en banna má fréttamönnum og almenningi
   aðgang að réttarhöldunum að öllu eða nokkru af siðgæðisástæðum eða með
   tilliti til allsherjarreglu eða þjóðaröryggis í lýðfrjálsu landi eða vegna
   hagsmuna ungmenna eða verndar einkalífs málsaðila eða, að svo miklu leyti
   sem dómstóllinn telur brýna nauðsyn bera til, í sérstökum tilvikum þar sem
   opinber frásögn mundi torvelda framgang réttvísinnar.
        2. Hver sá sem borinn er sökum um refsiverða háttsemi skal talinn
   saklaus uns sekt hans er sönnuð að lögum.
        3. Hver sá sem borinn er sökum um refsiverða háttsemi skal eigi njóta
   minni réttar en hér greinir:

   a.
           Hann fái án tafar, á máli sem hann skilur, vitneskju í smáatriðum
           um eðli og orsök þeirrar ákæru sem hann sætir.
   b.
           Hann fái nægan tíma og aðstöðu til að undirbúa vörn sína.
   c.
           Hann fái að halda uppi vörnum sjálfur eða með aðstoð verjanda að
           eigin vali. Hafi hann ekki nóg fé til að greiða lögfræðiaðstoð
           skal hann fá hana ókeypis ef það er nauðsynlegt vegna
           réttvísinnar.
   d.
           Hann fái að spyrja eða láta spyrja vitni sem leidd eru gegn honum.
           Séð skal um að vitni, sem bera honum í vil, komi fyrir dóm og séu
           spurð á sama hátt og þau vitni sem leidd eru gegn honum.
   e.
           Hann fái ókeypis aðstoð túlks ef hann skilur hvorki né talar mál
           það sem notað er fyrir dómi.

                                     7. gr.
        1. Engan skal telja sekan um afbrot hafi verknaður sá eða
   aðgerðaleysi, sem hann er borinn, eigi varðað refsingu að landslögum eða
   þjóðarétti þá framin voru. Eigi má heldur dæma mann til þyngri refsingar
   en lög leyfðu þegar afbrotið var framið.
        2. Ákvæði þessarar greinar skulu eigi torvelda réttarhöld yfir
   nokkrum manni eða refsingu hans fyrir hvern þann verknað eða aðgerðaleysi,
   refsiverð samkvæmt almennum ákvæðum laga, viðurkenndum af siðmenntuðum
   þjóðum þá framin voru.

                                     8. gr.
        1. Sérhver maður á rétt til friðhelgi einkalífs síns, fjölskyldu,
   heimilis og bréfaskipta.
        2. Opinber stjórnvöld skulu eigi ganga á rétt þennan nema samkvæmt
   því sem lög mæla fyrir um og nauðsyn ber til í lýðræðislegu þjóðfélagi
   vegna þjóðaröryggis, almannaheilla eða efnalegrar farsældar þjóðarinnar,
   til þess að firra glundroða eða glæpum, til verndar heilsu manna eða
   siðgæði eða réttindum og frelsi annarra.

                                     9. gr.
        1. Sérhver maður á rétt á að vera frjáls hugsana sinna, samvisku og
   trúar. Í þessu felst frelsi manna til að breyta um trú eða sannfæringu svo
   og til að rækja trú sína eða sannfæringu, hvort heldur einslega eða í
   samfélagi með öðrum, opinberlega eða á einkavettvangi, með guðsþjónustu,
   boðun, breytni og helgihaldi.
        2. Frelsi manna til að rækja trú sína eða sannfæringu skal einungis
   háð þeim takmörkunum, sem lög mæla fyrir um og nauðsyn ber til í
   lýðræðislegu þjóðfélagi vegna almannaheilla, til verndar allsherjarreglu,
   heilsu manna eða siðgæði eða rétti og frelsi.

                                    10. gr.
        1. Sérhver maður á rétt til tjáningarfrelsis. Sá réttur skal einnig
   ná yfir frelsi til að hafa skoðanir, taka við og skila áfram upplýsingum
   og hugmyndum heima og erlendis án afskipta stjórnvalda. Ákvæði þessarar
   greinar skulu eigi hindra ríki í að gera útvarps-, sjónvarps- og
   kvikmyndafyrirtækjum að starfa aðeins samkvæmt sérstöku leyfi.
        2. Þar sem af réttindum þessum leiðir skyldur og ábyrgð er heimilt að
   þau séu háð þeim formsreglum, skilyrðum, takmörkunum eða viðurlögum sem
   lög mæla fyrir um og nauðsyn ber til í lýðræðislegu þjóðfélagi vegna
   þjóðaröryggis, landvarna eða almannaheilla, til þess að firra glundroða
   eða glæpum, til verndar heilsu eða siðgæði manna, mannorði eða réttindum
   og til þess að koma í veg fyrir uppljóstran trúnaðarmála eða til þess að
   tryggja vald og óhlutdrægni dómstóla.

                                    11. gr.
        1. Rétt skal mönnum að koma saman með friðsömum hætti og mynda félög
   með öðrum, þar á meðal að stofna og ganga í stéttarfélög til verndar
   hagsmunum sínum.
        2. Eigi skal réttur þessi háður öðrum takmörkunum en þeim sem lög
   mæla fyrir um og nauðsyn ber til í lýðræðislegu þjóðfélagi vegna
   þjóðaröryggis eða almannaheilla, til þess að firra glundroða eða glæpum,
   til verndar heilsu eða siðgæði manna eða réttindum og frelsi. Ákvæði
   þessarar greinar skulu eigi vera því til fyrirstöðu að löglegar
   takmarkanir séu settar við því að liðsmenn hers og lögreglu eða
   stjórnarstarfsmenn beiti þessum rétti.

                                    12. gr.
        Karlar og konur á hjúskaparaldri hafa rétt á að ganga í hjónaband og
   stofna fjölskyldu í samræmi við landslög um þessi réttindi.

                                    13. gr.
        Sérhver sá sem á er brotinn sá réttur eða það frelsi hans skert, sem
   lýst er í samningi þessum, skal eiga raunhæfa leið til að ná rétti sínum
   fyrir opinberu stjórnvaldi, og gildir einu þótt brotið hafi framið
   opinberir embættismenn.

                                    14. gr.
        Réttindi þau og frelsi, sem lýst er í samningi þessum, skulu tryggð
   án nokkurs manngreinarálits, svo sem vegna kynferðis, kynþáttar,
   litarháttar, tungu, trúarbragða, stjórnmála- eða annarra skoðana,
   þjóðernis eða þjóðfélagsstöðu, tengsla við þjóðernisminnihluta, eigna,
   uppruna eða annarrar stöðu.

                                    15. gr.
        1. Á tímum styrjaldar eða annars almenns neyðarástands, sem ógnar
   tilveru þjóðarinnar, getur samningsaðili tekið til ráðstafana sem víkja
   frá skyldum hans samkvæmt samningi þessum að því marki sem ýtrasta nauðsyn
   krefur til þess að firra áföllum, enda séu slíkar ráðstafanir eigi í
   ósamræmi við aðrar skyldur hans að þjóðarétti.
        2. Ákvæði þetta skal þó í engu rýra gildi 2. gr., nema þegar mannslát
   verða vegna löglegra hernaðaraðgerða, né heldur gildi 3. gr., 4. gr. (1.
   mgr.) og 7. gr.
        3. Hver sá samningsaðili, sem neytir þessa réttar til undansláttar,
   skal láta aðalframkvæmdastjóra Evrópuráðs í té fulla vitneskju um þær
   ráðstafanir sem tekið hefur verið til svo og ástæður þeirra. Einnig skal
   hann tilkynna aðalframkvæmdastjóra Evrópuráðs um það þegar beitingu slíkra
   ráðstafana linnir og ákvæðum samningsins er á ný framfylgt að fullu.

                                    16. gr.
        Ekkert ákvæði í 10., 11. og 14. gr. skal talið geta hindrað
   samningsaðila í að setja skorður við stjórnmálaumsvifum útlendinga.

                                    17. gr.
        Ekkert ákvæði í samningi þessum skal túlka þannig að í felist hinn
   minnsti réttur til handa ríki, samtökum eða einstaklingum til að takast á
   hendur eða aðhafast nokkuð það sem miðar að því að eyða réttindum þeim
   einhverjum og frelsi, sem þar er lýst, eða að því að takmarka þau umfram
   það sem samningurinn kveður á um.

                                    18. gr.
        Takmarkanir þær á téðum réttindum og frelsi og heimilaðar eru í
   samningi þessum skulu eigi við hafðar í nokkru öðru skyni en fyrir er um
   mælt.

                                   II. kafli.
                                    19. gr.
        Til að tryggja það, að staðið sé við skuldbindingar þær sem aðilar
   samnings þessa hafa tekist á hendur skal setja á stofn:

   1.
           Mannréttindanefnd Evrópu sem hér á eftir verður kölluð nefndin.
   2.
           Mannréttindadómstól Evrópu sem hér á eftir verður kallaður
           dómstóllinn.

                                  III. kafli.
                                    20. gr.
        [1.]^1) Nefndin skal skipuð jafnmörgum mönnum og samningsaðilarnir
   eru. Eigi mega fleiri en einn þegn sama ríkis eiga sæti í nefndinni.
        [2. Nefndin skal halda fundi sína með þátttöku allra nefndarmanna.
   Hún getur þó skipt sér í deildir sem séu skipaðar minnst sjö
   nefndarmönnum. Deildunum er heimilt að kanna erindi sem borin eru fram
   samkvæmt 25. gr. samningsins og fara má með á grundvelli dómvenju eða
   vekja ekki nein meiri háttar vafamál í túlkun eða beitingu samningsins.
   Með þeim takmörkunum, sem að framan greinir og sem taldar eru í 5. tölul.
   þessarar greinar, skulu deildirnar fara með öll þau völd sem nefndinni eru
   fengin í samningnum.

   Sá nefndarmaður, sem kjörinn hefur verið vegna aðildarríkis sem erindi
   hefur verið beint gegn, skal hafa rétt til að sitja í þeirri deild sem
   erindinu er vísað til.

        3. Nefndinni er heimilt að stofna starfshópa, sem séu hver um sig
   skipaðir að minnsta kosti þremur nefndarmönnum, er hafa vald, ef allir eru
   sammála, til að lýsa erindi, sem borið er fram skv. 25. gr., ótækt eða
   fella það af málaskrá þegar unnt er að taka slíka ákvörðun án frekari
   athugunar.
        4. Deild eða starfshópur getur ávallt látið lögsögu í máli í hendur
   fullskipaðrar nefndar, sem einnig getur mælt fyrir um flutning til sín á
   erindi sem vísað hefur verið til deildar eða starfshóps.
        5. Aðeins nefndin fullskipuð getur farið með eftirfarandi völd:

   a.
           Athugun á málshöfðun skv. 24. gr.
   b.
           Vísun máls til dómstólsins í samræmi við 48. gr. a.
   c.
           Samningu starfsreglna í samræmi við 36. gr.]^1)

   ^1)Samningsviðauki nr. 8, 1. gr.

                                    21. gr.
        1. Ráðherranefndin velur nefndarmennina af skrá sem skrifstofa
   ráðgjafarþingsins gerir. Skulu þeir kosnir með hreinum meiri hluta
   atkvæða. Fulltrúar hvers samningsaðila á ráðgjafarþinginu tilnefna þrjá
   menn og skulu að minnsta kosti tveir þeirra vera þegnar hlutaðeigandi
   ríkis.
        2. Sömu aðferð skal eftir atvikum beita til að fullskipa nefndina ef
   fleiri ríki verða síðar aðilar að samningi þessum, svo og þegar sæti
   verður autt.
        [3. Þeir sem tilnefndir eru skulu vera menn grandvarir og verða þeir
   annaðhvort að fullnægja kröfum um hæfi til að gegna æðri dómarastöðum eða
   vera viðurkenndir fyrir þekkingu á landslögum eða þjóðarétti.]^1)

   ^1)Samningsviðauki nr. 8, 2. gr.

                                    22. gr.
        1. Nefndarmenn skulu kosnir til sex ára. Þá má endurkjósa. Þó skal
   kjörtímabili sjö þeirra sem kjörnir eru í fyrstu kosningu lokið að þremur
   árum liðnum.
        2. Þeir sem ganga eiga úr nefndinni að fyrstu þremur árum liðnum
   skulu valdir með hlutkesti af aðalframkvæmdastjóra Evrópuráðs þegar að
   afloknu fyrsta kjöri.
        3. [Til þess að tryggja það, svo sem fært er, að skipt verði um
   helming nefndarmanna þriðja hvert ár er ráðherranefnd heimilt að ákveða,
   áður en til síðari kosninga er gengið, að kjör eins eða fleiri
   nefndarmanna, er kjósa skal, skuli gilda til annars tíma en sex ára, þó
   eigi lengur en til níu ára né skemur en til þriggja.
        4. Þegar um starfstíma fleiri en eins nefndarmanns er að ræða og
   ráðherranefndin beitir ákvæðum næstu málsgreinar á undan skal starfstími
   hvers ákvarðaður með hlutkesti er aðalframkvæmdastjóri annast þegar að
   kosningu lokinni.]^1)
        [5.]^2) Nefndarmaður, sem kjörinn hefur verið í stað annars, er eigi
   hafði lokið kjörtímabili sínu, skal eiga sæti í nefndinni, uns því
   tímabili er lokið.
        [6.]^2) Nefndarmenn skulu halda sæti sínu, þar til er aðrir koma í
   þeirra stað. Þá er þeir hafa verið leystir af skulu þeir starfa áfram að
   þeim málum sem þeir voru teknir til við.

   ^1)Samningsviðauki nr. 5, 1. gr.^2)Samningsviðauki nr. 5, 2. gr.

                                    23. gr.
        Nefndarmenn skulu skipa sæti sitt sem einstaklingar.

                                    24. gr.
        Sérhver samningsaðili getur, fyrir atbeina aðalframkvæmdastjóra
   Evrópuráðs, skotið til nefndarinnar hverju meintu broti á ákvæðum
   sáttmálans sem annar samningsaðili telst hafa framið.

                                    25. gr.
        1. Nefndin getur tekið við erindum, sem beint er til
   aðalframkvæmdastjóra Evrópuráðs, frá hvaða einstaklingi sem er, samtökum
   eða hópi einstaklinga sem halda því fram að samningsaðili hafi brotið á
   þeim réttindi þau sem lýst er í sáttmála þessum, enda hafi samningsaðili
   sá, sem kærður hefur verið, lýst því yfir, að hann viðurkenni að nefndin
   sé bær til að taka við slíkum erindum. Þeir samningsaðilar, sem gefið hafa
   slíka yfirlýsingu, heita því að hindra ekki á nokkurn hátt raunhæfa
   beitingu þessa réttar.
        2. Slíkar yfirlýsingar má gefa til tiltekins tíma.
        3. Yfirlýsingarnar skulu afhentar aðalframkvæmdastjóra Evrópuráðs, en
   hann skal senda samningsaðilum afrit af þeim og birta þær.
        4. Nefndin skal einungis beita því valdi, sem henni er veitt með
   þessari grein þegar a.m.k. sex samningsaðilar eru skuldbundnir með
   yfirlýsingum samkvæmt málsgreinunum hér á undan.

                                    26. gr.
        Nefndin getur því aðeins tekið mál til meðferðar að leitað hafi verið
   til hlítar leiðréttingar í heimalandinu, samkvæmt almennt viðurkenndum
   reglum þjóðaréttar og innan sex mánaða frá því að fullnaðarákvörðun var
   þar tekin.

                                    27. gr.
        1. Nefndin skal eigi taka til meðferðar erindi, sem lagt er fyrir
   hana skv. 25. gr., ef það er:

   a.
           frá ónafngreindum aðila;
   b.
           eða efnislega hið sama og mál sem þegar hefur verið rannsakað af
           nefndinni eða hefur verið lagt fyrir til rannsóknar eða úrskurðar
           á alþjóðavettvangi og felur ekki í sér neinar nýjar upplýsingar
           sem máli skipta.

        2. Nefndin skal meta ótæka hverja þá kæru sem hún telur ósamrýmanlega
   ákvæðum sáttmála þessa, augljóslega illa grundaða eða fela í sér misnotkun
   á kæruréttinum.
        3. Nefndin skal vísa frá hverju því erindi sem hún telur sér óheimilt
   að fjalla um samkvæmt 26. gr.

                                    28. gr.
        [1.]^1) Hafi nefndin samþykkt að taka til meðferðar erindi sem henni
   hefur borist:

   a.
           skal hún, í því skyni að sannreyna málsatvik, fara yfir málið með
           fulltrúum deiluaðila og, ef þörf krefur, láta rannsaka það. Er
           þeim ríkjum, sem hlut eiga að máli, þá skylt að greiða í hvívetna
           fyrir rannsókninni að höfðu samráði við nefndina.
   b.
           Þá skal hún jafnframt vera aðilum til reiðu við að ná sáttum í
           málinu enda sé við þær að fullu gætt þeirra mannréttinda sem
           skýrgreind eru í samningi þessum.

        [2. Ef nefndinni tekst að koma á sáttum skal hún semja um það skýrslu
   sem senda skal hlutaðeigandi ríkjum, ráðherranefndinni og
   aðalframkvæmdastjóra Evrópuráðs til birtingar. Skýrslan skal vera stutt
   greinargerð um málsatvik og þá lausn sem fengin var.]^1)

   ^1)Samningsviðauki nr. 8, 4. gr.

                                    29. gr.
        [Þegar nefndin hefur tekið við málskoti samkvæmt 25. gr. getur hún
   eftir sem áður ákveðið að hafna því [með atkvæðum tveggja þriðju hluta
   nefndarmanna],^1) uppgötvi hún við rannsókn þess einhverja ástæðu
   frávísunar, svo sem greinir í 27. gr. Fari svo, ber að tilkynna það
   málsaðilum.]^2)

   ^1)Samningsviðauki nr. 8, 5. gr.^2)Samningsviðauki nr. 3, 1. gr.

                                    30. gr.
        1. [Nefndin getur á hvaða stigi málsmeðferðar sem er ákveðið að fella
   erindi af málaskrá sinni þegar aðstæður gefa tilefni til að ætla að:

   a.
           höfðandi hyggist ekki fylgja erindi sínu eftir, eða
   b.
           málinu hafi verið ráðið til lykta, eða
   c.
           af einhverri annarri ástæðu, sem nefndin ákvarðar, sé ekki lengur
           réttlætanlegt að halda áfram að fjalla um málið.

           Nefndin skal þó halda áfram rannsókn erindis ef nauðsynlegt er til
           þess að mannréttindi þau, sem skýrgreind eru í samningi þessum,
           séu virt.

        2. Ef nefndin ákveður að fella erindi af málaskrá sinni eftir að hafa
   tekið við því skal hún gera skýrslu sem hefur að geyma lýsingu á
   málsatvikum og ákvörðuninni um að fella erindið niður svo og ástæður þess.
   Málsaðilum skal send skýrslan svo og ráðherranefndinni til upplýsingar.
   Nefndin getur birt skýrsluna.
        3. Nefndinni er heimilt að taka erindi að nýju á málaskrá sína ef hún
   telur að aðstæður réttlæti það.]^1)

   ^1)Samningsviðauki nr. 8, 6. gr.

                                    31. gr.
        1. [Ef rannsókn erindis hefur ekki lokið í samræmi við 28. gr. (2.
   tölul.), 29. gr. eða 30. gr. skal nefndin gefa skýrslu um málsatvik og tjá
   skoðun sína á hvort málsatvik þau, sem upplýst eru, leiði í ljós brot
   hlutaðeigandi ríkis á skyldum þess samkvæmt samningnum. Birta má álit
   einstakra nefndarmanna um þetta atriði í skýrslunni.]^1)
        2. Skýrslan skal send ráðherranefndinni. Hún skal enn fremur send
   hlutaðeigandi ríkjum og skal þeim eigi heimilt að birta hana.
        3. Um leið og nefndin sendir ráðherranefndinni skýrsluna getur hún
   gert þær tillögur sem henni þurfa þykir.

   ^1)Samningsviðauki nr. 8, 7. gr.

                                    32. gr.
        1. Sé málinu ekki skotið til dómstólsins í samræmi við 48. gr. þessa
   samnings innan þriggja mánaða frá því að skýrslan var send
   ráðherranefndinni skal hún úrskurða með tveimur þriðju atkvæða þeirra er
   rétt eiga til setu hvort um brot sé að ræða á samningnum.
        2. Verði niðurstaðan sú skal ráðherranefndin ákveða samningsaðila
   frest til þess að gera þær ráðstafanir sem nauðsynlegar eru samkvæmt
   niðurstöðu ráðherranefndarinnar.
        3. Ef samningsaðili hefur ekki gert fullnægjandi ráðstafanir innan
   hins tiltekna frests skal ráðherranefndin ákvarða með þeim meiri hluta,
   sem tilskilinn er í 1. tölul. þessarar greinar, hvernig fylgt skuli eftir
   hinni upphaflegu ákvörðun hennar og birta skýrsluna.
        4. Samningsaðilarnir heita því að hlíta hverri þeirri ákvörðun sem
   ráðherranefndin kann að taka samkvæmt ofangreindum töluliðum.

                                    33. gr.
        Fundi nefndarinnar skal halda fyrir luktum dyrum.

                                    34. gr.
        [Ákvarðanir nefndarinnar skulu teknar af meiri hluta þeirra sem fund
   sækja og greiða atkvæði, sbr. þó ákvæði 20. gr. (3. tölul.) og 29. gr.]^1)

   ^1)Samningsviðauki nr. 8, 8. gr.

                                    35. gr.
        Fundir í nefndinni skulu haldnir eftir þörfum. Fundir skulu boðaðir
   af aðalframkvæmdastjóra Evrópuráðs.

                                    36. gr.
        Nefndin skal sjálf setja sér fundarsköp.

                                    37. gr.
        Aðalframkvæmdastjóri Evrópuráðs skal sjá nefndinni fyrir starfsliði.

                                   IV. kafli.
                                    38. gr.
        Mannréttindadómstóll Evrópu skal skipaður dómurum jafnmörgum þeim
   ríkjum sem aðilar eru að Evrópuráðinu. Eigi mega fleiri en einn þegn sama
   ríkis sitja í dómstólnum.

                                    39. gr.
        1. Dómarar skulu kjörnir af ráðgjafarþinginu, með meiri hluta
   greiddra atkvæða, af listum sem aðildarríki Evrópuráðs leggja fram. Hvert
   aðildarríki skal tilnefna þrjá menn, og skulu a.m.k. tveir þeirra vera
   þegnar hlutaðeigandi ríkis.
        2. Eftir því sem við á skal sami háttur hafður á til að fylla tölu
   dómara þegar ný aðildarríki ganga í Evrópuráðið eða sæti losnar í
   dómstólnum.
        3. Dómaraefni skulu vera menn grandvarir, og verða þeir annaðhvort að
   fullnægja kröfum um hæfi til að gegna æðri dómarastörfum eða vera lögvísir
   svo orð fari af.

                                    40. gr.
         1. Dómarar skulu kosnir til níu ára í senn. Þá má endurkjósa. Af
   þeim dómurum, sem kosnir eru í fyrstu kosningu, skal þó kjörtímabili
   fjögurra lokið að þremur árum liðnum og annarra fjögurra að sex árum
   liðnum.
        2. Þeir dómarar, sem ganga eiga úr að fyrstu þremur eða sex árum
   liðnum, skulu valdir með hlutkesti af aðalframkvæmdastjóra þegar að
   aflokinni fyrstu kosningu.
        [3. Til þess að tryggja það, svo sem fært er, að skipt verði um
   þriðjung dómara þriðja hvert ár er ráðgjafarþingi heimilt að ákveða, áður
   en til síðari kosninga er gengið, að kjör eins eða fleiri dómara, er kjósa
   skal, skuli gilda til annars tíma en níu ára, þó eigi lengur en til tólf
   ára né skemur en til sex.
        4. Þegar um starfstíma fleiri en eins dómara að ræða og ráðgjafarþing
   beitir ákvæðum næstu málsgreinar á undan skal starfstími hvers ákvarðaður
   með hlutkesti er aðalframkvæmdastjóri annast þegar að kosningu
   lokinni.]^1)
        [5.]^2) Dómari, sem kjörinn hefur verið í stað annars er eigi hafði
   lokið kjörtímabili sínu, skal eiga sæti í dómstólnum út það kjörtímabil.
        [6.]^2) Dómarar skulu halda sæti sínu í dómstólnum þar til aðrir koma
   í þeirra stað. Þá er þeir hafa verið leystir af skulu þeir starfa áfram að
   þeim málum sem þeir voru teknir til við.
        [7. Dómarar skulu skipa sæti sitt sem einstaklingar. Meðan á
   kjörtímabili þeirra stendur skulu þeir ekki gegna nokkurri þeirri stöðu
   sem er ósamrýmanleg sjálfstæði þeirra og hlutleysi sem dómarar eða kröfum
   þeim sem starfið gerir.]^3)

   ^1)Samningsviðauki nr. 5, 3. gr.^2)Samningsviðauki nr. 5, 4.
   gr.^3)Samningsviðauki nr. 8, 9. gr.

                                    41. gr.
        [Dómstóllinn skal kjósa sér forseta og einn eða tvo varaforseta til
   þriggja ára. Þá má endurkjósa.]^1)

   ^1)Samningsviðauki nr. 8, 10. gr.

                                    42. gr.
        Dómararnir skulu fá þóknun fyrir hvern starfsdag og skal
   ráðherranefndin ákveða upphæð hennar.

                                    43. gr.
        Deild [níu]^1) dómara skal fara með hvert það mál sem lagt er fyrir
   dómstólinn. Sjálfskipaður í deildina er dómarinn sem er þegn málsaðila.
   Fyrirfinnist enginn slíkur tilnefnir aðili dómara. Dómsforseti velur aðra
   dómara með hlutkesti áður en málsmeðferð hefst.

   ^1)Samningsviðauki nr. 8, 11. gr.

                                    44. gr.
        Aðeins samningsaðilar og nefndin hafa rétt til að skjóta máli til
   dómstólsins.

                                    45. gr.
        Lögsaga dómstólsins tekur til allra mála sem varða túlkun og
   framkvæmd samnings þessa og samningsaðilar eða nefndin leggja fyrir hann
   samkvæmt 48. gr.

                                    46. gr.
        1. Sérhver samningsaðili getur hvenær sem er lýst því yfir að hann
   viðurkenni skylduga lögsögu dómstólsins, ipso facto og án sérstaks
   samkomulags, í öllum málum sem varða túlkun og framkvæmd samningsins.
        2. Þær yfirlýsingar, er að ofan greinir, má gefa skilyrðislaust eða
   með skilyrði um gagnkvæmi af hálfu nokkurra eða tiltekinna annarra
   samningsaðila, eða til ákveðins tímabils.
        3. Þessar yfirlýsingar skulu afhentar aðalframkvæmdastjóra Evrópuráðs
   til vörslu, og skal hann fá samningsaðilum afrit af þeim.

                                    47. gr.
        Dómstólnum skal því aðeins heimilt að fjalla um mál að nefndin hafi
   lýst því yfir að mistekist hafi að koma á sáttum, enda sé eigi liðinn sá
   þriggja mánaða frestur sem kveðið er á um í 32. gr.

                                    48. gr.
        Þeir, er nú skal greina geta lagt mál fyrir dómstólinn, enda sé
   samningsaðili sá eða þeir sem hlut eiga að máli skyldir að hlíta lögsögu
   dómstólsins eða annars kostar samþykki það:

   a.
           nefndin;
   b.
           samningsaðili er þegn hans er talinn órétti beittur;
   c.
           samningsaðili sá sem vísaði málinu til nefndarinnar;
   d.
           samningsaðili sem kvörtun hefur verið beint gegn.

                                    49. gr.
        Ef ágreiningur verður um lögsögu dómstólsins sker hann úr.

                                    50. gr.
        Nú telur dómstóllinn úrskurð eða ráðstöfun stjórnvalds samningsaðila
   fara að öllu leyti eða nokkru í bág við skyldur hans samkvæmt samningi
   þessum, enda veiti lög hans aðeins bætur að hluta sakir afleiðinga af
   slíkum úrskurði eða ráðstöfun, og skal dómstóllinn þá úrskurða, ef með
   þarf, aðila þeim, sem órétti var beittur, sanngjarnar bætur.

                                    51. gr.
        1. Dómstóllinn skal rökstyðja dóma sína.
        2. Ef dómarar verða ekki sammála um dóm sinn að öllu eða einhverju
   leyti skal hver dómari hafa rétt til að skila séráliti.

                                    52. gr.
        Dómur dómstólsins skal vera endanlegur.

                                    53. gr.
        Samningsaðilar heita því að hlíta dómi dómstólsins í hverju því máli
   sem þeir eru aðilar að.

                                    54. gr.
        Dómur dómstólsins skal fenginn ráðherranefndinni sem hefur umsjón með
   framkvæmd hans.

                                    55. gr.
        Dómstóllinn setur sér reglur og ákveður dómsköp sín.

                                    56. gr.
        1. Fyrsta kosning dómara skal fara fram eftir að yfirlýsingar
   samningsaðilanna, sem um getur í 46. gr., eru orðnar átta að tölu.
        2. Ekkert mál verður lagt fyrir dómstólinn áður en kosning þessi
   hefur farið fram.

                                   V. kafli.
                                    57. gr.
        Samningsaðilum er skylt, þegar aðalframkvæmdastjóri Evrópuráðs óskar
   þess, að gera grein fyrir því hvernig landslög þeirra tryggi raunhæfa
   framkvæmd ákvæða samnings þessa.

                                    58. gr.
        Evrópuráðið skal standa straum af útgjöldum nefndarinnar og
   dómstólsins.

                                    59. gr.
        Nefndarmenn og dómarar skulu við störf sín njóta þeirra sérréttinda
   og friðhelgi, sem greind eru í 40. gr. stofnskrár Evrópuráðs og þeim
   samningum sem gerðir hafa verið samkvæmt henni.

                                    60. gr.
        Ekkert ákvæði í samningi þessum skal túlka þannig að það takmarki eða
   rýri nokkur þau mannréttindi og mannfrelsi sem tryggð kunna að vera í
   löggjöf aðila samnings þessa eða með öðrum samningi sem hann er aðili að.

                                    61. gr.
        Ekkert ákvæði samnings þessa skal rýra vald það sem ráðherranefndinni
   er fengið í stofnskrá Evrópuráðs.

                                    62. gr.
        Samningsaðilarnir eru ásáttir um að þeir muni ekki, nema um annað sé
   sérstaklega samið, notfæra sér samninga, sáttmála eða yfirlýsingar sem í
   gildi eru þeirra á milli til að leggja með málskoti ágreining um túlkun og
   framkvæmd samnings þessa til annars konar úrlausnar en hann mælir fyrir
   um.

                                    63. gr.
        1. Hvert ríki getur, þegar það fullgildir samning þennan eða hvenær
   sem er eftir það, lýst því yfir með tilkynningu til aðalframkvæmdastjóra
   Evrópuráðs að samningur þessi skuli gilda fyrir öll eða einhver af þeim
   landsvæðum sem það gegnir fyrir á alþjóðavettvangi.
        2. Samningurinn skal gilda fyrir það eða þau landsvæði, sem greind
   eru í tilkynningu, að 30 dögum liðnum frá því að tilkynningin berst
   aðalframkvæmdastjóra Evrópuráðs.
        3. Ákvæðum samnings þessa skal þó beitt á slíkum landsvæðum með
   fullri hliðsjón af því hversu háttar til á hverjum stað.
        4. Hvert það ríki, sem gefið hefur yfirlýsingu í samræmi við 1.
   tölul. þessarar greinar getur hvenær sem er síðar lýst því yfir vegna eins
   eða fleiri landsvæða þeirra, sem yfirlýsingin tekur til, að það fallist á
   að nefndin sé bær um að taka við erindum frá einstaklingum, samtökum eða
   hópum einstaklinga samkvæmt 25. gr. samnings þessa.

                                    64. gr.
        1. Hverju ríki skal heimilt við undirritun samnings þessa eða
   afhendingu fullgildingarskjals síns að gera fyrirvara um tiltekin ákvæði
   samningsins að svo miklu leyti sem gildandi löggjöf á landsvæði þess er
   ekki í samræmi við það ákvæði. Fyrirvarar almenns eðlis skulu óheimilir
   samkvæmt þessari grein.
        2. Sérhverjum fyrirvara samkvæmt þessari grein skal fylgja stutt
   greinargerð um þá löggjöf sem um er að ræða.

                                    65. gr.
         1. Samningsaðila skal einungis heimilt að segja upp samningi þessum
   að liðnum fimm árum frá því að hann gerðist aðili að honum og með sex
   mánaða uppsagnarfresti sem greindur sé í tilkynningu til
   aðalframkvæmdastjóra Evrópuráðs, en hann skal skýra öðrum samningsaðilum
   frá uppsögninni.
        2. Slík uppsögn skal ekki leysa samningsaðila undan skyldum sínum
   samkvæmt samningi þessum hvað varðar verknað sem fara kann í bág við
   slíkar skuldbindingar og hann kann að hafa framið áður en uppsögnin tók
   gildi.
        3. Hver sá samningsaðili, sem gengur úr Evrópuráðinu, skal slíta
   aðild sinni að samningi þessum með sömu skilmálum.
        4. Samningi þessum má segja upp í samræmi við ákvæði töluliðanna hér
   að ofan hvað varðar hvert það landsvæði, sem lýst hefur verið yfir að hann
   taki til samkvæmt 63. gr.

                                    66. gr.
        1. Aðilum Evrópuráðs skal heimilt að undirrita samning þennan. Hann
   skal fullgiltur. Fullgildingarskjöl skal afhenda aðalframkvæmdastjóra
   Evrópuráðs til vörslu.
        2. Samningur þessi skal taka gildi þegar tíu ríki hafa afhent
   fullgildingarskjöl sín.
        3. Hvað varðar hvert það ríki, sem undirritað hefur samninginn og
   fullgildir hann eftir þetta, skal hann taka gildi daginn sem
   fullgildingarskjalið er afhent.
        4. Aðalframkvæmdastjóri Evrópuráðs skal tilkynna öllum aðilum
   Evrópuráðs um gildistöku samningsins, nöfn þeirra ríkja sem hafa fullgilt
   hann og afhendingu allra fullgildingarskjala, sem síðar kunna að berast.

   Samningsviðauki nr. 1 við samning um verndun mannréttinda og mannfrelsis.

           Ríkisstjórnir þær, sem undirritað hafa bókun þessa, eru aðilar að
           Evrópuráðinu og hafa ákveðið að bindast samtökum um að fullnægja
           tilteknum réttindum og frelsi umfram það sem þegar er greint í I.
           kafla samnings um verndun mannréttinda og mannfrelsis, sem gerður
           var í Róm hinn 4. nóvember 1950 (hér á eftir nefndur
           samningurinn).
           Hafa þær því komið sér saman um það, sem hér segir:

                                     1. gr.
        Öllum mönnum og lögaðilum ber réttur til að njóta eigna sinna í
   friði. Skal engan svipta eign sinni, nema hagur almennings bjóði og gætt
   sé ákvæða í lögum og almennra meginreglna þjóðaréttar.
        Eigi skulu þó ákvæði undanfarandi málsgreinar á nokkurn hátt rýra
   réttindi ríkis til þess að fullnægja þeim lögum sem það telur nauðsynleg
   til þess að geta haft hönd í bagga um notkun eigna í samræmi við hag
   almennings eða til þess að tryggja greiðslu skatta eða annarra opinberra
   gjalda eða viðurlaga.

                                     2. gr.
        Engum manni skal synjað um rétt til menntunar. Hið opinbera skal í
   öllum ráðstöfunum sínum, er miða að menntun og fræðslu, virða rétt
   foreldra til þess að tryggja það að slík menntun og fræðsla sé í samræmi
   við trúar- og lífsskoðanir þeirra.

                                     3. gr.
        Samningsaðilar skuldbinda sig til þess að halda frjálsar kosningar
   með hæfilegu millibili, og sé atkvæðagreiðsla leynileg og fari fram við
   aðstæður er tryggi það að í ljós komi álit almennings með frjálsum hætti í
   kjöri til löggjafarþings.

                                     4. gr.
        Hver samningsaðili um sig má við undirskrift, við fullgildingu eða
   síðar afhenda aðalframkvæmdastjóra Evrópuráðs yfirlýsingu um, að hve miklu
   leyti hann ábyrgist að ákvæði samningsviðauka þessa nái til landsvæða
   þeirra sem hann gegnir fyrir á alþjóðavettvangi og upp eru talin í
   yfirlýsingunni.
        Hver samningsaðili, sem afhent hefur yfirlýsingu samkvæmt
   undanfarandi málsgrein, getur hvenær sem er afhent aðra yfirlýsingu þar
   sem breytt er ákvæðum fyrri yfirlýsinga eða tilkynnt er að ákvæði
   samningsviðauka þessa gildi ekki um tiltekið landsvæði.
        Yfirlýsingu, sem gefin er í samræmi við grein þessa, skal skoða svo
   sem hún sé gerð í samræmi við 1. mgr. 63. gr. samningsins.

                                     5. gr.
        Samningsaðilum ber að líta á 1., 2., 3. og 4. gr. hér að ofan sem
   viðbótargreinar við samninginn, og skulu öll ákvæði hans gilda samkvæmt
   því.

                                     6. gr.
        Samningsviðauka þennan er öllum aðildarríkjum Evrópuráðs, sem
   undirritað hafa samninginn, heimilt að undirrita. Skal fullgilda hann
   jafnframt samningnum eða síðar. Gengur hann í gildi þegar tíu
   fullgildingarskjöl hafa verið afhent. Að því er snertir undirskriftir, er
   síðar verða fullgiltar, skal samningsviðaukinn ganga í gildi frá þeim
   degi, er fullgildingarskjalið er afhent.
        Afhenda skal fullgildingarskjölin aðalframkvæmdastjóra Evrópuráðs, og
   skal hann tilkynna öllum aðildarríkjum nöfn þeirra, er fullgilt hafa.

  Samningsviðauki nr. 2 við samning um verndun mannréttinda og mannfrelsis, um
       vald Mannréttindadómstóls Evrópu til að láta uppi ráðgefandi álit.

           Aðildarríki Evrópuráðs, þau er hér undirrita, skírskota til ákvæða
           samnings um verndun mannréttinda og mannfrelsis, er undirritaður
           var í Róm 4. nóvember 1950 (hér eftir nefndur samningurinn),
           einkum 19. greinar hans þar sem meðal annarra stofnana er settur á
           fót Mannréttindadómstóll Evrópu (hér eftir nefndur dómstóllinn);
           telja nauðsynlegt að veita dómstólnum réttindi til þess að láta
           uppi ráðgefandi álit í ákveðnum tilvikum;
           og hafa því orðið ásátt um eftirfarandi:

                                     1. gr.
        1. Dómstólnum er heimilt, ef ráðherranefndin æskir, að láta uppi
   ráðgefandi álit um lögfræðileg atriði er varða túlkun samningsins og
   samningaviðauka við hann.
        2. Eigi má í slíkum álitsgerðum fjalla um nokkurt atriði, er varðar
   efni eða umfang réttinda þeirra eða mannfrelsis, er fjallað er um í I.
   kafla samningsins og samningsviðaukum við hann, né heldur um önnur atriði
   sem mannréttindanefndin, dómstóllinn eða ráðherranefndin kynnu að þurfa að
   taka afstöðu til í framhaldi af málskotum er efnt kynni að verða til í
   samræmi við samninginn.
        3. Til þess að ákvörðun ráðherranefndar um að æskja álits dómstólsins
   nái fram að ganga þarf til tvo þriðju hluta atkvæða fulltrúa þeirra er
   sæti eiga í nefndinni.

                                     2. gr.
        Dómstóllinn sker úr um það, hvort ósk um álit, er ráðherranefnd ber
   fram, sé innan ráðgjafarsviðs hans, svo sem það er skilgreint í 1. gr.
   samningsviðauka þessa.

                                     3. gr.
        1. Dómstóllinn skal á sameinuðum fundi fjalla um óskir um ráðgefandi
   álit.
        2. Álit dómstólsins skal vera rökstutt.
        3. Nú er álit eigi að öllu eða nokkru leyti einróma, og ber hverjum
   dómara réttur til að setja fram sérálit.
        4. Áliti dómstólsins skal skilað til ráðherranefndar.

                                     4. gr.
        Valdsvið dómstólsins skv. 55. gr. samningsins skal ná til þess að
   setja þær reglur og dómsköp er honum þurfa þykir vegna samningsviðauka
   þessa.

                                     5. gr.
        1. Samningsviðauki þessi liggur frammi til undirskriftar
   aðildarríkjum Evrópuráðs sem undirritað hafa samninginn, og geta þau gerst
   aðilar að honum:

   a.
           með því að undirrita hann án fyrirvara um fullgildingu eða
           samþykki;
   b.
           með því að undirrita hann með fyrirvara um fullgildingu eða
           samþykki sem síðan er gengið frá.

           Skjöl um fullgildingu eða samþykki ber að afhenda
           aðalframkvæmdastjóra Evrópuráðs til vörslu.

        2. Samningsviðauki þessi gengur í gildi jafnskjótt og öll aðildarríki
   samningsins hafa gerst aðilar að honum samkvæmt ákvæðum fyrsta töluliðar
   þessarar greinar.
        3. Frá því að samningsviðauki þessi gengur í gildi skoðast 1. til 4.
   gr. hans órjúfanlegur hluti sáttmálans.
        4. Aðalframkvæmdastjóra Evrópuráðs ber að tjá aðildarríkjum ráðsins
   um:

   a.
           allar undirskriftir án fyrirvara um fullgildingu eða samþykki,
   b.
           allar undirskriftir með fyrirvara um fullgildingu eða samþykki,
   c.
           öll skjöl um fullgildingu eða samþykki, sem fram eru lögð, og
   d.
           hvenær samningsviðauki þessi gengur í gildi í samræmi við 2.
           tölul. greinar þessarar.

  Samningsviðauki nr. 4 við samning um verndun mannréttinda og mannfrelsis, um
tiltekin önnur mannréttindi en greinir þegar í samningnum og samningsviðauka nr.
                                  1 við hann.

   Aðildarríki Evrópuráðs, þau er hér undirrita og ákveðið hafa að gera
   ráðstafanir til þess að tryggja sameiginlega vernd tiltekinna réttinda og
   mannfrelsis umfram það er þegar greinir í I. kafla samnings um verndun
   mannréttinda og mannfrelsis, er undirritaður var í Róm 4. nóvember 1950
   (og hér eftir nefnist samningurinn), og í 1., 2. og 3. gr. samningsviðauka
   nr. 1 við samninginn er undirritaður var í París 20. mars 1952,

   hafa orðið ásátt um eftirfarandi:

                                     1. gr.
        Engan mann má svipta frelsi af þeirri ástæðu einni að hann getur ekki
   staðið við gerða samninga.

                                     2. gr.
        1. Öllum þeim sem á löglegan hátt eru staddir á landi einhvers ríkis
   skulu frjálsir ferða og dvalarstaðar þar í landi.
        2. Öllum ber réttur til brottfarar úr landi, einnig úr eigin landi.
        3. Eigi má leggja nokkrar hömlur á vernd slíkra réttinda, umfram það
   sem lög standa til og nauðsyn ber til í lýðræðislegu þjóðfélagi vegna
   þjóðaröryggis eða almannaheilla, í þágu allsherjarreglu, til að firra
   glæpum, til verndar heilsu manna eða siðgæði eða réttindum og frelsi
   annarra.
        4. Réttindi þau, er greinir í 1. mgr., geta á tilteknum landsvæðum
   sætt takmörkunum, svo fremi að þeim sé beitt að lögum og séu
   réttlætanlegar vegna almennra hagsmuna í lýðræðislegu þjóðfélagi.

                                     3. gr.
        1. Eigi má vísa nokkrum manni úr landi þess ríkis sem hann er þegn í,
   hvort heldur sem einstaklingi eða samkvæmt ráðstöfun sem beinist gegn hópi
   manna.
        2. Eigi má banna nokkrum manni að koma til þess ríkis sem hann er
   þegn í.

                                     4. gr.
        Bannað er að gera hópa útlendinga landræka.

                                     5. gr.
        1. Heimilt er aðildarríkjum, um leið og þau undirrita samningsviðauka
   þennan, eða hvenær sem er síðar, að afhenda aðalframkvæmdastjóra
   Evrópuráðs yfirlýsingu um það að hve miklu leyti þau ábyrgist, að ákvæði
   samningsviðauka þessa nái til þeirra landsvæða, er þau fara með
   utanríkismál fyrir og nefnd eru í yfirlýsingunni.
        2. Aðildarríki, sem afhent hefur yfirlýsingu samkvæmt næsta tölulið á
   undan, getur hvenær sem er afhent aðra yfirlýsingu um breytingar á fyrri
   yfirlýsingu eða um uppsögn á gildi samningsviðauka þessa gagnvart
   einhverju landsvæði.
        3. Yfirlýsing, sem fram er lögð samkvæmt þessari grein, telst vera
   gerð í samræmi við 1. mgr. 63. gr. samningsins.
        4. Landsvæði hvers ríkis, sem þessi samningsviðauki nær til samkvæmt
   fullgildingu eða samþykki ríkis, og hvert landsvæði, sem hann nær til
   samkvæmt yfirlýsingu ríkis í samræmi við grein þessa, ber að skoða sem
   aðgreind landsvæði að því er varðar ákvæðin í 2. og 3. gr. um landsvæði
   ríkis.

                                     6. gr.
        1. Aðildarríkja í milli skal líta á ákvæði 1. til 5. gr. þessa
   samningsviðauka sem viðaukagreinar við samninginn, og skulu öll ákvæði
   hans gilda í samræmi við það.
        2. Eigi að síður koma réttindi einstaklinga til málskots, svo sem þau
   eru viðurkennd með yfirlýsingu samkvæmt 25. gr. samningsins eða með
   samþykki við lögsögu dómstólsins, svo sem hún er viðurkennd með
   yfirlýsingu samkvæmt 46. gr. samningsins, ekki til framkvæmda að því er
   samningsviðauka þennan varðar fyrr en aðildarríki það, sem í hlut á, hefur
   lýst því yfir að það virði þessi réttindi eða að það fallist á þar greinda
   lögsögu að því er varðar öll eða einhver ákvæði 1. til 4. gr.
   samningsviðauka þessa.

                                     7. gr.
        1. Samningsviðauki þessi liggur frammi til undirskriftar þeim
   aðildarríkjum Evrópuráðs sem undirritað hafa samninginn. Skal fullgilda
   hann um leið og samninginn eða síðar. Skal hann öðlast gildi þegar fimm
   fullgildingarskjöl hafa verið lögð fram. Nú fullgilda ríki hann síðar og
   gengur hann í gildi gagnvart þeim þann dag sem fullgilding er fram lögð.
        2. Fullgildingarskjöl ber að afhenda aðalframkvæmdastjóra Evrópuráðs,
   og tilkynnir hann öllum aðildarríkjum um hver þeirra fullgilt hafi.

   Samningsviðauki nr. 6 við samning um verndun mannréttinda og mannfrelsis,
                         varðandi afnám dauðarefsingar.

           Aðildarríki Evrópuráðs, sem undirritað hafa þennan samningsviðauka
           við samninginn um verndun mannréttinda og mannfrelsis sem
           undirritaður var í Róm 4. nóvember 1950 (hér á eftir nefndur
           samningurinn), telja að þróun sú, sem orðið hefur í ýmsum
           aðildarríkjum Evrópuráðsins, lýsi almennri tilhneigingu í átt til
           afnáms dauðarefsingar,
           hafa orðið ásátt um eftirfarandi:

                                     1. gr.
        Dauðarefsing skal afnumin. Engan skal dæma til slíkrar refsingar eða
   lífláta.

                                     2. gr.
        Ríki er heimilt að setja ákvæði í lög sín um dauðarefsingu fyrir
   verknaði framda á stríðstímum eða þegar bráð stríðshætta vofir yfir.
   Slíkri refsingu skal aðeins beitt í þeim tilvikum, sem tilgreind eru í
   lögunum, og í samræmi við ákvæði laganna. Viðkomandi ríki skal kynna
   aðalframkvæmdastjóra Evrópuráðs slík lagaákvæði.

                                     3. gr.
        Óheimilt er að víkja frá ákvæðum þessa samningsviðauka á grundvelli
   15. gr. samningsins.

                                     4. gr.
        Óheimilt er að gera fyrirvara samkvæmt 64. gr. samningsins um ákvæði
   þessa samningsviðauka.

                                     5. gr.
        1. Sérhverju ríki er heimilt við undirritun eða afhendingu
   fullgildingar-, viðurkenningar-, eða samþykktarskjals að tilgreina það eða
   þau landsvæði sem samningsviðaukinn nær til.
        2. Með yfirlýsingu til aðalframkvæmdastjóra Evrópuráðs getur sérhvert
   ríki hvenær sem er síðar látið samningsviðauka þennan ná til hvaða annars
   landsvæðis sem tilgreint er í yfirlýsingunni. Samningsviðaukinn tekur
   gildi gagnvart slíku landsvæði fyrsta dag næsta mánaðar eftir að
   aðalframkvæmdastjóra berst slík yfirlýsing.
        3. Sérhverja yfirlýsingu, sem gefin er samkvæmt tveimur undanfarandi
   töluliðum, má afturkalla fyrir hvert það landsvæði, sem þar er greint, með
   tilkynningu til aðalframkvæmdastjórans. Afturköllunin tekur gildi fyrsta
   dag næsta mánaðar eftir að aðalframkvæmdastjóra berst slík tilkynning.

                                     6. gr.
        Milli aðildarríkjanna skulu ákvæði 1. til 5. gr. þessa
   samningsviðauka skoðuð sem viðbótargreinar við samninginn og öll ákvæði
   samningsins skulu gilda í samræmi við það.

                                     7. gr.
        Samningsviðauki þessi skal liggja frammi til undirritunar
   aðildarríkjum Evrópuráðs sem undirritað hafa samninginn. Hann skal háður
   fullgildingu, viðurkenningu eða samþykki. Aðildarríki Evrópuráðs getur
   ekki fullgilt, viðurkennt eða samþykkt þennan samningsviðauka nema það
   fullgildi samninginn jafnframt eða fyrr. Fullgildingar-, viðurkenningar-
   eða samþykktarskjöl skulu afhent aðalframkvæmdastjóra Evrópuráðs.

                                     8. gr.
        1. Samningsviðauki þessi öðlast gildi fyrsta dag næsta mánaðar eftir
   að fimm aðildarríki Evrópuráðs hafa lýst sig samþykk því að vera bundin af
   honum samkvæmt ákvæðum 7. gr.
        2. Gagnvart aðildarríki, sem síðar samþykkir að vera bundið af
   samningsviðauka þessum, öðlast hann gildi fyrsta dag næsta mánaðar eftir
   afhendingu fullgildingar-, viðurkenningar- eða samþykktarskjals.

                                     9. gr.
        Aðalframkvæmdastjóri Evrópuráðs skal tilkynna aðildarríkjum
   Evrópuráðs um:

   a.
           Sérhverja undirritun.
   b.
           Afhendingu sérhvers fullgildingar-, viðurkenningar- eða
           samþykktarskjals.
   c.
           Sérhvern gildistökudag samningsviðauka þessa samkvæmt 5. og 8. gr.
   d.
           Sérhvern gerning, tilkynningu eða orðsendingu varðandi
           samningsviðauka þennan.

   Samningsviðauki nr. 7 við samning um verndun mannréttinda og mannfrelsis.

   Aðildarríki Evrópuráðs, sem undirritað hafa samningsviðauka þennan, og
   ákveðið hafa að gera frekari ráðstafanir til að tryggja sameiginlega
   framkvæmd tiltekinna réttinda og frelsis með tilstuðlan samningsins um
   verndun mannréttinda og mannfrelsis sem undirritaður var í Róm 4. nóvember
   1950 (hér á eftir nefndur samningurinn),

   hafa orðið ásátt um eftirfarandi:

                                     1. gr.
        1. Útlendingi, sem löglega er búsettur á landsvæði ríkis, skal ekki
   vísað þaðan nema eftir ákvörðun, sem tekin hefur verið í samræmi við lög,
   og skal honum heimilt:

   a.
           að bera fram ástæður gegn brottvísun sinni,
   b.
           að fá mál sitt tekið upp að nýju, og
   c.
           að fá erindi sitt flutt í þessu skyni fyrir réttu stjórnvaldi eða
           manni eða mönnum sem það stjórnvald tilnefnir.

        2. Heimilt er að vísa útlendingi brott áður en hann hefur neytt
   réttinda sinna samkvæmt a-, b- og c-lið 1. tölul. þessarar greinar þegar
   slík brottvísun er nauðsynleg vegna allsherjarreglu eða á grundvelli
   þjóðaröryggis.

                                     2. gr.
        1. Sérhver sá, sem dómstóll finnur sekan um afbrot, skal hafa rétt
   til að láta æðri dóm fjalla á ný um sakfellinguna eða refsinguna. Um
   beitingu þessa réttar skal gilda löggjöf, þar á meðal um tilefni þess að
   beita megi.
        2. Réttur þessi getur verið háður undantekningum þegar um er að ræða
   minni háttar brot, eftir því sem fyrir er mælt í lögum, eða þegar fjallað
   var um mál viðkomandi manns á frumstigi af æðsta dómi, eða hann var
   sakfelldur eftir áfrýjun á sýknudómi.

                                     3. gr.
        Nú hefur maður verið fundinn sekur um afbrot í lokadómi en síðar
   verið sýknaður eða náðaður vegna þess að ný eða nýupplýst staðreynd sýnir
   ótvírætt að réttarspjöll hafa orðið og skal sá sem hefur þolað refsingu
   vegna slíkrar sakfellingar fá bætur samkvæmt lögum eða réttarvenjum
   viðkomandi ríkis, nema sannað sé að honum sjálfum var að öllu eða nokkru
   leyti um að kenna að hin óþekkta staðreynd var ekki látin upp í tíma.

                                     4. gr.
        1. Enginn skal sæta lögsókn né refsingu að nýju í sakamáli innan
   lögsögu sama ríkis fyrir brot sem hann hefur þegar verið sýknaður af eða
   sakfelldur um með lokadómi samkvæmt lögum og sakamálaréttarfari viðkomandi
   ríkis.
        2. Ákvæði undanfarandi töluliðar skulu ekki vera því til fyrirstöðu
   að málið sé endurupptekið í samræmi við lög og sakamálaréttarfar
   viðkomandi ríkis ef fyrir hendi eru nýjar eða nýupplýstar staðreyndir, eða
   ef megingalli hefur verið á fyrri málsmeðferð sem gæti haft áhrif á
   niðurstöðu málsins.
        3. Óheimilt er að víkja frá þessari grein með skírskotun til 15. gr.
   samningsins.

                                     5. gr.
        Hjón skulu njóta jafnréttis að því er varðar réttindi og skyldur að
   einkamálarétti sín í milli og í tengslum sínum við börn sín, við giftingu,
   í hjónabandi og ef til hjónaskilnaðar kemur. Þessi grein skal ekki vera
   því til fyrirstöðu að ríki geri ráðstafanir sem nauðsynlegar eru vegna
   hagsmuna barnanna.

                                     6. gr.
        1. Sérhverju ríki er heimilt við undirritun eða afhendingu
   fullgildingar-, viðurkenningar- eða samþykktarskjals að tilgreina það eða
   þau landsvæði sem samningsviðauki þessi skal ná til og taka fram að hve
   miklu leyti það ábyrgist að ákvæði hans gildi á slíku landsvæði eða
   landsvæðum.
        2. Með yfirlýsingu til aðalframkvæmdastjóra Evrópuráðs getur sérhvert
   ríki hvenær sem er síðar látið samningsviðauka þennan ná til hvaða annars
   landsvæðis sem tilgreint er í yfirlýsingunni. Samningsviðaukinn öðlast
   gildi gagnvart slíku landssvæði fyrsta dag næsta mánaðar eftir að liðnir
   eru tveir mánuðir frá því að aðalframkvæmdastjóra berst slík yfirlýsing.
        3. Sérhverja yfirlýsingu, sem gefin er samkvæmt undanfarandi tveimur
   töluliðum má afturkalla eða breyta fyrir hvert það landsvæði sem þar er
   tilgreint með tilkynningu til aðalframkvæmdastjórans. Afturköllunin eða
   breytingin tekur gildi fyrsta dag næsta mánaðar eftir að liðnir eru tveir
   mánuðir frá þeim degi er aðalframkvæmdastjóra berst slík tilkynning.
        4. Yfirlýsing, sem gerð er samkvæmt þessari grein, skal talin gerð í
   samræmi við 1. tölul. 63. gr. samningsins.
        5. Heimilt er að skoða landsvæði sérhvers ríkis, sem þessi
   samningsviðauki tekur til samkvæmt fullgildingu, viðurkenningu eða
   samþykki ríkisins, og hvert það landsvæði, sem þessi samningsviðauki tekur
   til samkvæmt yfirlýsingu ríkisins í samræmi við þessa grein, sem aðgreind
   landsvæði að því er varðar vísun til landsvæðis ríkis í 1. gr.

                                     7. gr.
        1. Aðildarríkjanna í milli skulu ákvæði 1. til 6. gr. þessa
   samningsviðauka skoðuð sem viðbótargreinar við samninginn, og skulu öll
   ákvæði samningsins gilda í samræmi við það.
        2. Þrátt fyrir það skal sá réttur einstaklinga til málskots, sem
   viðurkenndur er samkvæmt 25. gr. samningsins, eða viðurkenning á bindingu
   á lögsögu dómsins samkvæmt yfirlýsingu í samræmi við 46. gr. samningsins
   ekki gilda um þennan samningsviðauka nema viðkomandi ríki hafi gefið
   yfirlýsingu um að það viðurkenni slíkan rétt eða lögsögu að því er tekur
   til 1. til 5. gr. þessa samningsviðauka.

                                     8. gr.
        Samningsviðauki þessi skal liggja frammi til undirritunar
   aðildarríkjum Evrópuráðs sem undirritað hafa samninginn. Hann er háður
   fullgildingu, viðurkenningu eða samþykki. Aðildarríki Evrópuráðs getur
   ekki fullgilt, viðurkennt eða samþykkt þennan samningsviðauka nema það
   fullgildi samninginn jafnframt eða á undan. Fullgildingar-,
   viðurkenningar- og samþykktarskjöl skulu afhent aðalframkvæmdastjóra
   Evrópuráðs til vörslu.

                                     9. gr.
        1. Samningsviðauki þessi öðlast gildi fyrsta dag næsta mánaðar eftir
   að liðnir eru tveir mánuðir frá því að sjö aðildarríki Evrópuráðs hafa
   lýst sig samþykk því að vera bundin af honum í samræmi við ákvæði 8. gr.
        2. Gagnvart aðildarríki, sem síðar lýsir samþykki sínu við að vera
   bundið af samningsviðaukanum, skal hann öðlast gildi fyrsta dag næsta
   mánaðar eftir að liðnir eru tveir mánuðir frá afhendingu fullgildingar-,
   viðurkenningar- eða samþykktarskjalsins.

                                    10. gr.
        Aðalframkvæmdastjóri Evrópuráðs skal tilkynna öllum aðildarríkjum
   Evrópuráðs um:

   a.
           Sérhverja undirritun.
   b.
           Afhendingu sérhvers fullgildingar-, viðurkenningar- eða
           samþykktarskjals.
   c.
           Sérhvern gildistökudag samningsviðauka þessa samkvæmt 6. og 9. gr.
   d.
           Sérhvern gerning, tilkynningu eða yfirlýsingu varðandi
           samningsviðauka þennan.

References

   Visible links
   1. http://www.althingi.is/dba-bin/lawformpr.pl?lnr=1994062
