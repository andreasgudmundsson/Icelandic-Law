
   --------------------------------------------------------------------------

  Lög um heimild til þess að fullgilda Norðurlandasamning um almannatryggingar

                               1993 nr. 46 6. maí

   --------------------------------------------------------------------------

    1. gr. Heimilt er að fullgilda fyrir Íslands hönd samning milli Íslands,
Danmerkur, Finnlands, Noregs og Svíþjóðar um almannatryggingar sem undirritaður
   var í Kaupmannahöfn 15. júní 1992 og prentaður er sem fylgiskjal með lögum
                                    þessum.
 2. gr. Þegar samningur sá, er um ræðir í 1. gr., hefur öðlast gildi, að því er
          Ísland varðar, skulu ákvæði hans hafa lagagildi hér á landi.
                      3. gr. Lög þessi öðlast þegar gildi.

                                  Fylgiskjal.
                   Norðurlandasamningur um almannatryggingar.
         Ríkisstjórnir Íslands, Danmerkur, Finnlands, Noregs og Svíþjóðar,
   sem álíta að Norðurlandasamningurinn frá 1981 um félagslegt öryggi, sem kom í
   stað upprunalegs samnings frá 1955, hafi átt mikilvægan þátt í að tryggja
   norrænum ríkisborgurum, sem starfa eða dveljast í öðru norrænu landi, sama
                  félagslegt öryggi og ríkisborgurum landsins,
   sem gera sér ljóst að samkvæmt EES-samningnum verði það reglur þess samnings
   um almannatryggingar sem munu gilda um norræna ríkisborgara sem starfa eða
                         dveljast í öðru norrænu landi,
       sem álíta að þörf sé á norrænum reglum um almannatryggingar fyrir þá
   einstaklinga sem falla ekki undir reglur EES, þ.e. afmarkaðan hóp norrænna
                 ríkisborgara og ríkisborgara frá þriðja landi,
     sem álíta að jafnframt sé þörf á því að halda í gildi tilteknum norrænum
  reglum um almannatryggingar sem viðbót við reglur EES um almannatryggingar,
   hafa komið sér saman um að gera nýjan Norðurlandasamning um almannatryggingar
                                 svohljóðandi:

                            I. hluti. Almenn ákvæði.
                     1. gr. Í samningi þessum merkja orðin:
                                  a. norrænt land
                            sérhvert samningsríkjanna,
                              b. norrænn ríkisborgari
                            ríkisborgara norræns lands,
                                    c. löggjöf
     lög, reglugerðir og aðrar stjórnvaldsákvarðanir um þær greinar félagslegs
 öryggis sem um ræðir í 1. mgr. 2. gr., þó ekki að því leyti sem í þeim felast
   reglur um samskipti eins norræns lands eða fleiri annars vegar og eins eða
                        fleiri annarra landa hins vegar,
                            d. þar til bært stjórnvald
                                    í Danmörku:
                             1. félagsmálaráðherrann,
                             2. atvinnumálaráðherrann,
                           3. heilbrigðismálaráðherrann,
                                   í Finnlandi:
                       félags- og heilbrigðismálaráðuneytið,
                                    á Íslandi:
                    1. heilbrigðis- og tryggingamálaráðherrann,
                             2. félagsmálaráðherrann,
                              3. fjármálaráðherrann,
                                     í Noregi:
                             1. félagsmálaráðuneytið,
                     2. atvinnu- og stjórnsýslumálaráðuneytið,
                      3. barna- og fjölskyldumálaráðuneytið,
                                    í Svíþjóð:
                       ríkisstjórnina (félagsmálaráðuneytið)
                eða það stjórnvald sem nefnd stjórnvöld kveða á um,
                                    e. stofnun
                     stjórnvald eða stofnun sem veitir bætur,
                                     f. aðstoð
    annars vegar undanþágu frá greiðslu, eftirgjöf eða endurgreiðslu kostnaðar
   vegna sjúkrahjálpar, þar með taldar tannlækningar, hjálp vegna meðgöngu og
fæðingar, lyf, gervilimir og önnur stoðtæki, og hins vegar greiðslur vegna ferða
                  sem farnar eru vegna slíkrar sjúkrahjálpar,
                                 g. grunnlífeyrir
     almennan lífeyri sem ekki miðast við starfstíma, fyrri atvinnutekjur eða
        iðgjaldagreiðslur, svo og viðbótargreiðslur við slíkan lífeyri,
                                h. viðbótarlífeyrir
        almennan lífeyri sem miðast við starfstíma, fyrri atvinnutekjur eða
        iðgjaldagreiðslur, svo og viðbótargreiðslur við slíkan lífeyri,
                                     i. búseta
     að maður sé búsettur í landi samkvæmt þjóðskrá þess ef sérstakar ástæður
                             leiða ekki til annars,
                                j. EES-samningurinn
               samninginn um Evrópskt efnahagssvæði frá 2. maí 1992,
                                    k. EES-land
             land sem samningurinn um Evrópskt efnahagssvæði nær til,
                                  l. reglugerðin
      reglugerð ráðsins (EBE) nr. 1408/71 um beitingu almannatryggingareglna
gagnvart launþegum, sjálfstætt starfandi einstaklingum og fjölskyldum þeirra sem
  flytjast milli aðildarríkja, með þeim breytingum og viðbótum sem fram koma í
                         viðauka VI við EES-samninginn,
                             m. framkvæmdareglugerðin
     reglugerð ráðsins (EBE) nr. 574/72 sem kveður á um framkvæmd reglugerðar
    (EBE) nr. 1408/71 um beitingu almannatryggingareglna gagnvart launþegum,
  sjálfstætt starfandi einstaklingum og fjölskyldum þeirra sem flytjast milli
  aðildarríkja, með þeim breytingum og viðbótum sem fram koma í viðauka VI við
                                EES-samninginn.
  2. gr. 1. Samningur þessi tekur til allrar löggjafar í norrænum löndum sem á
         hverjum tíma gildir um eftirtaldar greinar félagslegs öryggis:
              a. bætur vegna veikinda, barnsfæðinga eða ættleiðinga,
                      b. bætur vegna örorku, elli eða dauða,
                   c. bætur vegna vinnuslysa og atvinnusjúkdóma,
                           d. bætur vegna atvinnuleysis,
                      e. almennar bætur í peningum til barna.
  2. Þegar samningur þessi er samþykktur skal hvert Norðurlandanna leggja fram
 skrá yfir gildandi löggjöf um þær greinar félagslegs öryggis sem getið er um í
  1. mgr. Síðan skal sérhvert land fyrir lok febrúarmánaðar ár hvert tilkynna
 danska utanríkisráðuneytinu þær breytingar á skránni sem verða vegna löggjafar
                 sem sett hefur verið á næstliðnu almanaksári.
 3. gr. 1. Samningurinn tekur til eftirfarandi einstaklinga svo framarlega sem
                      þeir falla ekki undir reglugerðina:
                             a. norrænna ríkisborgara,
        b. flóttamanna sem um ræðir í 1. gr. samnings frá 28. júlí 1951 um
    réttarstöðu flóttamanna og bókun með þeim samningi frá 31. janúar 1967,
    c. ríkisfangslausra manna sem um ræðir í 1. gr. samnings frá 28. september
                  1954 um réttarstöðu ríkisfangslausra manna,
   d. annarra einstaklinga sem löggjöf norræns lands tekur eða hefur tekið til,
     e. einstaklinga sem rekja rétt sinn til einhvers þeirra einstaklinga sem
                        nefndir eru í stafliðum a til d.
2. Að svo miklu leyti sem það leiðir af ákvæðum samningsins skal hann enn fremur
                gilda um einstaklinga sem reglugerðin tekur til.
   4. gr. Við framkvæmd löggjafar í norrænu landi njóta ríkisborgarar annarra
  norrænna landa sama réttar og eigin borgarar landsins að svo miklu leyti sem
                    annað leiðir ekki af ákvæðum 11.13. gr.
  5. gr. Nú ber samkvæmt löggjöf norræns lands að lækka bætur ef þær lenda með
     öðrum bótum og skal þá einnig unnt að lækka bæturnar ef þær lenda með
   samsvarandi bótum sem greiddar eru samkvæmt löggjöf annars norræns lands.

                II. hluti. Ákvæði um hvaða löggjöf skuli beita.
 6. gr. Sá sem búsettur er í norrænu landi fellur undir löggjöf búsetulandsins,
     að svo miklu leyti sem annað leiðir ekki af öðrum ákvæðum þessa hluta.
           7. gr. 1. Ákvæði II. bálks reglugerðarinnar og III. bálks
  framkvæmdareglugerðarinnar gilda á sama hátt um þá sem starfa í öðru norrænu
landi en búsetulandinu eða sem starfa í tveim eða fleiri norrænum löndum eða um
starfslið í ferðum hjá fyrirtæki sem annast flutninga í lofti eða á landi eða þá
   sem vinnuveitandi í einu norrænu landi sendir tímabundið til starfa í öðru
                                 norrænu landi.
2. Það skal einnig talið starf í norrænu landi þegar unnið er við rannsóknir og
  nýtingu náttúruauðlinda á landgrunni þess lands eins og það er skilgreint í
             Genfarsamþykktinni frá 29. apríl 1958 um landgrunnið.
  3. Ákvæði 2. mgr. taka einnig til einstaklinga sem falla undir reglugerðina.
 8. gr. Að því er varðar tiltekna hópa manna eða einstaklinga geta þar til bær
stjórnvöld tveggja eða fleiri norrænna landa gert samning um undantekningar frá
                              ákvæðum þessa hluta.

                    III. hluti. Sérstök ákvæði um bótarétt.
 1. kafli. Aðstoð og dagpeningar vegna veikinda, barnsfæðinga eða ættleiðinga.
 9. gr. Ákvæði 1. kafla III. bálks reglugerðarinnar og 1. og 2. kafla IV. bálks
 framkvæmdareglugerðarinnar gilda um einstaklinga sem flytjast frá einu norrænu
 landi til annars eða eru búsettir í norrænu landi og eiga þar rétt á aðstoð og
   við dvöl í öðru norrænu landi þarfnast sjúkrahjálpar, eða sem vinna í öðru
    norrænu landi en því sem þeir eiga búsetu í, og um aðstandendur þessara
                                 einstaklinga.
10. gr. 1. Nú er einstaklingur búsettur í norrænu landi og á rétt á aðstoð þar,
en fær sjúkrahjálp meðan hann dvelur tímabundið í öðru norrænu landi og skal þá
dvalarlandið standa straum af þeim aukakostnaði við heimferð til búsetulandsins
 sem leiðir af því að viðkomandi vegna sjúkdómsins verður að ferðast með dýrara
                         móti en hann ella mundi gera.
  2. Ákvæði 1. mgr. taka einnig til einstaklinga sem falla undir reglugerðina.
3. Ákvæði 1. mgr. gilda ekki um einstakling sem fær leyfi til að fara til annars
  norræns lands til þess að fá þar þá meðferð sem nauðsynleg er vegna ástands
                                     hans.

                  2. kafli. Bætur vegna örorku, elli og dauða.
                                 Grunnlífeyrir.
 11. gr. 1. Ríkisborgari í norrænu landi á rétt á grunnlífeyri frá öðru norrænu
landi hafi hann öðlast rétt til lífeyris í því landi á grundvelli a.m.k. þriggja
                                  ára búsetu.
 2. Tímabil, sem viðkomandi hefur fengið lífeyri fyrir frá öðru EES-landi, skal
    ekki telja með við ákvörðun um það hvort búsetuskilyrðum skv. 1. mgr. er
                                   fullnægt.
 3. Skilyrði 1. mgr. telst ekki fullnægt með því að taka til greina búsetu- og
     tryggingatímabil í öðrum löndum. Ákvæðum 2., 3. og 8. kafla III. bálks
reglugerðarinnar og 1., 3. og 8. kafla IV. bálks framkvæmdareglugerðarinnar skal
    að öðru leyti beitt við útreikning á grunnlífeyri samkvæmt þessari grein
                    gagnvart löggjöf annarra norrænna landa.
12. gr. Meðan ríkisborgari norræns lands er búsettur í EES-landi á hann rétt til
     þess grunnlífeyris sem hann hefur áunnið sér rétt til í norrænu landi.
 13. gr. 1. Sé fyrir hendi, við útreikning grunnlífeyris, réttur til þess að fá
 meðtalin framtíðarbúsetutímabil eftir lífeyrisatburð í fleiri en einu norrænu
    landi og skal þá í hverju einstöku landi eingöngu taka tillit til hluta
 framtíðarbúsetutímabilsins. Þennan hluta skal ákveða á grundvelli raunverulegs
  búsetutíma sem nota skal við lífeyrisútreikninginn út frá hlutfallinu milli
raunverulegs búsetutíma í viðkomandi landi og samanlagðs raunverulegs búsetutíma
                                  í löndunum.
  2. Ákvæði 1. mgr. gilda einnig um einstaklinga sem falla undir reglugerðina.
                               Viðbótarlífeyrir.
14. gr. Þegar ákveðinn er réttur til viðbótarlífeyris skal beita ákvæðum 2., 3.
    og 8. kafla III. bálks reglugerðarinnar og 1., 3. og 8. kafla IV. bálks
      framkvæmdareglugerðarinnar gagnvart löggjöf annarra norrænna landa.
15. gr. 1. Hafi skilyrðum fyrir því, að viðbótarlífeyrir sé einnig reiknaður út
        á grundvelli ætlaðra tryggingatímabila sem til hefðu komið hefði
lífeyrisatburður ekki gerst, verið fullnægt í fleiri en einu norrænu landi skal
 við útreikning í hverju einstöku landi eingöngu taka tillit til hluta ætlaðra
     tryggingatímabila. Þennan hluta skal ákveða á grundvelli raunverulegra
  tryggingatímabila sem nota skal við lífeyrisútreikninginn út frá hlutfallinu
    milli raunverulegra tryggingatímabila í viðkomandi landi og samanlagðra
                  raunverulegra tryggingatímabila í löndunum.
  2. Ákvæði 1. mgr. gilda einnig um einstaklinga sem falla undir reglugerðina.

              3. kafli. Bætur vegna vinnuslysa og atvinnusjúkdóma.
   16. gr. Við ákvörðun bótaréttar vegna vinnuslysa og atvinnusjúkdóma og við
útreikning þessara bóta skal beita ákvæðum 4. kafla III. bálks reglugerðarinnar
 og 4. kafla IV. bálks framkvæmdareglugerðarinnar í samskiptum norrænna landa.

                      4. kafli. Bætur vegna atvinnuleysis.
17. gr. 1. Við samlagningu trygginga- eða starfstímabila, ákvörðun bótaréttar og
   útreikning bóta vegna atvinnuleysis skal beita ákvæðum 6. kafla III. bálks
 reglugerðarinnar og 6. kafla IV. bálks framkvæmdareglugerðarinnar í samskiptum
norrænna landa. Ákvæðum 69. og 70. gr. reglugerðarinnar skal þó ekki beitt eftir
                         ákvæðum þessarar málsgreinar.
  2. Skilyrði 3. mgr. 67. gr. reglugerðarinnar um trygginga- eða starfstímabil
  eiga ekki við um þá einstaklinga sem hafa annaðhvort starfað í þeim mæli að
viðkomandi hafi fallið undir löggjöf um bætur vegna atvinnuleysis eða hafi tekið
 við atvinnuleysisbótum í því norræna landi þar sem kröfur um bætur eru settar
      fram. Starfið skal þó hafa verið leyst af hendi eða greiðslur vegna
    atvinnuleysis mótteknar innan fimm ára frá þeim degi sem skráning vegna
    atvinnuleitar hjá opinberri atvinnumiðlun átti sér stað eða til vara frá
           félagaskráningu í viðkomandi atvinnuleysistryggingasjóði.
       3. Ákvæði 2. mgr. gilda einnig um þá sem falla undir reglugerðina.

                            IV. hluti. Önnur ákvæði.
18. gr. Þar til bær stjórnvöld skulu í samvinnu setja þær reglur sem þurfa þykir
         til þess að tryggja samræmda norræna framkvæmd þessa samnings.
    19. gr. Við framkvæmd samnings þessa skulu stjórnvöld og stofnanir veita
  gagnkvæmt liðsinni eftir þörfum. Í sérhverju norrænu landi skal vera stofnun
         tilnefnd af þar til bæru stjórnvaldi sem sérstakur tengiliður.
  20. gr. Ákvæðum 86. gr. reglugerðarinnar skal beitt að því er varðar erindi
  ýmiss konar, yfirlýsingar, kærur eða áfrýjanir sem berast stjórnvaldi í öðru
             norrænu landi en því sem þar til bært stjórnvald er í.
 21. gr. Ákvæðum 111. gr. framkvæmdareglugerðarinnar skal beitt milli norrænna
 landa við endurheimtu óréttmætra greiðslna og við endurkröfu á veittri aðstoð.
 22. gr. Samningur þessi veitir þeim sem ekki hafa búsetu í EES-landi ekki rétt
  til greiðslu grunnlífeyris. Samningurinn veitir heldur ekki rétt til þess að
                     ávinna sér réttindi utan EES-landanna.
23. gr. 1. Nema um annað sé samið milli tveggja eða fleiri norrænna landa afsala
         þau sér skv. 36., 63. og 70. gr. reglugerðarinnar og 105. gr.
 framkvæmdareglugerðarinnar allri endurgreiðslu sín í milli vegna útgjalda við
  aðstoð vegna veikinda og barnsburðar og vegna vinnuslysa og atvinnusjúkdóma,
   vegna bóta til atvinnulausra sem leita atvinnu utan lögbærs lands og vegna
          útgjalda við eftirlit stjórnsýslu- og læknisfræðilegs eðlis.
2. Afsal endurgreiðslu nær ekki til aðstoðar við þann sem fær leyfi hjá þar til
 bærri stofnun samkvæmt staflið c í 1. mgr. 22. gr. og staflið c í 1. mgr. 55.
   gr. reglugerðarinnar til að ferðast til annars norræns lands og fá þar þá
                meðferð sem nauðsyn ber til vegna ástands hans.
   3. Ákvæði þessarar greinar gilda bæði um bætur til þeirra sem falla undir
    reglugerðina og bætur til þeirra sem falla undir samning þennan, en ekki
                                 reglugerðina.
 24. gr. 1. Samningur þessi tekur ekki til bóta og iðgjalda vegna tímans fyrir
                                gildistöku hans.
2. Við ákvörðun réttar til bóta samkvæmt samningi þessum skal einnig taka tillit
    til trygginga-, starfs- og búsetutímabila fyrir gildistöku samningsins.
 25. gr. Samningur þessi skal ekki hafa í för með sér lækkun bóta sem greiddar
                          eru þegar hann tekur gildi.
26. gr. 1. Nú hefur einstaklingur áunnið sér rétt til grunnlífeyris frá norrænu
  landi vegna búsetu í landinu á tímabili fyrir gildistöku samnings þessa, en
hefur á sama tíma áunnið sér rétt til viðbótarlífeyris í öðru norrænu landi, og
skal þá reikna grunnlífeyri fyrir þennan tíma frá síðarnefnda landinu einu saman
                     eins og hann hefði verið búsettur þar.
  2. Ákvæði 1. mgr. gilda einnig um einstaklinga sem falla undir reglugerðina.
  27. gr. 1. Grunnlífeyri til handa norrænum ríkisborgara, sem greiddur hefur
verið samkvæmt reglum Norðurlandasamnings frá 5. mars 1981 um félagslegt öryggi
eða samkvæmt löggjöf eins eða fleiri norrænna landa fram að gildistöku samnings
  þessa, skal endurreikna samkvæmt reglum reglugerðarinnar eða samningsins að
    beiðni hlutaðeiganda eða samkvæmt ákvörðun stjórnvalds þess er greiða á
                                   lífeyrinn.
2. Hafi hlutaðeigandi beðið um að lífeyririnn yrði endurreiknaður innan tveggja
  ára frá gildistöku samningsins skal greiða endurreiknaðan lífeyri frá og með
 gildistöku samningsins. Þetta á einnig við þegar lífeyrisstjórnvald innan sama
frests hefur tilkynnt lífeyrisstjórnvaldi í öðru norrænu landi um ákvörðun sína
                          um að endurreikna lífeyrinn.
3. Ákvarða skal lífeyrinn samkvæmt reglum þeim sem gilda frá því að samningurinn
 tekur gildi út frá aldri hlutaðeiganda og búsetutíma þegar lífeyrisatburðurinn
                                    gerðist.
   4. Sé samanlagður grunnlífeyrir lægri eftir endurreikning skv. 1. mgr. en
 grunnlífeyrir sá, sem hlutaðeigandi ætti rétt á frá sama tíma samkvæmt reglum
 Norðurlandasamnings frá 5. mars 1981 um félagslegt öryggi, skal greiða viðbót
      við lífeyrinn sem svarar til mismunar endurreiknaðs grunnlífeyris og
grunnlífeyris samkvæmt þeim reglum sem áður giltu. Viðbótina skal endurskoða ár
 hvert miðað við 1. janúar út frá lífeyrisfjárhæðum þeim sem þá eru í gildi og
  skulu upphæðir vera óbreyttar allt árið. Það land, sem greiddi grunnlífeyri
                 samkvæmt eldri reglum, skal greiða viðbótina.
 5. Varðandi einstakling, sem flutt hefur frá einu norrænu landi til annars við
 gildistöku samningsins og þiggur eftir það grunnlífeyri frá landinu sem flutt
    var frá samkvæmt ákvæðum 20. gr. Norðurlandasamnings frá 5. mars 1981 um
félagslegt öryggi, þá má ekki greiða viðbótina lengur en fram til þess tíma sem
  rétti til grunnlífeyris frá landinu sem flutt var frá er lokið skv. 3. mgr.
                               nefndrar greinar.
    6. Ákvæði greinar þessarar gilda einnig um einstaklinga sem falla undir
                                 reglugerðina.
  28. gr. 1. Samningurinn gengur í gildi sama dag og EES-samningurinn gengur í
  gildi hjá norrænu löndunum með því skilyrði að allir aðilar hafi gert danska
       utanríkisráðuneytinu viðvart um að þeir hafi samþykkt samninginn.
  2. Hvað varðar Færeyjar, Grænland og Álandseyjar gengur samningurinn ekki í
   gildi fyrr en 30 dögum eftir að ríkisstjórnir Danmerkur og Finnlands hafa
   tilkynnt danska utanríkisráðuneytinu að færeyska landstjórnin, grænlenska
landstjórnin og landstjórn Álandseyja hafi tilkynnt að samningurinn skuli gilda
                    fyrir Færeyjar, Grænland og Álandseyjar.
      3. Danska utanríkisráðuneytið lætur aðra aðila og skrifstofu norrænu
ráðherranefndarinnar vita um viðtöku tilkynninga þessara og hvenær samningurinn
                                  tekur gildi.
 29. gr. 1. Einn aðili getur sagt upp samningnum með skriflegri tilkynningu þar
 að lútandi til danska utanríkisráðuneytisins sem gerir öðrum aðilum viðvart um
                   viðtöku tilkynningarinnar og efni hennar.
2. Uppsögn gildir aðeins fyrir þann aðila sem segir upp og gildir hún frá og með
  byrjun þess almanaksárs sem hefst að liðnum sex mánuðum hið minnsta frá þeim
      degi er danska utanríkisráðuneytinu barst tilkynning um uppsögnina.
  3. Sé samningnum sagt upp haldast réttindi sem fengist hafa samkvæmt honum.
30. gr. Við gildistöku samnings þessa fellur úr gildi samningur frá 5. mars 1981
 milli Íslands, Danmerkur, Finnlands, Noregs og Svíþjóðar um félagslegt öryggi
 með síðari breytingum. Á sama tíma fellur úr gildi samningur frá 12. nóvember
        1985 milli Íslands, Danmerkur, Finnlands, Noregs og Svíþjóðar um
atvinnuleysisbætur. Ákvæðin um félagslega aðstoð og fyrirframgreiðslu meðlags í
                  samningi frá 5. mars 1981 gilda þó áfram.^1)
     ^1)Ívitnaður samningur frá 5. mars 1981 hafði lagagildi hér á landi, sbr.
 [2]l. 66/1981. Þau lög voru hins vegar felld úr gildi með [3]l. 46/1993 og er
samningurinn frá 1981 því ekki birtur hér, þótt honum hafi verið ætlað að gilda
    áfram um tiltekin atriði. Vísast um hann til Lagasafns 1990, d. 559571.
 31. gr. Frumtexta samnings þessa skal geyma í danska utanríkisráðuneytinu sem
                lætur öðrum aðilum í té staðfest afrit af honum.

References

   Visible links
   1. http://www.althingi.is/dba-bin/lawformpr.pl?lnr=1993046
   2. file:///altext/stjtnr.html#1981066
   3. file://1993046.html
