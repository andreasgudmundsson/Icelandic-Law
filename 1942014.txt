                                    dálkum.

   --------------------------------------------------------------------------

                                Lög um læknaráð

                              1942 nr. 14 15. maí

   --------------------------------------------------------------------------

                   Tóku gildi 30. september 1942 (12 vikur).
                1. gr. Í læknaráði eiga sæti eftirtaldir læknar:
                      1. Landlæknir, sem er forseti ráðsins,
                  2. kennarinn í réttarlæknisfræði við háskólann,
                  3. kennarinn í heilbrigðisfræði við háskólann,
                     4. kennarinn í lyfjafræði við háskólann,
                   5. yfirlæknir lyflæknisdeildar Landspítalans,
                  6. yfirlæknir handlæknisdeildar Landspítalans,
                      7. yfirlæknir geðveikrahælis ríkisins,
                    8. yfirlæknir Tryggingastofnunar ríkisins,
                         9. formaður Læknafélags Íslands.
Verði ráðið á þennan hátt ekki skipað 7 eða 9 mönnum, skipar ráðherra lækni eða
        lækna til viðbótar í ráðið, uns 7 eru, en einn, ef 8 eru fyrir.
    2. gr. Það er hlutverk læknaráðs að láta dómstólum, ákæruvaldi og stjórn
  heilbrigðismálanna í té sérfræðilegar umsagnir varðandi læknisfræðileg efni.
Læknaráð lætur meðal annars í té umsagnir um hvers konar læknisvottorð, sem lögð
 eru fyrir dómstólana, enda sé þeim beint til ráðsins samkvæmt úrskurði dómara.
 Læknaráð lætur stjórn heilbrigðismálanna í té álit sitt á því, hvort tiltekin
aðgerð, hegðun eða framkoma læknis, tannlæknis, nuddara, lyfsala, hjúkrunarkonu,
 ljósmóður eða annarra þvílíkra heilbrigðisstarfsmanna sé tilhlýðileg eða ekki.
   Læknaráð lætur og stjórn heilbrigðismálanna í té álit sitt í sambandi við
       mikilsverðar heilbrigðisframkvæmdir, einkum varðandi meiri háttar
                             sóttvarnarráðstafanir.
3. gr. Læknaráðið lætur ekki önnur mál til sín taka en þau, er borin hafa verið
         undir það samkvæmt 2. gr., og af þeim aðilum, er þar greinir.
 Læknaráð lætur ekki í té umsögn um andlegt ástand eða sakhæfi manns, nema áður
   liggi fyrir álitsgerð sérfræðings eftir viðeigandi athugun, enda sé kostur
                               slíkrar athugunar.
   Læknaráð lætur ekki í té umsögn um dánarmein manns, nema áður liggi fyrir
álitsgerð sérfræðings eftir líkskurð eða mannskaðaskýrslu lögum samkvæmt, ef um
          voveiflegt mannslát er að ræða, enda sé kostur slíkra gagna.
 4. gr. Rétt er, að læknaráð leiti jafnan álits sérfróðra manna utan ráðsins um
        mál, sem eru utan við sérfræðisvið þeirra manna, er ráðið skipa.
Áður en ráðið hnekkir vottorði læknis, skal það jafnan, ef því verður við komið,
        gera hlutaðeigandi lækni kost á að rökstyðja vottorð sitt nánar.
    Mál, er varða sérstaklega aðgerð, hegðun eða framkomu læknis eða annarra
 heilbrigðisstarfsmanna (sbr. 3. mgr. 2. gr.), skal ráðið jafnan, ef því verður
 við komið, bera undir aðila, svo og stéttarfélag hans, áður en það lætur í té
                              umsögn sína um það.
 5. gr. Enginn læknaráðsmanna á atkvæðisrétt um mál, er varðar sjálfan hann eða
    umbjóðanda hans, eða hann hefur áður tekið afstöðu til, hvort heldur er
   persónulega eða í embættisnafni. Nú verður ráðið óstarfhæft fyrir það, að
    einhver sérfræðingur ráðsins á ekki atkvæðisrétt um mál, er heyrir undir
   sérgrein hans, og skipar þá ráðherra sérfræðing í hans stað eftir tillögu
                       ráðsins til að fjalla um það mál.
6. gr. Læknaráð getur falið tveimur eða fleiri læknaráðsmönnum afgreiðslu máls í
 sínu umboði, enda heyri málið undir sérgrein eins eða fleiri þeirra, er um það
fjalla. Læknaráðsmaður getur þó krafist þess, að umsögn verði borin undir ráðið
 í heild. Ákveða má nánar um verkaskiptingu ráðsins í reglugerð,^1) er ráðherra
                                  staðfestir.
Umsögn um aðgerð, framkomu eða hegðun læknis eða annarra heilbrigðisstarfsmanna
           (sbr. 3. mgr. 2. gr.) skal ætíð borin undir ráðið í heild.
  Verði ekki samkomulag í ráðinu um afgreiðslu máls, skal þess getið í umsögn,
   enda á sá eða þeir, er ágreining gera, rétt á að gera sérstaka grein fyrir
                                 atkvæði sínu.
      Niðurstöður ráðsins skulu að jafnaði rökstuddar, og ætíð, ef sá, er
umsagnarinnar beiðist, æskir þess sérstaklega, svo og ef ágreiningur er í ráðinu
                                 um niðurstöðu.
                                 ^1)Rg. 192/1942.
 7. gr. Læknaráð sendir ráðherra skýrslu um starfsemi sína að hverju ári liðnu,
     og skal birta opinberlega þær niðurstöður ráðsins, er almenning varða.
8. gr. Kostnaður af starfsemi læknaráðs greiðist úr ríkissjóði samkvæmt úrskurði
                                   ráðherra.

References

   Visible links
   1. http://www.althingi.is/dba-bin/lawformpr.pl?lnr=1942014
