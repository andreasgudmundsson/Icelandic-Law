
   --------------------------------------------------------------------------

                                                         Lög um gatnagerðargjald

                             1996, nr. 17, 21. mars

   --------------------------------------------------------------------------

                                     1. gr.
           Sveitarstjórn er heimilt að innheimta gatnagerðargjald af öllum
   lóðum í sveitarfélaginu og/eða mannvirkjum á þeim. Gatnagerðargjald er
   fyrst gjaldkræft við úthlutun lóðar, sem er í eigu sveitarfélagsins eða
   sveitarfélagið hefur ráðstöfunarrétt á, og við útgáfu byggingarleyfis á
   öðrum lóðum. Sveitarstjórn ákveður í gjaldskrá sinni hvenær gjaldið er
   innheimt.
           Nú er lóðarúthlutun afturkölluð, lóð skilað, byggingarleyfi
   afturkallað eða ekki nýtt af lóðarhafa og ber sveitarfélagi að endurgreiða
   gatnagerðargjald af viðkomandi lóð.

                                     2. gr.
           Gatnagerðargjaldi skv. 1. gr. skal varið til gatnagerðar í
   sveitarfélaginu, svo sem til að undirbyggja götur með tilheyrandi lögnum,
   m.a. vegna götulýsingar, og leggja bundið slitlag, gangstéttir,
   umferðareyjar og þess háttar þar sem gert er ráð fyrir því í skipulagi.

                                     3. gr.
           Við ákvörðun gatnagerðargjalds skal miða við lóðarstærð, rúmmál
   húss og/eða flatarmál húss samkvæmt nánari ákvæðum í reglugerð sem
   félagsmálaráðherra setur. Gjaldið má vera mismunandi eftir notkun lóðar,
   t.d. eftir því hvort um er að ræða lóð fyrir íbúðarhúsnæði,
   verslunarhúsnæði, iðnaðarhúsnæði o.s.frv. Þá má gjald af lóð fyrir
   íbúðarhúsnæði vera mismunandi eftir því hvort um er að ræða lóð fyrir
   einbýlishús, raðhús, fjölbýlishús o.s.frv.
           Heimilt er að innheimta gatnagerðargjald ef reist er nýtt hús á
   áður byggðri lóð að því er stækkuninni nemur. Sama gildir ef eldra hús er
   stækkað.
           Gatnagerðargjald, sem miðað er við stærð byggingar, getur af
   hverjum rúmmetra eða fermetra numið allt að 15% af
   heildarbyggingarkostnaði samsvarandi einingar í vísitöluhúsi fjölbýlis
   eins og hann er hverju sinni samkvæmt útreikningum Hagstofu Íslands á
   grundvelli [2]laga nr. 42/1987. Fjárhæð gjaldsins má ákveða með tilliti
   til leyfilegrar stærðar byggingar samkvæmt því skipulagi sem gildir fyrir
   viðkomandi lóð. Gatnagerðargjald, sem miðað er við stærð lóðar, skal ekki
   vera hærra en ef það væri miðað við stærð byggingar samkvæmt gildandi
   aðal- eða deiliskipulagi.

                                     4. gr.
           Lóðarhafi ber ábyrgð á greiðslu gatnagerðargjalds.
   Gatnagerðargjald samkvæmt lögum þessum er, ásamt áföllnum vöxtum og
   kostnaði, tryggt með lögveðsrétti í viðkomandi fasteign með forgangsrétti
   fyrir hvers konar samningsveði og aðfararveði.

                                     5. gr.
           Aðili máls getur skotið ákvörðun sveitarstjórnar um álagningu
   gatnagerðargjalds til úrskurðar félagsmálaráðherra. Kærufrestur er þrír
   mánuðir frá því að aðili fékk vitneskju um álagningu gjaldsins.
   Kæruheimild þessi skerðir þó eigi rétt aðila til að höfða mál fyrir
   dómstólum.

                                     6. gr.
           Félagsmálaráðherra skal setja reglugerð^1) um nánari framkvæmd
   laga þessara og skal í reglugerðinni m.a. kveðið nánar á um álagningu
   gatnagerðargjalds og endurgreiðslu þess skv. 1. gr.
           Sveitarstjórn skal setja sér sérstaka gjaldskrá fyrir
   gatnagerðargjald þar sem kveðið er nánar á um álagningu gjaldsins,
   innheimtu þess og hvað er innifalið í gjaldinu samkvæmt lögum þessum og
   reglugerð um gatnagerðargjald. Sveitarstjórn skal auglýsa gjaldskrána og
   efnislegar breytingar á henni á þann hátt sem venja er að birta opinberar
   auglýsingar í sveitarfélaginu.

   ^1)[3]Rg. 543/1996.

                                     7. gr.
           Lög þessi öðlast gildi 1. janúar 1997. ...

        Ákvæði til bráðabirgða.

           1. [4]Lög um gatnagerðargjöld, nr. 51/1974, sbr. [5]lög nr.
           31/1975, gilda um innheimtu og álagningu gatnagerðargjalda vegna
           framkvæmda á grundvelli [6]3. og [7]4. gr. laga nr. 51/1974 sem
           lokið er við innan tíu ára frá gildistöku laga þessara. Ákvæði
           eldri laga um álagningu gjalda vegna slíkra framkvæmda gilda
           einungis um lóðir sem úthlutað hefur verið eða veitt hefur verið
           byggingarleyfi á fyrir gildistöku laga þessara.
           2. Samningar um gatnagerðargjöld af tilteknum lóðum, sem
           lóðarhafar eða lóðareigendur hafa gert við sveitarstjórnir, svo og
           skilmálar varðandi gatnagerðargjöld sem sveitarstjórn hefur sett
           og lóðarhafi eða lóðareigandi hefur undirgengist, halda gildi sínu
           þrátt fyrir ákvæði laga þessara, nema aðilar séu um annað sáttir.

References

   Visible links
   1. http://www.althingi.is/dba-bin/lawformpr.pl?lnr=1996017
   2. file://1987042.html
   3. file://ekkitil/ekkitil.html?REGL/1996543
   4. file://1974051.html
   5. file://ekkitil/ekkitil.html?1975031
   6. file://ekkitil/ekkitil.html?1974051#g3
   7. file://1974051.html
