
   --------------------------------------------------------------------------

                            Lög um jarðræktar- og húsagerðarsamþykktir í sveitum

                             1945 nr. 7 12. janúar

   --------------------------------------------------------------------------

                                       I.
                            Um jarðræktarsamþykktir.
                                     1. gr.
           Búnaðarsamböndum er heimilt að setja sér samþykkt um, að sambandið
    taki að sér ákveðnar jarðræktarframkvæmdir á sambandssvæðinu, til þess að
     greiða fyrir eflingu jarðræktarinnar og koma til leiðar, að öll heyöflun
       bænda fari fram á véltæku landi. Jarðræktarframkvæmdir þær, sem hér um
                                                                   ræðir eru:

   1.
           Framræsla.
   2.
           Túnasléttun.
   3.
           Nýrækt.
   4.
           Sléttun engja.

                                     2. gr.
          Nú ákveður búnaðarsambandsfundur að koma á jarðræktarsamþykkt fyrir
              sambandssvæðið, og skal þá stjórn sambandsins semja frumvarp að
    jarðræktarsamþykkt og senda það formönnum allra hreppabúnaðarfélaga innan
     sambandsins með tilmælum um, að það verði tekið fyrir á almennum fundi í
         félaginu,  enn fremur tilkynningu um, að frumvarpið verði tekið til
                           fullnaðarafgreiðslu á næsta aðalfundi sambandsins.
          Þegar frumvarp að samþykkt hefur fengið áðurgreindan undirbúning og
      hlotið samþykki meiri hluta hreppabúnaðarfélaga á sambandssvæðinu, skal
                                         það lagt fyrir aðalfund sambandsins.
            Samþykki löglegur aðalfundur frumvarp með að minnsta kosti ^3/[5]
             atkvæða atkvæðisbærra fundarmanna, skal stjórn sambandsins senda
           samþykktina Búnaðarfélagi Íslands, er leitar á henni staðfestingar
                                                         landbúnaðarráðherra.

                                     3. gr.
           Nú hefur búnaðarsamband neitað að gera jarðræktarsamþykkt samkvæmt
     lögum þessum eða það hefur dregist eitt ár, eftir að tillaga hefur komið
     fram um það á sambandsfundi, og skal þá stjórn sambandsins skylt að gera
        tillögur um skiptingu sambandsins í samþykktarsvæði, enda liggi fyrir
    kröfur um það frá einu eða fleiri hreppabúnaðarfélögum innan sambandsins.
            Við skiptinguna skal að því stefnt, þegar um búnaðarsambönd er að
   ræða, er ná yfir tvö eða fleiri sýslufélög, að hvert sýslufélag geti orðið
        samþykktarsvæði fyrir sig, eftir því sem unnt er og staðhættir leyfa.
       Jafnframt skal þess gætt, að ekkert byggðarlag á sambandssvæðinu verði
              útilokað frá þátttöku í ræktunarsamþykkt, sbr. þó 7. lið 5. gr.
     Lágmarksstærð samþykktarsvæðisins skal miða við, að nægileg verkefni séu
   fyrir hendi að dómi Búnaðarfélags Íslands fyrir eina vélasamstæðu um langt
        árabil og tryggt þyki, að vélarnar verði árlega starfræktar að fullu.
             Nú hefur sambandsstjórn gert tillögur um skiptingu sambandsins í
      samþykktarsvæði eða ræktunarfélög, og skal hún þá leita um þær álits og
        tillagna Búnaðarfélags Íslands og hlutaðeigandi búnaðarfélaga. Stjórn
        sambandsins leggur því næst tillögur sínar ásamt umsögn Búnaðarfélags
       Íslands fyrir aðalfund sambandsins, sem tekur ákvörðun um skiptinguna.
    Ályktun sambandsfundar skal send Búnaðarfélagi Íslands til staðfestingar.
           Nú telur Búnaðarfélag Íslands, að skiptin brjóti í bága við ákvæði
    laga þessara, og skal það þá synja um staðfestingu á þeim, þar til er bót
                                                     hefur verið á því ráðin.
          Þegar skiptin hafa hlotið staðfestingu, getur hvert samþykktarsvæði
   innan þess sambands, er skiptin ná til, sett sér ræktunarsamþykkt að eigin
                                                                   frumkvæði.
          Öllum undirbúningi undir þessar samþykktir svo og starfsemi þeirri,
     sem til er stofnað með þeim, skal haga eftir því, sem við getur átt, svo
                  sem fyrir er mælt í lögum þessum um samþykktir og starfsemi
                                                             búnaðarsambanda.
                     Ræktunarfélög þau, er hér um ræðir, skulu velja sérstaka
         framkvæmdastjórn og starfa undir eftirliti hlutaðeigandi sambands og
                                                       Búnaðarfélags Íslands.

                                     4. gr.
                                                Í samþykktum skal kveða á um:

   1.
           Verkefni, sem sambandið eða ræktunarfélagið tekur að sér.
   2.
           Skipun og valdsvið framkvæmdastjórnar.
   3.
           Hvernig framkvæmdum skuli hagað, þar á meðal, að þeir, er minnst
           véltækt land hafa, sitji fyrir vinnu, eftir því sem við verður
           komið, sbr. þó 7. lið 5. gr.
   4.
           Að búnaðarsambandið eða ræktunarfélagið taki þær greiðslur fyrir
           ræktunarstörfin, að allur kostnaður fáist að fullu greiddur.
   5.
           Fjáröflun og tryggingar fyrir fjárreiðum sambandsins eða
           ræktunarfélagsins.
   6.
           Reikningshald og endurskoðun.
   7.
           Hvernig samþykkt skuli breytt.
   8.
           Hvernig samþykkt verði felld úr gildi.

         Nú telur Búnaðarfélag Íslands, að samþykkt brjóti í bága við lög eða
       reglugerð eða hún fari í bága við tilgang laga þessara, og skal það þá
       endursenda hana með áritaðri athugasemd og fresta að leggja hana fyrir
                                         ráðherra, uns leiðrétting er fengin.
            Þegar ráðherra hefur staðfest samþykktina, gildir hún upp frá því
    fyrir alla félagsmenn hreppabúnaðarfélaga á samþykktarsvæðinu, sbr. þó 7.
                                                                   lið 5. gr.
        Ráðherra skipar fyrir um birtingu samþykktarinnar og tiltekur, hvenær
                                                            hún öðlist gildi.

                                     5. gr.
                Stjórn sambandsins annast með aðstoð Búnaðarfélags Íslands um
                eftirgreindar mælingar og athuganir á hverju samþykktarsvæði:

   1.
           Stærð túna.
   2.
           Stærð túnþýfis að flatarmáli á hverri jörð, sbr. bráðabirgðaákvæði
           jarðræktarlaganna frá 4. júlí 1942.^1)
   3.
           Ræktunarástand túnanna.
   4.
           Skilyrði til nýræktar.
   5.
           Framræslu á landi jarðarinnar og hvernig hún skuli unnin (vegna
           túnanna, fyrirhugaðrar nýræktar, engjaræktar og til hagabóta, ef
           þess er sérstaklega óskað).
   6.
           Skilyrði til að gera engi véltæk eða auka þau.
   7.
           Hvort einhverjar jarðir og þá hverjar falli undir ákvæði II. kafla
           [2]jarðræktarlaga, nr. 54 4. júlí 1942, um búferlaflutning.^1)

              Kostnaður við athuganir og mælingar þær, er hér um ræðir, ásamt
   nauðsynlegri kortagerð greiðist að helmingi úr ríkissjóði, en hinn hlutinn
                  greiðist að jöfnu af Búnaðarfélagi Íslands og hlutaðeigandi
                                                             búnaðarsambandi.

   ^1)Nú [3]l. 56/1987.

                                     6. gr.
        Ræktunarframkvæmdir, sem gerðar eru samkvæmt lögum þessum, skulu
   framkvæmdar eftir fyrirsögn trúnaðarmanns, er Búnaðarfélag Íslands
   samþykkir.
        Ef jarðeigandi eða ábúandi, sé jörðin í leiguábúð, vill ekki hlíta
   ákvörðun trúnaðarmanns, getur hann skotið þeim til umsagnar Búnaðarfélags
   Íslands, sem fellir fullnaðarúrskurð um tilhögun verksins.

                                     7. gr.
        Þegar jörð er í leiguábúð, skal stjórn sambandsins gefa leiguliða
   kost á að gerast þátttakandi í ræktunarstarfinu samkvæmt ákvæðum
   samþykktarinnar að jarðeiganda frágengnum, og fer þá um rétt ábúanda
   gagnvart jarðeiganda samkvæmt ákvæðum ábúðarlaganna.

                                     8. gr.
        Nú hefur ræktunarsamþykkt verið sett samkvæmt lögum þessum, og skal
   þá [vélanefnd]^1) ríkisins vera stjórn sambandsins eða framkvæmdastjórn
   samþykktarsvæðis til aðstoðar og leiðbeiningar um kaup og val nauðsynlegra
   jarðvinnsluvéla og verkfæra vegna hinna fyrirhuguðu framkvæmda.
        [Vélanefnd]^1) ákveður í samráði við stjórn Búnaðarfélags Íslands,
   hve margar vélar af hverri tegund njóti styrks úr framkvæmdasjóði ríkisins
   á hverju sambands- eða samþykktarsvæði, miðað við eðlilega þörf
   sambandsins, stærð þess, vélakost og vinnuafköst vélanna.

   ^1)[4]L. 62/1950, 1. gr.

                                     9. gr.
        [Verja skal úr ríkissjóði á næstu 6 árum samtals allt að 6 millj. kr.
   til greiðslu helmings af kostnaðarverði þeirra véla og verkfæra, kominna á
   ákvörðunarstað, er vélanefnd telur þörf á til ræktunarframkvæmda samkvæmt
   lögum þessum. Þau ræktunarsambönd og félög skulu sitja fyrir um vélakaup,
   sem enn hafa ekkert fé fengið úr framkvæmdasjóði til kaupa á nauðsynlegum
   vélum og verkfærum, og enn fremur þau ræktunarsambönd og félög, er hafa
   keypt vélar, er reyndust lítt nothæfar fyrir íslenska staðhætti.
   Styrkurinn veitist aðeins til kaupa á nýjum og vönduðum vélum og greiðist
   jafnóðum og vélarnar eru keyptar.]^1)

   ^1)[5]L. 26/1955, 1. gr.

                                    10. gr.
        [Að fengnum tillögum framkvæmdastjórnar samþykktarsvæðis ákveður
   vélanefnd árlega fyrir hvert samþykktarsvæði gjald fyrir notkun véla og
   verkfæra, sem keypt eru og notuð samkvæmt lögum þessum. Ber að ákveða
   gjaldið þannig, að það nægi fyrir öllum venjulegum rekstrarkostnaði, og sé
   þar með talið hæfilegt viðhalds- og fyrningargjald, er miðist við, að það
   nægi til að endurnýja vélar og verkfæri, jafnóðum og þau verða ónothæf. Nú
   reynist gjaldið of lágt til að standa undir rekstrarkostnaði eitthvert ár,
   og ber vélanefnd þá að ákveða viðbótargjald fyrir vélanot það ár.
   Vélanefnd ákveður hvað sé hæfilegt að leggja til hliðar fyrir
   viðhaldskostnaði, og enn fremur ákveður hún fyrningargjaldið. Nú er vél
   ekki notuð einhvern tíma eða minna en meðalnotkun slíkrar vélar nemur, og
   er vélanefnd þá heimilt að lækka fyrningargjaldið hlutfallslega.
        Búnaðarfélag Íslands skal innheimta fyrningargjaldið í lok hvers
   reikningsárs og leggja það í sérstakan fyrningarsjóð, er verði í vörslu
   þess.
        Búnaðarfélag Íslands annast reikningshald sjóðsins og ávísar úr honum
   eftir tillögum vélanefndar ríkisins. Hvert samband heldur séreign sinni í
   sjóðnum. Fyrningarsjóðinn skal ávaxta í Búnaðarbanka Íslands. Þó er
   heimilt að ávaxta séreignir einstakra ræktunarsambanda í sparisjóðum eða
   bönkum, er starfandi eru á svæði hlutaðeigandi búnaðarsambands. Hvert
   ræktunarsamband skal í lok hvers reikningsárs senda Búnaðarfélagi Íslands
   reikning ræktunarsambandsins og skýrslu um starfsemi þess á árinu, ásamt
   skilagrein fyrir fyrningargjaldinu.
        Óheimilt er Búnaðarfélagi Íslands að greiða jarðræktarframlag
   einstaklingum eða félögum innan ræktunarsambands, meðan það eða þau hafa
   ekki gert full reikningsskil að dómi stjórnar Búnaðarfélags Íslands (sbr.
   jarðræktarlög). Nú hafa reikningar og skilagrein ekki borist stjórn
   Búnaðarfélags Íslands fyrir byrjun júnímánaðar næst eftir lok reikningsárs
   ræktunarsambands eða félags, og er stjórn Búnaðarfélags Íslands þá heimilt
   að kveða svo á, að stjórn eða framkvæmdastjóri hlutaðeigandi
   ræktunarsambands eða félags greiði dagsektir, sem hún ákveður, allt að
   100,00 kr., þar til úr þessu er bætt að dómi stjórnar Búnaðarfélags
   Íslands. Sektirnar renna í vélasjóð.
        Heimilt er ræktunarsamböndum og félögum með samþykki Búnaðarfélags
   Íslands að hafa allt að helmingi fyrningargjaldsins í rekstri sínum gegn
   sýsluábyrgð og sömu vöxtum og innlánsvextir í Búnaðarbankanum eru.]^1)

   ^1)[6]L. 26/1955, 2. gr.

                                    11. gr.
        [Vélanefnd ríkisins skal í samráði við stjórn Búnaðarfélags Íslands
   hafa eftirlit með]^1) vélum þeim og verkfærum, sem keypt eru og notuð
   samkvæmt ákvæðum laga þessara, viðgerð þeirra og viðhaldi svo og, ef þess
   er óskað, öðrum vélknúnum tækjum, sem notuð eru í sambandi við
   jarðræktarframkvæmdir í sveitum. Skal hún hafa í þjónustu sinni nægilega
   marga vélfróða menn til að annast eftirlit þetta. Vanræki búnaðarsamband
   eða ræktunarfélag viðhald véla þessara, [að dómi vélanefndar ]^1) eða
   neiti að hlíta fyrirmælum hennar þar að lútandi, skal það varða sektum eða
   endurgreiðslu styrksins, ef um miklar sakir er að ræða.

   ^1)[7]L. 62/1950, 4. gr.

                                    12. gr.
        [Búnaðarfélag Íslands og vélanefnd ríkisins skulu halda námskeið
   fyrir þá menn, er eiga að vinna með vélknúnum jarðvinnslutækjum, enda hafa
   þeir menn einir rétt til að vinna með slíkum tækjum, sem eru viðurkenndir
   til þess hæfir af vélanefnd ríkisins. Kostnaður samkvæmt 11. og 12. gr.
   greiðist úr ríkissjóði.]^1)

   ^1)[8]L. 62/1950, 5. gr.

                                    13. gr.
        Heimilt er stjórn sambands eða samþykktarsvæðis, sem hefur sett sér
   jarðræktarsamþykkt, að láta ræsa fram bithaga, ef eigandi jarðarinnar
   óskar þess og trúnaðarmaður sá, er framkvæmdi mælingarnar á jörðinni,
   telur þessa jarðabót nauðsynlega vegna búrekstrar þar.

                                    14. gr.
        [Nú hefur jarðræktarsamþykkt verið komið á og starfsemi hafin
   samkvæmt fyrirmælum hennar, og skal þá stjórn Búnaðarfélags Íslands senda
   hlutaðeigandi sambandi óskert jarðræktarframlag hvers samþykktarsvæðis,
   nema það hafi ekki lagt í fyrningarsjóð, svo sem lög og reglugerð mæla
   fyrir um, en þá er henni skylt að draga þá fjárhæð, sem vangreidd er, frá
   jarðræktarframlagi því, er greiða ber vegna jarðabóta, sem unnar eru að
   öllu eða einhverju leyti með vélum og verkfærum hlutaðeigandi
   ræktunarsambands og á félagssvæði þess. Ákvæði þetta kemur þó ekki til
   framkvæmda fyrr en 1. janúar 1956 og verður aðeins beitt um
   fyrningarsjóðsgjald og jarðræktarframlög, er falla í gjalddaga í árslok
   1955 og síðar.]^1)

   ^1)[9]L. 26/1955, 3. gr.

                                      II.
                            Um húsagerðarsamþykktir.
                                    15. gr.
        Búnaðarsamböndum er heimilt að setja sér samþykkt um, að þau taki að
   sér byggingu íbúðar- og útihúsa á sambandssvæðinu á þann hátt, að þau ráði
   til sín flokka byggingarmanna og leggi þeim til fullkomnar vélar og tæki
   við vinnuna. Með samþykktinni skal stefnt að því að hraða húsabótum og
   öðrum byggingarframkvæmdum í sveitum og að bændur fái með þessum hætti svo
   vönduð, hagkvæm, smekkleg og ódýr hús sem kostur er á. Við framkvæmdir
   þessar sé þess gætt, að þeir, er hafa mesta þörf fyrir nýbyggingar, sitji
   fyrir, eftir því sem unnt er.
        Byggingarframkvæmdir þær, er hér um ræðir, eru:

   1.
           Íbúðarhús.
   2.
           Peningshús.
   3.
           Hlöður og súrheystóftir.
   4.
           Haughús, þvaggryfjur og safnþrær.
   5.
           Geymsluhús.

        Húsin afhendist fokheld, nema öðruvísi sé um samið.
        Um sambönd, sem ná yfir tvö eða fleiri sýslufélög, gilda ákvæði 3.
   gr.

                                    16. gr.
        Nú ákveður sambandsfundur að koma á húsagerðarsamþykkt, og skal þá
   undirbúningi og framkvæmdum hagað samkvæmt fyrirmælum 2. og 3. gr.

                                    17. gr.
        Í húsagerðarsamþykktum skal tekið fram um:

   1.
           Verkefni þau, sem sambandið tekur að sér, sbr. 15. gr.
   2.
           Skipun og valdsvið framkvæmdastjórnar.
   3.
           Hvernig framkvæmdum skuli hagað, þar á meðal, að nauðsynlegt
           byggingarefni sé ávallt fyrir hendi, er vinnan hefst.
   4.
           Að búnaðarsambandið taki þær greiðslur fyrir byggingarstörfin, að
           allur kostnaður fáist að fullu greiddur.
   5.
           Fjáröflun og tryggingar fyrir fjárreiðum sambandsins.
   6.
           Reikningshald og endurskoðun.
   7.
           Hvernig samþykkt skuli breytt.
   8.
           Hvernig samþykkt verði felld úr gildi.

                                    18. gr.
        Nú er samþykkt staðfest og undirbúningur hafinn til framkvæmda, og
   ber þá teiknistofu landbúnaðarins að láta byggingarfróða menn athuga og
   gera tillögur um, hvar og hvernig húsum verði best fyrir komið á þeim
   jörðum, þar sem óskað er aðstoðar sambandsins um húsagerð og annað, er að
   byggingu lýtur. Trúnaðarmenn þessir skulu jafnframt leita álits
   jarðeiganda eða leiguliða, ef um erfðaábúð er að ræða, og taka í tillögum
   sínum tillit til óska þeirra, eftir því sem fært þykir.
        Kostnaður við þessa athugun greiðist af teiknistofu landbúnaðarins.

                                    19. gr.
        Byggingar, sem reistar eru samkvæmt ákvæðum laga þessara, skulu
   gerðar eftir teikningu og fyrirsögn teiknistofu landbúnaðarins eða
   trúnaðarmanna hennar. Nú er kostnaðarmaður byggingar óánægður með tillögur
   þær, er fyrir liggja, og getur hann þá skotið þeim til umsagnar
   Búnaðarfélags Íslands, er fellir um þær fullnaðarúrskurð.

                                    20. gr.
        Nú hefur húsagerðarsamþykkt verið sett samkvæmt lögum þessum, og skal
   þá forstöðumaður teiknistofu landbúnaðarins vera stjórn sambandsins til
   aðstoðar um kaup og val hentugra veggjamóta ásamt vélum og verkfærum, sem
   nota þarf við hinar fyrirhuguðu byggingar. Forstöðumaður teiknistofunnar
   ákveður í samráði við stjórn Búnaðarfélags Íslands, hve mörg veggjamót og
   vélar skal kaupa, miðað við byggingarþörf hvers sambands og afköst
   vélanna.
        Þar, sem rætt er um veggjamót í lögum þessum, er um að ræða mót af
   varanlegri gerð, sem auðvelt er að flytja milli vinnustaða.

                                    21. gr.
        [Ríkissjóður greiðir styrk, ^2/[3] af kostnaðarverði þeirra
   veggjamóta, véla og verkfæra, kominna á ákvörðunarstað, er forstöðumaður
   teiknistofu landbúnaðarins og nýbýlastjórn telja samböndunum þörf á til
   byggingarstarfsemi þeirra. Styrkur veitist aðeins til kaupa á nýjum og
   vönduðum tækjum.]^1)

   ^1)[10]L. 29/1948, 1. gr.

                                    22. gr.
        Reikna skal sérstakt viðhalds- og fyrningargjald af veggjamótum,
   vélum og verkfærum, sem keypt hafa verið með styrk frá byggingarsjóði og
   nýbýlasjóði, á sama hátt og segir í 10. gr. Búnaðarfélag Íslands ávísar
   greiðslum úr fyrningarsjóðnum samkvæmt tillögum forstöðumanns teiknistofu
   landbúnaðarins. Að öðru leyti skal hlíta um þetta ákvæðum 10. gr., eftir
   því sem við á.

                                    23. gr.
        Verkstjórar vinnuflokka þeirra, sem um ræðir í 15. gr., skulu ráðnir
   í samráði við forstöðumann teiknistofu landbúnaðarins, sem hefur eftirlit
   með störfum þeirra.

                                    24. gr.
        Styrkir, sem greiddir eru af opinberu fé vegna bygginga í sveitum,
   skulu, þegar byggingarnar eru reistar samkvæmt samþykktum þeim, sem hér um
   ræðir, greiðast óskertir  að frádregnu fyrningargjaldi samkvæmt 28. gr. 
   til hlutaðeigandi sambandsstjórna, nema þær leggi annað fyrir.

                                    25. gr.
        Nú hefur nýbýlasjóður heitið styrk til húsagerðar, er búnaðarsamband
   hefur tekið að sér samkvæmt lögum þessum, og á þá sambandið kröfu til, að
   sjóðurinn greiði styrkinn, þegar er verkið er hafið af vinnuflokkum þess,
   þó ekki hærri fjárhæð en svarar vinnulaunum við að gera húsið fokhelt.

                                      III.
                                 Almenn ákvæði.
                                    26. gr.
        Búnaðarsamböndum, sem taka að sér jarðræktar- eða
   húsagerðarframkvæmdir samkvæmt lögum þessum, ber að tryggja sér fulla
   greiðslu fyrir framkvæmdir sínar hjá kostnaðarmanni framkvæmdarinnar, áður
   en vinna hefst.

                                    27. gr.
        Skuldir, sem myndast kunna við búnaðarsamband samkvæmt lögum þessum,
   eru forgangsskuldir, tryggðar með veði í jörð þeirri, er framkvæmdin hefur
   verið gerð á, næst á eftir þeim lánum, er á jörðinni hvíldu, er
   framkvæmdin hófst, og víkja aðeins fyrir opinberum gjöldum  og
   fylgifjárkröfu, ef um óðalsjarðir er að ræða.
        Skuldir þessar má taka lögtaki.

                                    28. gr.
        Um nánari framkvæmd laga þessara setur Búnaðarfélag Íslands
   reglugerð, er landbúnaðarráðherra staðfestir.^1)

   ^1)Rg. 36/1946 (um jarðræktarsamþ.), rg. 88/1947 (um húsagerðarsamþ.).

                                    29. gr.
        Brot gegn lögum þessum og reglugerð varðar sektum til ríkissjóðs
   ...^1) nema þyngri refsing liggi við samkvæmt öðrum lögum. Mál út af
   brotum skulu sæta meðferð opinberra mála.

   ^1)[11]L. 10/1983, 37. gr.

References

   Visible links
   1. http://www.althingi.is/dba-bin/lawformpr.pl?lnr=1945007
   2. file:///altext/stjtnr.html#1942054
   3. file://1987056.html
   4. file:///altext/stjtnr.html#1950062?g1
   5. file:///altext/stjtnr.html#1955026?g1
   6. file:///altext/stjtnr.html#1955026?g2
   7. file:///altext/stjtnr.html#1950062?g4
   8. file:///altext/stjtnr.html#1950062?g5
   9. file:///altext/stjtnr.html#1955026?g3
  10. file:///altext/stjtnr.html#1948029?g1
  11. file:///altext/stjtnr.html#1983010?g37
