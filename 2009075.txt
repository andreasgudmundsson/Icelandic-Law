
   --------------------------------------------------------------------------

    Lög um stofnun opinbers hlutafélags til að stuðla að endurskipulagningu
                        rekstrarhæfra atvinnufyrirtækja

                              2009 nr. 75 14. júlí

   --------------------------------------------------------------------------

                 Ferill málsins á Alþingi.   Frumvarp til laga.

 Tóku gildi 16. júlí 2009. Breytt með l. 84/2011 (tóku gildi 30. júní 2011 nema
  1. gr. og c-liður 14. gr. sem taka gildi 1. sept. 2012) og l. 126/2011 (tóku
                             gildi 30. sept. 2011).

                                1. gr. Markmið.
     Markmið þessara laga er að tryggja skjóta úrlausn fjármálafyrirtækja á
skuldavanda rekstrarhæfra atvinnufyrirtækja. Félag skv. 2. gr. skal tryggja með
 ráðgjöf hlutlæga, sanngjarna og gagnsæja skuldameðferð fyrirtækjanna að teknu
                tilliti til sjónarmiða um jafnræði og samkeppni.
Lög þessi taka til fjármálafyrirtækja sem beint eða óbeint eru í meirihlutaeigu
 ríkissjóðs og þeirra sem ríkissjóður hefur lagt til fé skv. [1]2. gr. laga nr.
125/2008, um heimild til fjárveitingar úr ríkissjóði vegna sérstakra aðstæðna á
                             fjármálamarkaði o.fl.
               2. gr. Heimild til að stofna opinbert hlutafélag.
    [Ráðherra]^1) er heimilt að stofna opinbert hlutafélag til að sinna þeim
                        verkefnum sem um getur í 3. gr.
     Stofnfé félagsins, 20 millj. kr., skal vera í eigu íslenska ríkisins.
  Hluthafafundur getur aukið við hlutafé ef þörf er á og að fenginni heimild í
                                   fjárlögum.
[Ráðherra]^1) fer með eignarhlut ríkisins í félaginu og annast undirbúning þess
  og stofnun í samráði við [þann ráðherra sem fer með almenn viðskiptamál].^1)
  [Ráðherra]^1) er heimilt að framselja eignarhlutinn til Bankasýslu ríkisins.
 Félagið skal hafa lokið störfum og því verið slitið eigi síðar en 31. desember
                                     2015.
 Ákvæði laga um [2]hlutafélög, nr. 2/1995, gilda um félagið ef ekki er kveðið á
um annað í lögum þessum og eftir því sem við á. [3]Stjórnsýslulög, nr. 37/1993,
      og [4]upplýsingalög, nr. 50/1996, gilda ekki um starfsemi félagsins.
                             ^1)L. 126/2011, 513. gr.
                          3. gr. Tilgangur félagsins.
                      Tilgangur félagsins er eftirfarandi:
   a. að vera ráðgefandi og aðstoða fjármálafyrirtæki sem hlut eiga að máli við
   fjárhagslega endurskipulagningu skuldsettra atvinnufyrirtækja. Félaginu er
     heimilt í undantekningartilvikum að kaupa lánskröfur og eftir atvikum
   eignarhluti í hlutaðeigandi atvinnufyrirtækjum. Félagið skal starfa eftir
 gagnsæjum og hlutlægum reglum um endurskipulagningu og kaup á eignum að teknu
                tilliti til sjónarmiða um jafnræði og samkeppni,
   b. að vinna að fjárhagslegri endurskipulagningu skuldsettra atvinnufyrirtækja
   með það að markmiði að ekki þurfi að koma til rekstrarstöðvunar, og eftir
 atvikum vinna að frekari skipulagningu á rekstri, t.d. með því að leggja niður
   eða selja óhagkvæmar rekstrareiningar eða sameina fyrirtæki, eða með öðrum
  ráðstöfunum sem teljast nauðsynlegar til að koma fyrirtækjum í rekstrarhæft
                                    ástand,
       c. að ráðstafa eignum sem félagið kaupir, sbr. a-lið, eins fljótt og
markaðsaðstæður leyfa með gagnsæjum hætti og að teknu tilliti til sjónarmiða um
jafnræði, virka samkeppni, dreifða eignaraðild, þ.m.t. eignaraðild starfsfólks,
                  hámörkun verðmæta ríkissjóðs og byggðafestu,
       d. að byggja upp heildstæða þekkingu á fjárhagslegri og rekstrarlegri
               endurskipulagningu skuldsettra atvinnufyrirtækja.
     Tilgangi félagsins skal nánar lýst í samþykktum þess og reglugerð sem
         [ráðherra]^1) setur að fenginni umsögn aðila vinnumarkaðarins.
                             ^1)L. 126/2011, 513. gr.
                  4. gr. Stjórn félagsins og framkvæmdastjóri.
Stjórn félagsins skal skipuð fimm mönnum og tveimur til vara. Skulu þeir kosnir
                             á aðalfundi ár hvert.
 Stjórnin ræður framkvæmdastjóra og skal staða hans auglýst. Umsóknarfrestur má
ekki vera skemmri en tvær vikur frá birtingu auglýsingar. Framkvæmdastjóri ræður
                         aðra starfsmenn til félagsins.
 Stjórnarmenn og framkvæmdastjóri skulu hafa haldgóða menntun og sérþekkingu á
                        fjármálum og rekstri fyrirtækja.
 Stjórnarmenn og framkvæmdastjóri skulu vera lögráða. Þeir mega ekki á síðustu
   fimm árum hafa verið úrskurðaðir gjaldþrota eða hlotið dóm í tengslum við
  atvinnurekstur samkvæmt almennum hegningarlögum, samkeppnislögum og lögum um
fjármálafyrirtæki, hlutafélög, einkahlutafélög, bókhald, ársreikninga, gjaldþrot
                               eða opinber gjöld.
  Stjórnarmenn og framkvæmdastjóri og aðrir sem starfa á vegum félagsins skulu
 hvorki taka þátt í meðferð mála þar sem þeir eiga hagsmuna að gæta né mála er
   varða aðila sem eru þeim tengdir persónulega eða fjárhagslega. Þeir skulu
  jafnframt upplýsa stjórn um hagsmunatengsl eða önnur atriði sem eru til þess
                   fallin að draga óhlutdrægni þeirra í efa.
                        5. gr. Aðgangur að upplýsingum.
 Fjármálafyrirtæki er skylt að verða við kröfu félagsins um að láta í té hvers
  konar upplýsingar og gögn, þ.m.t. bókhald, sem félagið fer fram á og snerta
      starfssvið félagsins. Lagaákvæði um þagnarskyldu samkvæmt reglum um
 fjármálafyrirtæki takmarka ekki skyldu þeirra til þess að veita upplýsingar og
                               aðgang að gögnum.
                                6. gr. Gagnsæi.
Ríkisendurskoðun skal auk þess að annast fjárhagsendurskoðun félagsins fylgjast
 með að starfsemi þess sé í samræmi við lög, reglugerðir, reglur eða samþykktir
  sem um starfsemina gilda. Stjórn félagsins skal ef ástæða er til ráða innri
 endurskoðanda eða gera samning um innri endurskoðun við endurskoðunarfélag sem
                  skal vera þáttur í eftirlitskerfi félagsins.
 Félagið skal á starfstíma þess gera [efnahags- og viðskiptanefnd]^1) Alþingis
 grein fyrir störfum sínum eigi sjaldnar en tvisvar á ári. Skal þar m.a. greint
   frá því hvort og að hvaða leyti verklag við skuldameðferð fyrirtækja innan
  fjármálafyrirtækja sem lög þessi taka til er frábrugðið verklagi félagsins.
  [Ráðherra]^2) skal tvisvar á ári gefa þinginu skýrslu um endurskipulagningu
atvinnufyrirtækja samkvæmt lögum þessum, sbr. einkum 3. gr. Þar skal m.a. greint
  frá fjölda atvinnufyrirtækja sem hafa sætt endurskipulagningu og hversu oft,
hvaða fyrirtæki eiga í hlut og á hvaða sviðum atvinnulífsins þau starfa, hverjir
  hluthafar þeirra eru auk þess sem upplýst skal um eignarhald tengdra aðila,
 hvaða úrræði hafa verið notuð til að leysa skuldavanda fyrirtækjanna í hverju
   tilviki fyrir sig og áhrif þessa á efnahag viðkomandi fjármálafyrirtækja,
      hvernig staðið hefur verið að sölu og verðmati eigna sem félagið eða
 fjármálafyrirtæki sem lögin taka til hafa yfirtekið og hvort endurskipulagning
hafi í hverju tilviki fyrir sig borið árangur. Þá skal gerð grein fyrir hvernig
    könnun hefur farið fram á almennum og sérstökum hæfisskilyrðum stjórnar,
framkvæmdastjóra og annarra sem starfa á vegum félagsins auk þess sem getið skal
 um hagsmunatengsl og önnur atriði sem til þess eru fallin að draga óhlutdrægni
                              þessara aðila í efa.
                  ^1)L. 84/2011, 42. gr. ^2)L. 126/2011, 513. gr.
                           7. gr. Reglugerðarheimild.
   [Ráðherra]^1) er heimilt að setja nánari reglur um framkvæmd laga þessara.
                             ^1)L. 126/2011, 513. gr.
                      8. gr. Lög þessi öðlast þegar gildi.

References

   Visible links
   1. file://2008125.html#g2
   2. file://1995002.html
   3. file://1993037.html
   4. file://1996050.html
