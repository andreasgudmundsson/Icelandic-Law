
   --------------------------------------------------------------------------

                     Lög um réttindagæslu fyrir fatlað fólk

                              2011 nr. 88 23. júní

   --------------------------------------------------------------------------

                 Ferill málsins á Alþingi.   Frumvarp til laga.

  Tóku gildi 1. júlí 2011. Breytt með l. 126/2011 (tóku gildi 30. sept. 2011).

                            I. kafli. Almenn ákvæði.
                         1. gr. Gildissvið og markmið.
  Lög þessi gilda um réttindagæslu fyrir fatlað fólk sem vegna fötlunar sinnar
 þarf stuðning við undirbúning upplýstrar ákvörðunar um persónuleg málefni eða
aðstoð við að leita réttar síns hvort sem er gagnvart opinberum þjónustuaðilum,
                      öðrum stjórnvöldum eða einkaaðilum.
Ákvæði IV. kafla gilda einnig um réttindagæslu einstaklinga sem vegna afleiðinga
    viðvarandi sjúkdóms eða slyss þurfa stuðning við undirbúning upplýstrar
 ákvörðunar um persónuleg málefni eða aðstoð við að leita réttar síns hvort sem
   er gagnvart opinberum þjónustuaðilum, öðrum stjórnvöldum eða einkaaðilum.
 Markmið laga þessara er að tryggja fötluðu fólki viðeigandi stuðning við gæslu
                                réttinda sinna.
   Við framkvæmd laga þessara skal taka mið af samningi Sameinuðu þjóðanna um
                            réttindi fatlaðs fólks.
                               2. gr. Yfirstjórn.
  [Ráðherra]^1) fer með yfirstjórn réttindagæslu fatlaðs fólks samkvæmt lögum
                                    þessum.
                             ^1)L. 126/2011, 549. gr.

                  II. kafli. [Réttindavakt ráðuneytisins.]^1)
                             ^1)L. 126/2011, 549. gr.
3. gr. [Ráðuneytið skal hafa yfirumsjón með réttindum fatlaðs fólks og skal koma
                  á fót sérstakri réttindavakt innan þess.]^1)
                      Hlutverk réttindavaktarinnar er að:
      a. fylgjast með störfum réttindagæslumanna fatlaðs fólks og veita þeim
                     ráðgjöf og leiðbeiningar eftir þörfum,
   b. safna upplýsingum um réttindamál fatlaðs fólks og þróun í hugmyndafræði og
þjónustu við fatlað fólk og koma á framfæri ábendingum um það sem betur má fara,
     c. bera ábyrgð á fræðslu- og upplýsingastarfi, í samvinnu og samráði við
  hagsmunasamtök fatlaðra, varðandi réttindi fatlaðs fólks, svo sem fyrir hina
    fötluðu einstaklinga, réttindagæslumenn fatlaðs fólks, talsmenn þeirra,
                   aðstandendur, starfsfólk og þjónustuaðila,
    d. fylgjast með nýjungum á sviði hugmyndafræði og þjónustu við fatlað fólk
  sem kunna að leiða til betri þjónustu og aukinna lífsgæða fyrir fatlað fólk,
     e. annast útgáfu á auðlesnu efni og bæklingum um réttindi fatlaðs fólks,
      f. bera ábyrgð á fræðslu- og upplýsingastarfi í samvinnu og samráði við
  hagsmunasamtök fatlaðra til að upplýsa almenning um réttindi fatlaðs fólks,
 vinna gegn staðalímyndum og fordómum og auka vitund um getu og framlag fatlaðs
                                     fólks.
                             ^1)L. 126/2011, 549. gr.

                  III. kafli. Réttindagæslumenn fatlaðs fólks.
4. gr. Á landinu skulu starfa svæðisbundnir réttindagæslumenn fatlaðs fólks sem
ráðherra skal ráða að fenginni umsögn heildarsamtaka fatlaðs fólks. Skilyrði er
 að réttindagæslumenn hafi þekkingu og reynslu af málefnum og réttindum fatlaðs
 fólks. Leitast skal við að ráða réttindagæslumenn sem hafa menntun sem nýtist
                                 þeim í starfi.
Réttindagæslumaður má ekki, samhliða starfi sínu sem réttindagæslumaður, starfa
  fyrir þjónustuaðila á viðkomandi þjónustusvæði í starfi sem er ósamrýmanlegt
                           starfi réttindagæslumanns.
  Ráðherra skal setja reglugerð um réttindagæslumenn fatlaðs fólks og skal þar
                    meðal annars kveðið á um fjölda þeirra.
5. gr. Réttindagæslumenn skulu fylgjast með högum fatlaðs fólks á sínu svæði og
  vera því innan handar við réttindagæslu hvers konar, hvort sem það er vegna
   meðferðar einkafjármuna þess, þjónustu sem það á rétt á eða varðandi önnur
                     persónuleg réttindi eða einkamál þess.
 Búi hinn fatlaði einstaklingur á heimili fyrir fatlað fólk skal forstöðumaður
   viðkomandi heimilis veita réttindagæslumanni þær upplýsingar sem honum eru
   nauðsynlegar vegna starfs síns. Þegar um er að ræða upplýsingar sem varða
  persónuleg atriði eða upplýsingar um einkafjármuni hins fatlaða einstaklings
skal leita eftir samþykki hans og persónulegs talsmanns hans, sbr. IV. kafla, sé
                          slíkur talsmaður til staðar.
6. gr. Öllum er skylt að tilkynna til réttindagæslumanns ef þeir hafa ástæðu til
    að ætla að brotið sé á rétti fatlaðs einstaklings. Aðstandendur fatlaðs
 einstaklings, persónulegur talsmaður, þjónustuaðilar, samtök fatlaðs fólks og
   aðrir sem vegna stöðu sinnar, tengsla eða starfa verða varir við að réttur
fatlaðs einstaklings er fyrir borð borinn skulu tilkynna það réttindagæslumanni.
  Fatlaður einstaklingur, sem telur að réttur hans sé fyrir borð borinn, getur
  tilkynnt það réttindagæslumanni á viðkomandi svæði. Réttindagæslumaður skal
 veita hinum fatlaða einstaklingi nauðsynlegan stuðning og kanna málið að höfðu
samráði við hann. Réttindagæslumaður getur einnig hvenær sem er tekið upp mál að
   eigin frumkvæði. Komist réttindagæslumaður að þeirri niðurstöðu að réttur
 fatlaðs einstaklings hafi verið fyrir borð borinn aðstoðar réttindagæslumaður
 hinn fatlaða einstakling við að leita réttar síns miðað við atvik máls hverju
                   sinni og óskir hins fatlaða einstaklings.
Réttindagæslumaður getur, telji hann málið þess eðlis og að fengnu samþykki hins
 fatlaða einstaklings, komið ábendingum um úrbætur á framfæri við hlutaðeigandi
 aðila og gefið honum frest til að verða við ábendingunum. Verði ekki orðið við
     ábendingum réttindagæslumanns og hann telur að málið sé kæranlegt til
   úrskurðarnefndar félagsþjónustu og húsnæðismála, samkvæmt lögum um málefni
 fatlaðs fólks, skal hann aðstoða hinn fatlaða við að kæra málið og vera honum
              innan handar varðandi rekstur málsins sé þess óskað.
  Réttindagæslumaður skal meta í hverju tilviki fyrir sig, í samráði við hinn
     fatlaða einstakling, hvort rétt sé að tilkynna mál til ráðuneytisins.

                IV. kafli. Persónulegir talsmenn fatlaðs fólks.
 7. gr. Fatlaður einstaklingur sem er lögráða en á vegna fötlunar sinnar erfitt
  með að gæta hagsmuna sinna skal eiga rétt á persónulegum talsmanni. Fatlaður
    einstaklingur velur sér talsmann og getur óskað eftir samráði þar um við
  réttindagæslumann á viðkomandi svæði. Réttindagæslumaður skal staðfesta val
  talsmanns. Hafa skal samráð við nánustu ættingja eða aðstandendur geti hinn
 fatlaði einstaklingur, að mati réttindagæslumanns, ekki tjáð vilja sinn í þeim
efnum. Hinn fatlaði einstaklingur og persónulegur talsmaður hans skulu undirrita
 samkomulag um aðstoðina og skal það varðveitt af réttindagæslumanni. Geti hinn
    fatlaði einstaklingur ekki undirritað samkomulag er heimilt að víkja frá
    skilyrði um undirritun en þá skal samkomulag gert að réttindagæslumanni
       viðstöddum og eftir reglum sem nánar skal kveðið á um í reglugerð.
     Persónulegur talsmaður skal búa yfir þekkingu á persónulegum þörfum og
 áhugamálum þess einstaklings sem hann aðstoðar. Persónulegur talsmaður skal fá
 fræðslu um innihald og áherslur í starfi sínu. Ráðuneytinu er heimilt að gera
samning við hagsmunasamtök fatlaðs fólks um milligöngu um að útvega persónulega
 talsmenn og annast fræðslu þeirra. Starf persónulegra talsmanna er ólaunað en
 persónulegur talsmaður skal fá endurgreiddan kostnað sem sannanlega fellur til
              vegna starfa hans í þágu hins fatlaða einstaklings.
   Allar ráðstafanir persónulegs talsmanns skulu gerðar í samráði við og með
     samþykki hins fatlaða einstaklings og einvörðungu með hagsmuni hans að
                                  leiðarljósi.
 8. gr. Réttindagæslumenn skulu halda skrá um persónulega talsmenn á sínu svæði
                      og hafa eftirlit með störfum þeirra.
  Hinn fatlaði einstaklingur getur hvenær sem er afturkallað umboð persónulegs
 talsmanns og skal réttindagæslumaður aðstoða hann við það óski hann eftir því.
  Réttindagæslumaður getur með samþykki hins fatlaða einstaklings afturkallað
  umboð persónulegs talsmanns, í samráði við réttindavakt ráðuneytisins, telji
hann viðkomandi ekki gegna skyldum sínum gagnvart hinum fatlaða einstaklingi. Þá
       getur persónulegur talsmaður hvenær sem er sagt sig frá umboðinu.
    9. gr. Persónulegur talsmaður aðstoðar fatlaðan einstakling á grundvelli
         samkomulags skv. 1. mgr. 7. gr. og þá einkum við eftirfarandi:
        1. Að gæta réttar síns. Persónulegur talsmaður styður hinn fatlaða
  einstakling við undirbúning upplýstrar ákvörðunar um málefni sem varða hann.
 Skal persónulegur talsmaður vera hinum fatlaða einstaklingi til aðstoðar, m.a.
þegar ákvarðanir eru teknar um þá þjónustu sem hinn fatlaði einstaklingur nýtur
   eða á rétt á. Sé persónulegur talsmaður fatlaðs einstaklings til staðar er
  þjónustuveitanda skylt að kalla hann til þegar til stendur að gera verulegar
                           breytingar á þjónustunni.
    2. Persónuleg málefni hins fatlaða einstaklings. Persónulegur talsmaður er
 hinum fatlaða einstaklingi innan handar varðandi persónuleg málefni og styður
         hann við undirbúning upplýstrar ákvörðunar, svo sem um meðferð
 heilbrigðisstarfsmanna, val á búsetu, atvinnu, tómstundum, o.fl. Persónulegur
  talsmaður skal skoða heildrænt hvort hinn fatlaði einstaklingur býr við góð
lífskjör og koma ábendingum til viðkomandi um það sem betur mætti fara í samráði
                         við hinn fatlaða einstakling.
   3. Aðgangur að upplýsingum um fjármál. Greiði fatlaður einstaklingur gjöld í
sameiginlega sjóði, til dæmis í hússjóð eða vegna sameiginlegs heimilishalds með
 öðrum, skal persónulegur talsmaður með samþykki hins fatlaða einstaklings eiga
   rétt til aðgangs að öllum upplýsingum um meðferð fjármuna úr þeim sjóðum í
samræmi við samkomulag skv. 1. mgr. 7. gr. Í því skyni á talsmaður rétt til setu
                      á húsfundum og öðrum slíkum fundum.
      4. Aðstoð við ráðstöfun fjármuna vegna daglegra útgjalda. Persónulegum
 talsmanni er heimilt, á grundvelli samkomulags skv. 1. mgr. 7. gr., að sjá um
 greiðslu daglegra útgjalda fyrir fatlaðan einstakling enda fari greiðslur fram
með reiðufé sem ráðstafað er af sérgreindum reikningi fyrir þess háttar útgjöld.
          Persónulegum talsmanni er hins vegar óheimilt að stofna til
 fjárhagsskuldbindinga fyrir hönd þess sem hann aðstoðar nema sá einstaklingur
  hafi veitt honum skriflegt umboð til þess. Hafi fötluðum einstaklingi verið
 skipaður ráðsmaður á grundvelli lögræðislaga tekur umboð persónulegs talsmanns
       ekki til þeirra eigna og fjármuna sem ráðsmaður hefur umsjón með.
  Ráðherra skal setja reglugerð um persónulega talsmenn fatlaðs fólks þar sem
kveðið verður nánar á um störf þeirra, m.a. um fræðslu þeirra, form samkomulags
       skv. 1. mgr. 7. gr. og endurgreiðslu kostnaðar skv. 2. mgr. 7. gr.

                             V. kafli. Ýmis ákvæði.
                             10. gr. Þagnarskylda.
   Réttindagæslumenn fatlaðs fólks og persónulegir talsmenn þeirra skulu gæta
 þagmælsku um hvaðeina sem þeir verða áskynja í starfi sínu og leynt á að fara
vegna hagsmuna hins fatlaða einstaklings. Þagnarskyldan helst þó að hinn fatlaði
einstaklingur andist og þó að réttindagæslumaður eða persónulegur talsmaður láti
                                  af störfum.
                              11. gr. Gildistaka.
                         Lög þessi öðlast þegar gildi.
                      12. gr. Breyting á öðrum lögum. ...

                            Ákvæði til bráðabirgða.
I. Þrátt fyrir ákvæði 4. gr. um ráðningu réttindagæslumanna fatlaðs fólks skulu
 trúnaðarmenn sem skipaðir eru á grundvelli [1]37. gr. laga um málefni fatlaðs
   fólks, nr. 59/1992, með síðari breytingum, og reglugerðar nr. 172/2011, um
       trúnaðarmenn fatlaðs fólks, starfa áfram út skipunartíma sinn sem
réttindagæslumenn fatlaðs fólks en að honum loknum skal ráða réttindagæslumenn í
                               samræmi við 4. gr.
II. Ráðherra skal eigi síðar en 1. nóvember 2011 leggja fram á Alþingi frumvarp
til laga þar sem m.a. eru lögð til ákvæði um nauðsynlegar aðgerðir til að draga
úr nauðung við fatlað fólk. Frumvarpið skal ráðherra láta vinna í samstarfi við
                        [ráðuneyti mannréttindamála].^1)
                             ^1)L. 126/2011, 549. gr.
   III. Ráðherra skal þegar við samþykkt laga þessara skipa starfshóp til að
 endurskoða fyrirkomulag réttindagæslu fyrir fatlað fólk með það fyrir augum að
   farið sé með réttindagæsluna sem mannréttindamál en ekki velferðarmál eða
 félagslegt málefni. Skal hópurinn leitast við að tryggja skilvirka, öfluga og
framsækna leið til að sinna réttindagæslu fyrir fatlað fólk. Við endurskoðunina
    skal taka mið af samningi Sameinuðu þjóðanna um réttindi fatlaðs fólks.
 Meðal þess sem starfshópurinn skal skoða eru möguleikar þess að færa verkefnið
til ráðuneytis mannréttindamála, stofnun þjóðbundinnar mannréttindastofnunar til
   að sinna verkefninu eða að veita Mannréttindaskrifstofu Íslands lögbundið
      hlutverk til að sinna verkefninu. Skal hópurinn líta sérstaklega til
               Parísarreglna Sameinuðu þjóðanna í þessu samhengi.
Þá skoði starfshópurinn möguleika á samnýtingu sérþekkingar með því að færa alla
          réttindavernd og réttindagæslu annarra hópa til sama aðila.
      Starfshópurinn verði skipaður fulltrúum [ráðuneytisins og ráðuneytis
  mannréttindamála],^1) fjölbreyttum hagsmunasamtökum fatlaðs fólks, Sambands
  íslenskra sveitarfélaga og Rannsóknaseturs í fötlunarfræðum. Auk þess verði
    leitað til mannréttindasérfræðinga og sérfræðinga á sviði réttindagæslu,
                       réttindaverndar og fötlunarfræða.
 Starfshópurinn skal ljúka vinnu sinni eigi síðar en 31. desember 2011 og skila
  skýrslu til ráðherra með tillögum að lagabreytingum sem ráðherra skal kynna
                                 fyrir Alþingi.
                             ^1)L. 126/2011, 549. gr.

References

   Visible links
   1. file://1992059.html#g37
