                                    dálkum.

   --------------------------------------------------------------------------

                   Lög um sölu fasteigna, fyrirtækja og skipa

                              2004 nr. 99 9. júní

   --------------------------------------------------------------------------

              [2]Ferill málsins á Alþingi.   [3]Frumvarp til laga.

 Tóku gildi 1. október 2004, sjá þó ákvæði 30. gr. Breytt með l. 17/2005 (tóku
 gildi 31. mars 2005), l. 26/2005 (tóku gildi 25. maí 2005), l. 108/2006 (tóku
 gildi 1. nóv. 2006 skv. augl. C 1/2006), l. 143/2006 (tóku gildi 1. jan. 2007)
                   og l. 167/2007 (tóku gildi 1. jan. 2008).

          I. kafli. Heimildir til sölu fasteigna, fyrirtækja og skipa.
   1. gr. Heimild til að hafa milligöngu um eigendaskipti að fasteignum o.fl.
 Þeim einum er heimilt að hafa milligöngu um kaup, sölu eða skipti á fasteignum
     eða skráningarskyldum skipum fyrir aðra sem hafa til þess löggildingu
 [sýslumanns].^1) Sama gildir um kaup, sölu eða skipti á atvinnufyrirtækjum eða
eignarhluta í þeim, hvort heldur er um að ræða fyrirtæki í eigu einstaklinga eða
                        félaga, annarra en hlutafélaga.
  [[Viðskiptaráðherra]^2) er heimilt að ákveða^3) að löggilding fasteignasala
                       verði á hendi eins sýslumanns.]^1)
Hæstaréttar- og héraðsdómslögmenn þurfa ekki löggildingu til að hafa milligöngu
    um kaup, sölu eða skipti á eignum í einstökum tilvikum, enda tengist það
   lögmannsstörfum þeirra. Ákvæði laga þessara gilda um slík störf lögmanna.
 Þegar rætt er um fasteignasölu og fasteignaviðskipti í lögum þessum er einnig
átt við sölu fyrirtækja, sbr. 1. mgr., og sölu skráningarskyldra skipa. Þar sem
rætt er um fasteignasala í lögunum er einnig átt við þá sem hafa löggildingu ^1)
                    til að annast sölu fyrirtækja og skipa.
 Þeim sem hafa atvinnu af byggingu fasteigna er heimilt að annast sjálfir sölu
 þeirra. Skjöl, sem tengjast sölunni, skulu þó unnin af fasteignasölum eða vera
  staðfest með sérstakri áritun þeirra. Er slík áritun á skjal skilyrði fyrir
 þinglýsingu þess. Sama gildir um félagasamtök sem annast byggingarframkvæmdir
fyrir félagsmenn sína. Ákvæði laga þessara gilda um slík störf eftir því sem við
                                   getur átt.
Þeir sem hafa í öðru EES-ríki [eða Færeyjum]^4) fengið löggildingu til að starfa
    sem fasteignasalar eða leyfi til málflutnings hafa heimild til að annast
  fasteignaviðskipti að fullnægðum skilyrðum sem ráðherra setur um prófraun og
                                  tryggingar.
      ^1)L. 143/2006, 20. gr. ^2)L. 167/2007, 90. gr. ^3)Rg. 1123/2006. ^4)L.
                                108/2006, 1. gr.
                       2. gr. Skilyrði löggildingar o.fl.
       Hver maður getur fengið löggildingu ^1) sem fasteignasali ef hann:
                         a. hefur lögheimili hér á landi,
      b. er lögráða og hefur aldrei orðið að sæta því að bú hans sé tekið til
                               gjaldþrotaskipta,
     c. leggur fram tryggingu fyrir greiðslu bóta og kostnaðar vegna tjóns sem
viðskiptamenn hans kunna að verða fyrir af völdum hans eða manna sem ráðnir eru
                             til starfa hjá honum,
                    d. hefur staðist próf fyrir fasteignasala.
Víkja má frá skilyrði b-liðar 1. mgr. að fenginni umsögn Félags fasteignasala ef
 umsækjandi hefur haft forræði á fé sínu að minnsta kosti þrjú undanfarandi ár.
          Undanþegnir prófraun eru hæstaréttar- og héraðsdómslögmenn.
Heimilt er ^1) að synja manni um löggildingu ef hann hefur hlotið dóm fyrir brot
  á ákvæðum XVI., XVII., XX., XXVI. og XXVII. kafla almennra hegningarlaga eða
             verið dæmdur í fangelsi samkvæmt ákvæðum annarra laga.
[Skilyrði a-liðar 1. mgr. um lögheimili hér á landi gildir ekki um ríkisborgara
  annarra aðildarríkja [Evrópska efnahagssvæðisins, aðildarríkja stofnsamnings
               Fríverslunarsamtaka Evrópu eða Færeyinga].^2)]^3)
       ^1)L. 143/2006, 21. gr. ^2)L. 108/2006, 2. gr. ^3)L. 26/2005, 2. gr.
                                3. gr. Prófraun.
Sá sem öðlast vill löggildingu sem fasteignasali skal standast próf sem sýni að
      hann hafi öðlast þá þekkingu og reynslu að hann sé starfinu vaxinn.
                   Heimild til að þreyta próf öðlast þeir er:
                 a. setið hafa námskeið sem haldið er skv. 4. gr.,
   b. hafa að baki að minnsta kosti tólf mánaða ráðningartíma í fullu starfi hjá
                           löggiltum fasteignasala og
   c. hafa lokið stúdentsprófi eða hafa sambærilega menntun að mati prófnefndar.
Ráðherra skipar prófnefnd til að standa fyrir prófi samkvæmt lögum þessum. Skal
prófnefnd skipuð til fjögurra ára í senn og í henni eiga sæti þrír menn og þrír
 til vara. Félag fasteignasala skal tilnefna einn nefndarmann og varamann hans,
  Hæstiréttur Íslands einn og varamann hans, en einn nefndarmaður og varamaður
         hans skal skipaður án tilnefningar og skal hann vera formaður.
 Prófnefnd er heimilt, með samþykki ráðherra, að semja við háskóla um að annast
                                framkvæmd prófs.
                4. gr. Námskeið til undirbúnings fyrir prófraun.
  Ráðherra er heimilt að stofna á hæfilegum fresti til námskeiða fyrir þá sem
 þreyta vilja próf fyrir fasteignasala. Prófnefndin skal hafa á hendi forstöðu
námskeiðs og bera ábyrgð á framkvæmd þess. Hún ákveður námsefni og prófsefni að
 því leyti sem ekki hafa verið settar um það reglur. Heimilt er prófnefnd, með
        samþykki ráðherra, að semja við háskóla um framkvæmd námskeiðs.
       Kostnaður vegna námskeiða og prófa skv. 3. gr., þ.m.t. þóknun til
prófnefndarmanna, greiðist með kennslu- og prófagjöldum sem ráðherra ákveður að
                         fengnum tillögum prófnefndar.
                         5. gr. Starfsábyrgðartrygging.
  Fasteignasala er skylt að hafa í gildi ábyrgðartryggingu vegna fjártjóns sem
leiðir af gáleysi í störfum hans eða þeirra sem ráðnir eru til starfa hjá honum,
   svo og ábyrgðar sem leiðir af 3. málsl. 27. gr. Slík trygging getur verið
  vátrygging tekin hjá vátryggingafélagi sem hefur starfsleyfi hér á landi eða
önnur trygging, jafngild að mati ráðherra. Kveða skal nánar á um vátrygginguna í
     reglugerð, m.a. um lágmark vátryggingarfjárhæðar vegna hvers einstaks
     tjónsatburðar og heildarfjárhæð bóta innan hvers vátryggingartímabils.
Nú starfa tveir eða fleiri fasteignasalar saman og bera óskipta ábyrgð á störfum
 hvor eða hver annars og fullnægja þeir þá vátryggingarskyldu sinni með því að
 leggja fram sameiginlega vátryggingu og skulu þá lágmarksvátryggingarfjárhæðir
  hækka um a.m.k. 10% fyrir hvern fasteignasala umfram einn. Hið sama á við ef
 fasteignasali hefur ráðið til starfa menn við fasteignasölu á sínum vegum eða
  þeir eru starfsmenn félags sem rekur fasteignasölu. Hafi einhver starfsmanna
  hans löggildingu til fasteignasölu skulu þó vátryggingarfjárhæðir ekki hækka
                                  vegna hans.
Ef fasteignasali hefur samhliða fasteignasölu með höndum lögmannsstörf og hefur
ábyrgðartryggingu sem slíkur telst hann hafa með því fullnægt vátryggingarskyldu
 sinni sem fasteignasali samkvæmt lögum þessum, enda taki ábyrgðartrygging hans
 líka til tjóns sem hann, eða þeir sem ráðnir eru til starfa hjá honum, kann að
       valda í starfi sínu við fasteignasölu. Í slíkum tilvikum gildir sú
                          lágmarksfjárhæð sem hæst er.
                               6. gr. Löggilding.
     [Sýslumaður gefur út löggildingarskírteini fyrir fasteignasala. Synjun
          sýslumanns um útgáfu löggildingarskírteinis er kæranleg til
                         [viðskiptaráðuneytis].^1)]^2)
Áður en löggilding er veitt skal umsækjandi vinna drengskaparheit um að rækja í
 hvívetna af kostgæfni og samviskusemi starf það sem löggildingin veitir honum
          rétt til og hlíta lögum og öðrum réttarreglum er það varðar.
               Löggilding fasteignasala er bundin við nafn hans.
Fyrir löggildingu skal fasteignasali greiða gjald í ríkissjóð samkvæmt lögum um
                             aukatekjur ríkissjóðs.
 Sá einn má nefna sig fasteignasala, fyrirtækjasala eða skipasala sem hefur til
    þess löggildingu. Hið sama á við um starfsheiti sem er lýsandi um þessa
    starfsemi eða hætta kann að vera á að ruglað sé saman við störf þau sem
                                 tilgreind eru.
     [Hlutaðeigandi sýslumaður]^2) skal auglýsa löggildingu fasteignasala í
           Lögbirtingablaði og tilkynna Félagi fasteignasala um hana.
[Hjá hlutaðeigandi sýslumanni]^2) skal haldin skrá yfir þá sem hafa löggildingu
                                 fasteignasala.
                  ^1)L. 167/2007, 90. gr. ^2)L. 143/2006, 22. gr.
       7. gr. Eignarhald á fasteignasölu. Starfsstöð fasteignasala o.fl.
  Fasteignasala ber sjálfum að starfa á fasteignasölu sinni og vera eigandi að
rekstrinum. Fasteignasali getur þó ráðið sig til starfa hjá öðrum fasteignasala
sem rekur fasteignasölu samkvæmt lögum þessum. Fasteignasala er einungis heimilt
  að hafa í þjónustu sinni við fasteignasöluna menn sem ábyrgðartrygging hans
                   tekur til eða eru sjálfir fasteignasalar.
Nú er fasteignasala stunduð í nafni félags og skal þá fasteignasalinn eiga meiri
        hluta í því. Aðrir eigendur, og sá eða þeir sem fara í raun með
framkvæmdastjórn, skulu fullnægja skilyrðum a- og b-liðar 1. mgr. 2. gr. Ákvæði
   þessarar málsgreinar girða hvorki fyrir að aðrir fasteignasalar starfi hjá
      félaginu né að tveir eða fleiri fasteignasalar sem starfa saman eigi
                       sameiginlega meiri hluta í félagi.
 Þótt fasteignasala sé rekin í nafni félags ber fasteignasali óskipta ábyrgð á
tjóni og kostnaði sem hann kann að valda viðskiptamönnum sínum. Aðrir sem starfa
    í þjónustu félagsins skulu falla undir ábyrgðartryggingu fasteignasala.
       Fasteignasali skal tilkynna eftirlitsnefnd Félags fasteignasala og
[sýslumanni]^1) hvar starfsstöð hans er. Hann getur aðeins haft eina starfsstöð.
Fasteignasala, sem rekur fasteignasölu sjálfur eða í nafni félags, er þó heimilt
   að reka útibú, enda hafi annar fasteignasali, sem ráðinn er til starfa hjá
 honum, starfsstöð í útibúinu og veiti því forstöðu. Fasteignasali, sem hyggst
  hefja starfsemi útibús, skal tilkynna eftirlitsnefnd og ráðherra um stofnun
                  slíks útibús og um tilhögun á rekstri þess.
   Ákvæði 2. og 3. mgr. skulu gilda um útibú fasteignasala og hann skal vera
                            eigandi að rekstri þess.
                              ^1)L. 143/2006, 23. gr.

          II. kafli. Réttarstaða fasteignasala, störf og starfshættir.
                              8. gr. Réttarstaða.
  Fasteignasali hefur réttindi og ber skyldur sem opinber sýslunarmaður, þar á
 meðal þagnarskyldu um það er hann fær vitneskju um í starfi sínu og leynt á að
              fara. Þagnarskylda helst þótt hann láti af störfum.
                         9. gr. Samningur um þjónustu.
 Fasteignasali skal, þegar óskað er milligöngu hans um kaup eða sölu eignar eða
  aðra þjónustu samkvæmt lögum þessum, gera skriflegan samning við þann er til
   hans leitar. Samningurinn skal gerður áður en fasteignasali tekur til við
starfann. Í samningi skal tilgreint hvaða verkefnum fasteignasali eigi að sinna,
   hver þóknun hans sé fyrir starfann eða hvernig hún skuli ákveðin og hvaða
                 útlagða kostnað viðsemjandinn eigi að greiða.
 Greina skal sérstaklega ef fasteignasali hefur einn rétt til sölu eignar og í
                  hve langan tíma sá réttur hans á að standa.
                              10. gr. Söluyfirlit.
 Strax og fasteignasali fær eign til sölumeðferðar, eða honum er falið að ganga
 frá kauptilboði og/eða kaupsamningi um eign, sem ekki er til sölumeðferðar hjá
     öðrum fasteignasala og ekki hefur verið gert söluyfirlit um og afhent
kauptilboðsgjafa, skal hann semja rækilegt yfirlit um þau atriði sem skipt geta
                           máli við sölu eignarinnar.
Áður en tilboð er gert í eign skal væntanlegum tilboðsgjafa afhent söluyfirlitið
    og skal hann staðfesta móttöku þess með nafnritun sinni og dagsetningu.
    Fasteignasali, sem fær eign til sölumeðferðar, eða er falið að ganga frá
kauptilboði og/eða kaupsamningi um eign, sem ekki er til sölumeðferðar hjá öðrum
 fasteignasala og ekki hefur verið gert söluyfirlit um, skal afla undirskriftar
  seljanda á yfirlýsingu um að efni söluyfirlits sé rétt samkvæmt bestu vitund
                                     hans.
                           11. gr. Efni söluyfirlits.
     Fasteignasali skal gæta þess vandlega að á söluyfirliti komi fram öll
grundvallaratriði um eiginleika og ástand eignarinnar sem, ásamt skoðun kaupanda
 á eign þegar við á, má ætla að geti verið grundvöllur ákvörðunar hans um hvort
    hann kaupir eignina og hvaða verð hann er tilbúinn að greiða fyrir hana.
     Í söluyfirliti skal auk almennrar lýsingar á fasteign m.a. koma fram:
        a. söluverð það sem eigandi óskar að fá fyrir eign sé það ákveðið,
      b. staðsetning eignar og númer, stærð hennar samkvæmt opinberum skrám,
fasteignamat, brunabótamat, byggingarlag og byggingarefni og byggingarár eignar
 og einstakra hluta hennar ef við á; teikning sem sýni fyrirkomulag innan húss
       skal jafnan vera fyrir hendi, svo og lóðaruppdráttur sé hann til,
     c. upplýsingar um ástand eignar og einstakra hluta hennar, þar á meðal um
         galla sem seljanda og/eða fasteignasala er kunnugt um á eign,
    d. föst gjöld af eigninni, áhvílandi veðskuldir, kvaðir og önnur eignahöft,
samkvæmt veðbókarvottorði; tilgreina skal eftirstöðvar og lánskjör, þar á meðal
     vexti og verðtryggingu allra áhvílandi veðskulda og kvaða og tilgreina
sérstaklega ef skuld er í vanskilum; um þær veðskuldir sem fylgja eiga við sölu
                   skal tilgreina fjölda ógreiddra afborgana,
   e. kostnaður sem kaupandi hefur af kaupum, þar á meðal þinglýsingarkostnaður,
  stimpilgjöld, umsýslukostnaður kaupanda, lántökukostnaður sé það unnt o.fl.
           f. tekjur af eigninni ef um er að ræða eign sem ætluð er til
                               atvinnustarfsemi,
   g. afhendingarástand eignar sem seld er ófullgerð, og skal það vera í samræmi
         við staðla sem út eru gefnir af opinberum stofnunum er annast
                   byggingarrannsóknir eða byggingareftirlit,
      h. húsgjöld og yfirstandandi eða væntanlegar framkvæmdir sem búið er að
   ákveða á fundi húsfélags, sé um fjöleignarhús að ræða, og um stöðu eiganda
                gagnvart hússjóði og framkvæmdasjóði húsfélags,
        i. eignaskiptayfirlýsing eða samningur sé um fjöleignarhús að ræða,
     j. önnur atriði sem kunnugt er um, svo sem skýrslur um ástand eignar sem
                               gerðar hafa verið.
 Sambærilegt yfirlit skal, eftir því sem við getur átt, gert vegna sölu á skipi
og/eða fyrirtæki. Í söluyfirliti vegna fyrirtækja skal einnig tilgreina hverjar
hafi verið tekjur og gjöld þess síðustu þrjú ár fyrir gerð söluyfirlits, svo og
     hverjar eignir þess séu og skuldir. Upplýsingar þessar skulu reistar á
    endurskoðuðum reikningum fyrirtækisins eða öðrum haldbærum gögnum. Skal
    fasteignasali leitast við að tryggja að kaupandi fái öruggar og nákvæmar
upplýsingar um allt sem máli skiptir um rekstur og fjárhagsstöðu fyrirtækis áður
         en hann gerir tilboð í það eða tekur afstöðu til sölutilboðs.
                  12. gr. Öflun upplýsinga vegna söluyfirlits.
Fasteignasali skal sjálfur afla upplýsinga sem fram eiga að koma í söluyfirliti.
 Skal hann sækja upplýsingar í opinberar skár og skýrslur ef unnt er, en ástand
 fasteignar, gerð hennar og búnað sem fylgja á við sölu skal hann kynna sér af
                                  eigin raun.
Fasteignasali ber ábyrgð á því ef upplýsingar í söluyfirliti reynast rangar eða
                ófullnægjandi, enda sé um að kenna gáleysi hans.
Skylda seljanda til að veita upplýsingar samkvæmt lögum um fasteignakaup er óháð
                  skyldum fasteignasala samkvæmt lögum þessum.
                     13. gr. Kynning fasteignasala á eign.
  Fasteignasali skal við kynningu á eign sem hann hefur til sölumeðferðar gæta
þess að upplýsingar sem veittar eru um hana og lýsingar á henni séu réttar og í
 sem bestu samræmi við eiginleika og ástand eignarinnar. Skal hann gæta hófs í
                              lýsingum á eigninni.
 Fasteignasali skal geta skýrlega nafns síns í öllum auglýsingum og kynningum á
   eign. Sé firmanafn fasteignasölu auglýst eða kynnt skal nafn fasteignasala
                               einnig koma fram.
     14. gr. Fasteignasali skal vera sjálfstæður og óháður í störfum sínum.
        Fasteignasala og starfsmönnum hans er óheimilt að kaupa eign sem
             fasteignasalanum hefur verið falin til sölumeðferðar.
  Fasteignasala er óheimil milliganga um kaup eða sölu fasteignar búi hann eða
starfsmenn hans yfir sérstökum upplýsingum sem hafa þýðingu við söluna og aðrir
                              hafa ekki aðgang að.
 Fasteignasali skal tilkynna aðilum tafarlaust með sannanlegum hætti hafi hann
   nokkurra annarra hagsmuna að gæta en þeirra er varða greiðslu þóknunar og
                               útlagðs kostnaðar.
         15. gr. Fasteignasali skal gæta hagsmuna kaupanda og seljanda.
      Fasteignasali skal í hvívetna leysa af hendi störf sín svo sem góðar
viðskiptavenjur bjóða. Hann skal liðsinna báðum aðilum, seljanda og kaupanda, og
  gæta réttmætra hagsmuna þeirra. Hann skal einnig gæta þess að aðila séu eigi
       settir ólögmætir, ósanngjarnir eða óeðlilegir kostir í samningum.
                        16. gr. Samnings- og skjalagerð.
Fasteignasala er skylt að annast alla skjalagerð við sölu fasteigna og skal geta
 þess í skjölunum, þar á meðal söluyfirliti, kauptilboði, kaupsamningi, afsali,
veðbréfi og skuldabréfi, hver samið hafi. Skal nafn fasteignasala koma fram svo
                             eigi verði um villst.
  Öll skjalagerð og samningsgerð skal vönduð og svo úr garði gerð að hagsmunir
        beggja aðila séu tryggðir og réttarstaða hvors um sig sé glögg.
                         17. gr. Vörslufjárreikningar.
  Fasteignasala er skylt að halda fjármunum sem hann tekur við í þágu annarra
    aðgreindum frá eigin fé. Skulu slíkir fjármunir varðveittir á sérstökum
 vörslufjárreikningi. Vextir, sem á vörslufé kunna að falla, renna til eiganda
  þess. Fasteignasali er ekki eigandi innstæðu á vörslufjárreikningi samkvæmt
þessari grein og innstæðan er ekki hæft andlag aðfarargerða hjá honum og stendur
                    utan skuldaraðar við skipti á búi hans.
Um vörslufjárreikninga gilda nánari reglur^1) sem ráðherra setur skv. 26. gr. að
                     fengnum tillögum Félags fasteignasala.
                                 ^1)Rg. 342/2005.

      III. kafli. Félag fasteignasala. Eftirlit með störfum fasteignasala.
                          18. gr. Félag fasteignasala.
Fasteignasalar skulu hafa með sér félag sem nefnist Félag fasteignasala. Er þeim
                      öllum skylt að vera þar félagsmenn.
  Félag fasteignasala setur sér samþykktir. Það skal ekki hafa með höndum aðra
starfsemi en þá sem sérstaklega er mælt fyrir um í lögum þessum, sbr. þó 7. mgr.
         Félag fasteignasala skal setja siðareglur fyrir fasteignasala.
 Félagi fasteignasala ber að senda ráðherra samþykktir sínar og siðareglur, svo
               og breytingar á þeim, þegar eftir samþykkt þeirra.
 Félag fasteignasala kemur fram fyrir hönd fasteignasala gagnvart dómstólum og
              stjórnvöldum um þau málefni sem stétt þeirra varða.
  Félag fasteignasala ber kostnað af þeim störfum sem því eru fengin með lögum
  þessum. Getur félagið lagt á félagsmenn árgjald til að standa straum af þeim
                                   kostnaði.
Félagi fasteignasala er heimilt að starfrækja í öðru skyni en mælt er fyrir um í
 lögum þessum, svo sem til þess að sinna símenntun félagsmanna eða starfsmanna
þeirra, sérstaka félagsdeild, eina eða fleiri, sem fasteignasölum er frjálst að
    eiga aðild að. Skal fjárhagur slíkra félagsdeilda aðgreindur frá fjárhag
                                   félagsins.
                  19. gr. Eftirlitsnefnd Félags fasteignasala.
 Í tengslum við Félag fasteignasala skal starfa eftirlitsnefnd sem skipuð skal
 þremur mönnum og jafnmörgum til vara. Ráðherra skipar nefndarmenn og varamenn
    þeirra til þriggja ára í senn. Tveir nefndarmenn og tveir til vara skulu
 tilnefndir af Félagi fasteignasala og skal annar þeirra vera fasteignasali en
hinn löggiltur endurskoðandi. Hinn þriðja, sem vera skal formaður nefndarinnar,
og varamann hans, skipar ráðherra án tilnefningar og skal hann vera lögmaður og
   fullnægja skilyrðum til að gegna embætti hæstaréttardómara. Varamenn skulu
  fullnægja sömu skilyrðum og aðalmenn. Ráðherra ákveður þóknun nefndarmanna.
 Sérhver fasteignasali skal greiða árlegt eftirlitsgjald að fjárhæð 100.000 kr.
       til að standa straum af kostnaði við störf eftirlitsnefndar Félags
 fasteignasala. Gjalddagi gjaldsins er 1. júlí. Ef gjaldið er ekki greitt innan
 30 daga frá gjalddaga skal greiða dráttarvexti af því skv. III. kafla laga um
vexti og verðtryggingu. Félag fasteignasala annast innheimtu eftirlitsgjaldsins
 og stendur skil á því til eftirlitsnefndar Félags fasteignasala. Gera má aðför
  án undangengins dóms til fullnustu vangoldnu eftirlitsgjaldi, ásamt áföllnum
                            vöxtum og dráttarvöxtum.
 Eftirlitsnefnd Félags fasteignasala er heimilt að ráða sér starfsmann til þess
                        að hún geti sinnt skyldum sínum.
 Eftirlitsnefnd Félags fasteignasala er heimilt að kveðja sér til ráðgjafar og
aðstoðar sérfróða menn ef hún telur þörf á. Skulu þeir starfa með nefndinni við
              undirbúning og meðferð máls eftir ákvörðun formanns.
Um meðferð mála er lúta að áminningu og tímabundinni sviptingu löggildingar fer
 samkvæmt ákvæðum stjórnsýslulaga að því leyti sem ekki er kveðið á um annað í
                                 lögum þessum.
  Nefndarmenn og starfsmaður nefndarinnar eru bundnir þagnarskyldu um allt sem
   þeir komast að í starfi sínu og leynt á að fara. Hið sama á við um þá sem
nefndin kveður sér til ráðgjafar og aðstoðar. Þagnarskyldan helst þótt látið sé
                                  af störfum.
                       20. gr. Hlutverk eftirlitsnefndar.
Eftirlitsnefnd Félags fasteignasala skal hafa eftirlit með því að fasteignasalar
   starfi í samræmi við fyrirmæli laga þessara, siðareglur félagsins og góðar
                            venjur í fasteignasölu.
  Hún skal sérstaklega fylgjast með eftirtöldum þáttum í starfi fasteignasala:
          a. að eignarhald að fasteignasölum sé í samræmi við lög þessi,
   b. að fasteignasali starfi á fasteignasölu sinni og hafi ekki aðra í þjónustu
sinni en þá sem ábyrgðartrygging hans tekur til eða eru sjálfir fasteignasalar,
       c. að fullnægjandi ábyrgðartryggingar séu teknar vegna starfseminnar,
        d. að fasteignasalar geri þau skjöl er lög þessi og góðar venjur í
                              fasteignasölu bjóða,
        e. að skjöl séu gerð á réttum tíma og árituð af þeim sem skylt er,
    f. að fasteignasalar hagi skjalagerð efnislega í samræmi við ákvæði laganna
                        og góðar venjur í fasteignasölu,
          g. að hagsmunir aðila að samningum séu ekki fyrir borð bornir,
    h. að meðferð fjármuna í eigu viðskiptamanna þeirra sé í hvívetna í samræmi
               við lög þessi og reglur um vörslufjárreikninga og
       i. að fasteignasali uppfylli ávallt skilyrði laga þessara til að vera
                                 fasteignasali.
      Nú hefur hæstaréttar- eða héraðsdómslögmaður fengið löggildingu sem
   fasteignasali og hefur þá eftirlitsnefnd Félags fasteignasala skyldur til
               eftirlits með honum samkvæmt ákvæðum þessara laga.
                 21. gr. Heimildir og skyldur eftirlitsnefndar.
  Fasteignasali skal skila til eftirlitsnefndar eigi síðar en í ágúst hvert ár
yfirlýsingu löggilts endurskoðanda um að meðferð hans á fjármunum viðskiptamanna
      hans undangengið reikningsár sé í samræmi við lög þessi og reglur um
                              vörslufjárreikninga.
  Nú hefur yfirlýsingu endurskoðanda ekki verið skilað í réttu horfi, og þess
efnis sem krafist er, í lok ágústmánaðar og skal þá eftirlitsnefnd veita tveggja
  vikna frest til skilanna. Sé ekki orðið við áskorun um skil og skýringar sem
nefndin metur fullnægjandi ekki veittar á því að skil hafi ekki farið fram skal
     eftirlitsnefnd svipta fasteignasala tímabundið löggildingu hans. Hafi
      yfirlýsingu ekki verið skilað í réttu horfi 1. október sama ár skal
          fasteignasali sá er í hlut á sviptur löggildingu tímabundið.
Eftirlitsnefnd er heimilt hvenær sem er og án fyrirvara að skoða bókhald og öll
skjöl fasteignasala sem tengjast rekstri hans eða einstökum málum sem hann hefur
með höndum. Skal nefndin framkvæma slíka skoðun svo oft sem þurfa þykir og eigi
             sjaldnar en þriðja hvert ár hjá hverjum fasteignasala.
    Berist Félagi fasteignasala eða eftirlitsnefnd trúverðug ábending um að
  misfellur séu í starfsemi fasteignasala skal eftirlitsnefndin svo fljótt sem
 auðið er rannsaka málið, m.a. með skoðun á starfsstöð hans. Nú finnst bókhald
    eða önnur gögn eða skjöl fasteignasala ekki á starfsstöð hans og skal þá
   nefndinni heimilt að leita þeirra annars staðar þar sem ætla má að þau séu
                                     geymd.
Nú synjar fasteignasali eftirlitsnefnd um aðgang að starfsstöð sinni, ekki næst
 að afla samþykkis hans eða ætla má að brýnum rannsóknarhagsmunum verði teflt í
tvísýnu ef leitað er samþykkis hans, og getur þá nefndin óskað aðstoðar lögreglu
 til að hún fái sinnt eftirliti sínu. Hið sama á við ef bókhald eða önnur gögn
 eða skjöl fasteignasala eru í vörslum þriðja manns. Um slíka leit gilda ákvæði
                   XI. kafla laga um meðferð opinberra mála.
    Nú telur eftirlitsnefnd að fasteignasali hafi gerst brotlegur við almenn
hegningarlög í störfum sínum, eða sýnt af sér aðra refsiverða háttsemi, og skal
   hún þá tilkynna það lögreglu með formlegum hætti. Nefndin skal halda áfram
  rannsókn sinni og ljúka máli þess fasteignasala er í hlut á þótt lögreglu sé
                  send tilkynning og hún hefji rannsókn máls.
            22. gr. Agaviðurlög og tímabundin svipting löggildingar.
   Nú telur eftirlitsnefnd Félags fasteignasala að fasteignasali hafi vanrækt
skyldur sínar, eða hann hafi gerst brotlegur við lög í starfsemi sinni, og skal
 hún þá skora á hann að bæta ráð sitt án tafar. Geri hann það ekki, eða nefndin
telur að brot sé ekki smávægilegt, getur hún veitt fasteignasala áminningu vegna
 slíkra brota. Áður en áminning er veitt skal nefndin gefa honum kost á að koma
                             að sjónarmiðum sínum.
Nú lætur fasteignasali ekki skipast við áminningu skv. 1. mgr. eða hann vanrækir
    alvarlega skyldur sínar að mati eftirlitsnefndar eða hefur ítrekað verið
áminntur vegna brota sinna, án þess að starfsemi hans teljist komin í gott horf,
og skal þá nefndin svipta hann tímabundið löggildingu til fasteignasölu. Áður en
 til þess kemur skal hún gefa honum kost á að koma að sjónarmiðum sínum sé þess
                                    kostur.
  Nú felst brot fasteignasala í því að hann hlítir ekki reglum um meðferð á fé
 viðskiptamanna sinna og skal þá nefndin, ef hún telur til þess ráðrúm, skora á
      hann að bæta úr án tafar. Telji nefndin ekki svigrúm til áskorunar,
 fasteignasali sinnir ekki þegar slíkri áskorun eða brot er talið svo alvarlegt
  að ekki sé kostur til úrbóta fyrir fasteignasala sviptir hún hann tímabundið
                                  löggildingu.
 Nú telur eftirlitsnefnd, sem svipt hefur fasteignasala tímabundið löggildingu
 sinni, að hætta sé á að hann hafi milligöngu um fasteignaviðskipti og skal hún
                 þá með atbeina lögreglu loka starfsstöð hans.
    Nú telur eftirlitsnefnd að fasteignasali, sem hún hefur svipt tímabundið
  löggildingu, hafi bætt að fullu úr því sem ábótavant var í rekstri hans eða
 vinnubrögðum og var tilefni sviptingarinnar og getur hún þá afturkallað hana.
  Tímabundin svipting löggildingar getur ekki verið lengur en til tólf vikna.
   Nú veitir eftirlitsnefnd fasteignasala áminningu, sviptir hann tímabundið
 löggildingu eða lokar starfsstöð hans og skal þá nefndin tilkynna það þegar í
                           stað til [sýslumanns].^1)
   Fasteignasali skal greiða kostnað af rannsókn og meðferð máls hafi reynst
 tilefni til að svipta hann löggildingu tímabundið eða loka starfsstöð hans svo
sem um getur í 7. mgr. Í ákvörðun nefndarinnar skal tekin afstaða til þess hvort
 fasteignasala er gert að greiða allan kostnað af rannsókn og meðferð máls eða
 aðeins hluta hans hafi ekki allar ávirðingar, sem á hann voru bornar, verið á
  rökum reistar. Ákvörðun nefndarinnar um málskostnað er aðfararhæf að liðnum
                      málskotsfresti skv. 4. mgr. 23. gr.
                              ^1)L. 143/2006, 23. gr.
                  23. gr. Málskot til [viðskiptaráðherra].^1)
Fasteignasali getur skotið ákvörðun eftirlitsnefndar um að veita honum áminningu
                   og um greiðslu málskostnaðar til ráðherra.
Fasteignasali getur skotið til ráðherra ákvörðun eftirlitsnefndar um tímabundna
  sviptingu á löggildingu, svo og ákvörðun nefndarinnar um að loka starfsstöð
                  hans, auk ákvörðunar hennar um málskostnað.
    Eftirlitsnefnd getur skotið máli fasteignasala, sem sviptur hefur verið
tímabundið löggildingu til fasteignasölu, til ráðherra. Getur nefndin m.a. gert
  kröfu um að ráðherra mæli fyrir um ótímabundna sviptingu löggildingar. Þrátt
fyrir ákvæði 6. mgr. 22. gr. helst svipting löggildingar til fasteignasölu meðan
                       mál er til meðferðar hjá ráðherra.
Frestur til þess að skjóta máli til ráðherra skv. 1.3. mgr. er 30 dagar frá því
                    að ákvörðun var tilkynnt fasteignasala.
   Ráðherra getur ákveðið að fella úr gildi ákvörðun um tímabundna sviptingu
löggildingar, breytt þeim tíma sem sviptingin skal standa, staðfest ákvörðun um
  tímabundna sviptingu löggildingar eða ákveðið að hún skuli vera ótímabundin.
   Jafnframt getur ráðherra staðfest eða breytt ákvörðun eftirlitsnefndar um
                         málskostnað og greiðslu hans.
Sé máli um áminningu fasteignasala, tímabundna sviptingu löggildingar eða lokun
     starfsstöðvar skotið til ráðherra skal hann tilkynna eftirlitsnefnd um
                                  málalyktir.
    Eftirlitsnefnd skal auglýsa í Lögbirtingablaði ákvörðun um tímabundna og
             ótímabundna sviptingu löggildingar til fasteignasölu.
    Málsmeðferð samkvæmt þessari grein skal vera samkvæmt stjórnsýslulögum.
   Heimilt er fasteignasala að leita úrlausnar dómstóla um ákvörðun ráðherra.
                              ^1)L. 167/2007, 90. gr.
            24. gr. Missir skilyrða til löggildingar fasteignasala.
 Fullnægi fasteignasali ekki lengur lögmæltum skilyrðum til löggildingar fellur
löggilding hans sjálfkrafa niður og er honum óheimil frekari starfsemi og ber að
   skila til [sýslumanns]^1) löggildingarskírteini sínu. Heimilt er að veita
      fasteignasala löggildingu að nýju sýni hann fram á að hann fullnægi
                           lagaskilyrðum til hennar.
 Nú fellur löggilding fasteignasala niður skv. 1. mgr. og ber þá eftirlitsnefnd
Félags fasteignasala að tilkynna það þegar í stað til [sýslumanns]^1) og Félags
                fasteignasala og auglýsa það í Lögbirtingablaði.
                              ^1)L. 143/2006, 23. gr.
                       25. gr. Fasteignasala án réttinda.
    Ef eftirlitsnefnd berast upplýsingar um að maður, sem ekki hefur fengið
   löggildingu til fasteignasölu, stundi slíka starfsemi eða að fasteignasali
 fullnægi ekki lengur lögmæltum skilyrðum til löggildingar sem fasteignasali en
starfi þó áfram sem slíkur er nefndinni heimilt að óska þess við [sýslumann]^1)
               að starfsstöð viðkomandi verði lokað þegar í stað.
                              ^1)L. 143/2006, 23. gr.

                   IV. kafli. Heimild til að setja reglugerð.
                         26. gr. Reglugerðarheimildir.
   [Viðskiptaráðherra]^1) er heimilt að setja reglugerð um eftirtalin atriði:
          a. um samninga um þjónustu fasteignasala og um söluyfirlit,^2)
        b. um námsefni á námskeiði til undirbúnings prófi fasteignasala, um
 námskeiðið sjálft, lágmarkstímasókn, lágmarkseinkunn, hvort og hvernig sé unnt
  að stunda slíkt námskeið með fullnægjandi hætti í fjarnámi, skipan prófa og
   prófsefni, skilyrði til að fara í próf og um námskeiðs- og prófagjöld,^3)
            c. um starfsábyrgðartryggingu fasteignasala, þar á meðal um
                           vátryggingarfjárhæðir,^4)
                           d. um útibú fasteignasala,^5)
     e. um prófraun og tryggingar þeirra sem fengið hafa leyfi til starfa við
     fasteignasölu eða málflutning í öðru ríki á Evrópska efnahagssvæðinu,
                   f. um vörslufjárreikninga^6) skv. 17. gr. og
                   g. um eftirlitsnefnd Félags fasteignasala.^7)
    ^1)L. 167/2007, 90. gr. ^2)Rg. 939/2004. ^3)Rg. 837/2004. ^4)Rg. 940/2004.
               ^5)Rg. 941/2004. ^6)Rg. 342/2005. ^7)Rg. 596/2005.

                       V. kafli. Skaðabætur og refsingar.
                              27. gr. Skaðabætur.
 Fasteignasali ber ábyrgð á tjóni sem hann eða starfsmenn hans valda í störfum
      sínum, af ásetningi eða gáleysi. Um sakarmat og sönnun gilda reglur
  skaðabótaréttar. Fasteignasala sem hættir störfum er þó alltaf skylt að bæta
tjón sem viðskiptamaður hans verður fyrir við það að ólokið er frágangi samninga
   eða skjala eða uppgjöri vegna viðskipta sem viðskiptamaðurinn hefur greitt
                                     fyrir.
                              28. gr. Refsiákvæði.
Brot gegn lögum þessum, og reglum settum samkvæmt þeim, varða sektum nema þyngri
 refsing liggi við samkvæmt öðrum lögum. Um slík mál fer eftir lögum um meðferð
                                opinberra mála.

                            VI. kafli. Ýmis ákvæði.
                     29. gr. Réttindi samkvæmt eldri lögum.
   Þeir sem hlotið hafa löggildingu til fasteignasölu samkvæmt eldri lögum um
                        fasteignasölu skulu halda henni.
                     30. gr. Gildistaka og brottfallin lög.
 Lög þessi öðlast gildi 1. október 2004. Ákvæði um vörslufjárreikninga skulu þó
  ekki öðlast gildi fyrr en 1. apríl 2005. Hið sama á við um ákvæði er lúta að
   eignarhaldi á rekstri fasteignasölu og félögum sem hafa með höndum rekstur
                                 fasteignasölu.
 Reglugerðir, sem settar hafa verið samkvæmt [4]lögum nr. 54/1997, skulu halda
 gildi sínu, eftir því sem við getur átt, þar til settar hafa verið reglugerðir
                           samkvæmt lögum þessum.^1)
       ^1)Rg. 520/1987, sbr. 161/1994 og augl. 105/1995; rg. 612/2001, sbr.
                                   678/2001.

                            Ákvæði til bráðabirgða.
  I. Lög þessi skulu endurskoðuð fyrir 1. janúar 2008. Við þá endurskoðun skal
  sérstaklega kanna hvort ástæða sé til að mæla áfram fyrir um skylduaðild að
 Félagi fasteignasala, hvort markmið með eftirlitskerfi III. kafla laganna hafi
    náðst og hvort efni séu til að lækka eftirlitsgjald skv. 2. mgr. 19. gr.
    [II. Nú hefur maður átt eignarhlut í fasteignasölu eða félagi sem rekur
   fasteignasölu við gildistöku laga þessara 1. október 2004, án þess að það
samrýmist ákvæðum 7. gr. um eignarhald á fasteignasölu, og þá öðlast þau ákvæði,
þrátt fyrir ákvæði 2. málsl. 1. mgr. 30. gr., ekki gildi gagnvart honum fyrr en
1. ágúst 2006, enda sanni hann fyrir eftirlitsnefnd Félags fasteignasala að hann
  sitji námskeið sem efnt hefur verið til skv. 3. gr. og geti lokið prófraun á
                              tilskildum tíma.]^1)
                               ^1)L. 17/2005, 1. gr.

References

   Visible links
   1. http://www.althingi.is/dba-bin/lawformpr.pl?lnr=2004099
   2. http://www.althingi.is/dba-bin/ferill.pl?ltg=130&mnr=462
   3. http://www.althingi.is/altext/130/s/0670.html
   4. file://1997054.html
