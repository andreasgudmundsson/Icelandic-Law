
   --------------------------------------------------------------------------

                Lög um grunngerð fyrir stafrænar landupplýsingar

                              2011 nr. 44 10. maí

   --------------------------------------------------------------------------

                 Ferill málsins á Alþingi.   Frumvarp til laga.

 Tóku gildi 13. maí 2011 nema 1. málsl. 10. gr. sem tekur gildi 1. janúar 2014.
EES-samningurinn: XX. viðauki tilskipun 2007/2/EB. Breytt með l. 126/2011 (tóku
                             gildi 30. sept. 2011).

                                1. gr. Markmið.
  Markmið laga þessara er að byggja upp og viðhalda grunngerð fyrir stafrænar
landupplýsingar á vegum stjórnvalda og tryggja aðgengi stjórnvalda og almennings
                         að landupplýsingum um Ísland.
                               2. gr. Gildissvið.
     Lög þessi taka til stafrænna landupplýsinga sem eru í eigu eða á vegum
stjórnvalda og varða íslenskt land, landhelgi og efnahagslögsögu, sbr. 1. og 3.
 gr. laga um landhelgi, efnahagslögsögu og landgrunn, nr. 41/1979. Í reglugerð
sem ráðherra setur skal kveðið nánar á um þá þætti stafrænna landupplýsinga sem
                                lögin taka til.
 Lög þessi taka einnig til stafrænna landupplýsinga í eigu eða á vegum lögaðila
  sem falla undir ákvæði bc-liðar 3. tölul. 3. gr. að svo miklu leyti sem þær
verða til eða er aflað í tilefni af hinu opinbera hlutverki þeirra eða þjónustu.
Lög þessi hafa ekki áhrif á höfundarétt stjórnvalda að landupplýsingum sem falla
                                  undir lögin.
 Stafrænar landupplýsingar í eigu annarra en lög þessi taka til falla undir lög
þessi hafi eigandi þeirra fengið leyfi til að tengja þær við landupplýsingagátt,
                    sbr. 5. gr., á grundvelli laga þessara.
      Séu til mörg samsvarandi eintök af sömu gögnum ná lögin einungis til
                          upprunalegrar útgáfu þeirra.
                             3. gr. Skilgreiningar.
   Í lögum þessum er merking eftirtalinna orða og orðasambanda sem hér segir:
     1. Grunngerð fyrir stafrænar landupplýsingar: Tækni, stefnur, staðlar og
    mannauður sem þarf til að afla stafrænna landupplýsinga, vinna úr þeim,
                  varðveita, miðla og auðvelda notkun þeirra.
      2. Landupplýsingar: Gögn og upplýsingar sem tengjast stað á, í eða yfir
   jörðu, hvort heldur með hnitum eða auðkenni, t.d. staðfang eða póstnúmer.
                                  3. Stjórnvöld:
           a. Öll stjórnvöld sem falla undir gildissvið upplýsingalaga.
     b. Lögaðili sem hefur verið falið opinbert hlutverk eða veitir almenningi
 opinbera þjónustu sem varðar umhverfið á grundvelli laga, stjórnvaldsfyrirmæla
               eða samnings við stjórnvöld sem falla undir a-lið.
    c. Lögaðili sem gegnir opinberu hlutverki eða veitir opinbera þjónustu sem
   varðar umhverfið og lýtur stjórn þeirra stjórnvalda sem falla undir a-lið.
  Lögaðili er talinn lúta opinberri stjórn í þessum skilningi þegar stjórnvöld
skv. a-lið tilnefna meira en helming stjórnarmanna í stjórn lögaðilans eða hafa
                     á annan hátt virk yfirráð yfir honum.
       4. Lýsigögn: Upplýsingar um gögn og/eða þjónustu eða lýsing einkenna
             gagnasafna, svo sem innihalds, eiginleika eða ástands.
    5. Samhæfni: Hæfni tveggja eða fleiri kerfa eða gagnasafna til samtengdrar
                                    vinnslu.
          6. Landupplýsingagátt: Vefsetur sem veitir aðgang að stafrænum
                      landupplýsingum og tengdri þjónustu.
                                4. gr. Lýsigögn.
  Stjórnvöld skulu leggja fram lýsigögn fyrir þær stafrænu landupplýsingar og
    vefþjónustu sem þau eiga, reka eða varðveita. Uppfæra skal lýsigögnin ef
              breytingar verða á gögnunum eða ný gögn bætast við.
                           5. gr. Landupplýsingagátt.
Landmælingar Íslands skulu starfrækja landupplýsingagátt til að veita aðgang að
  stafrænum landupplýsingum og upplýsingum um þær. Eftirtalin vefþjónusta skal
             vera aðgengileg öllum í gegnum landupplýsingagáttina:
    1. Lýsigagnaþjónusta sem gefur kost á að leita að stafrænum landupplýsingum
                              og tengdri þjónustu.
     2. Skoðunarþjónusta sem að lágmarki gefur kost á að skoða gögn, skýringar
     þeirra og lýsigögn, fara um þau, þysja inn/út, hliðra þeim eða skara.
       3. Niðurhalsþjónusta sem gefur kost á að hala niður afritum stafrænna
 landupplýsinga eða fá beinan aðgang að þeim, hvort sem er að öllu leyti eða að
                                     hluta.
    4. Vörpunarþjónusta sem gefur kost á að varpa stafrænum landupplýsingum til
                               að samhæfni náist.
     5. Þjónusta sem gefur kost á að virkja ólíka vefþjónustu landupplýsinga.
    Aðgangur að þjónustu skv. 1.5. tölul. 1. mgr. skal opinn öllum með þeim
  takmörkunum á upplýsingarétti sem greinir í 6. gr. laga um upplýsingarétt um
                                 umhverfismál.
Upplýsingatexti skal vera til í íslenskri útgáfu eftir því sem unnt er. Lýsigögn
                     öll skulu vera til í íslenskri útgáfu.
                          6. gr. Skyldur stjórnvalda.
 Stjórnvöld sem hafa stafrænar landupplýsingar í umsjá sinni skulu sjá til þess
að gögn og tengd vefþjónusta séu gerð aðgengileg í gegnum þá landupplýsingagátt
                          sem kveðið er á um í 5. gr.
  Séu stafrænar landupplýsingar og tengd vefþjónusta í samræmi við ákvæði laga
þessara og reglugerða settra á grundvelli þeirra skulu stjórnvöld hafa tæknilega
     getu til að miðla gögnum og tengja þau landupplýsingagátt, sbr. 5. gr.
   Stjórnvöldum er ekki skylt á grundvelli laga þessara að afla nýrra gagna.
         7. gr. Tenging annarra en stjórnvalda við landupplýsingagátt.
 Nú búa aðrir en stjórnvöld yfir stafrænum landupplýsingum í samræmi við ákvæði
 laga þessara og reglugerða settra á grundvelli þeirra, og geta þeir þá sótt um
 að fá að tengja landupplýsingar sínar við landupplýsingagátt. Beiðni um slíkt
  skal send Landmælingum Íslands sem taka ákvörðun um hvort tenging sé heimil.
Jafnframt geta Landmælingar Íslands haft frumkvæði að því að aðrir en stjórnvöld
                     tengi gögn sín við landupplýsingagátt.
                        8. gr. Sameiginleg notkun gagna.
 Stjórnvöld skv. a- og b-lið 3. tölul. 3. gr. skulu veita hver öðrum aðgang að
 stafrænum landupplýsingum og tengdri vefþjónustu og gera hver öðrum kleift að
          skiptast á og nota upplýsingar sínar í opinberum verkefnum.
 Stjórnvöld skulu veita stofnunum Evrópusambandsins og EFTA aðgang að stafrænum
                    landupplýsingum og þjónustu skv. 5. gr.
                      9. gr. Hlutverk Landmælinga Íslands.
             Landmælingar Íslands fara með framkvæmd laga þessara.
        Landmælingar Íslands sjá um rekstur, viðhald og tæknilega þróun
    landupplýsingagáttar, sbr. 5. gr. Landmælingar Íslands skulu einnig vera
  stjórnvöldum til ráðgjafar til að skyldum samkvæmt lögum þessum sé fullnægt.
                             10. gr. Aðgerðaáætlun.
Landmælingar Íslands gera tillögu til ráðherra um aðgerðaáætlun við uppbyggingu,
  rekstur og viðhald grunngerðar fyrir stafrænar landupplýsingar um Ísland.^1)
 Aðgerðaáætlunin skal vera til fimm ára í senn og skal [ráðherra]^2) staðfesta
                                     hana.
    ^1)Málsliðurinn tekur gildi 1. jan. 2014 skv. 15. gr. ^2)L. 126/2011, 542.
                                      gr.
                               11. gr. Gjaldtaka.
Þjónusta skv. 1. og 2. tölul. 1. mgr. 5. gr. er veitt án endurgjalds. Heimilt er
 að hafa gögn hjá skoðunarþjónustu skv. 2. tölul. 1. mgr. 5. gr. á því sniði að
                þau verði ekki notuð í viðskiptalegum tilgangi.
Heimilt er að innheimta gjald fyrir þjónustu skv. 3., 4. og 5. tölul. 1. mgr. 5.
  gr. Þjónustugjöld þessi skulu ákvörðuð í gjaldskrá sem ráðherra staðfestir.
  Upphæð gjalds skal taka mið af kostnaði við að veita þjónustu, má ekki vera
  hærra en kostnaður við þjónustuna og skal byggð á rekstraráætlun þar sem þau
   atriði eru rökstudd sem ákvörðun gjalds byggist á. Gjaldskrá skal birta í
                            B-deild Stjórnartíðinda.
  Notendum skal gert kleift að greiða þjónustugjald skv. 2. mgr. með rafrænum
                                     hætti.
                            12. gr. Upplýsingagjöf.
Stjórnvöldum er skylt að veita Landmælingum Íslands þær upplýsingar á grundvelli
    þessara laga sem ráðherra óskar eftir, þ.m.t. um notkun landupplýsinga,
                      útbreiðslu þeirra og aðgang að þeim.
                          13. gr. Reglugerðarheimild.
[Ráðherra]^1) setur í reglugerð nánari ákvæði um framkvæmd laga þessara, þ.m.t.
                                      um:
               a. þá þætti upplýsinga sem lögin ná til, sbr. 2. gr.,
     b. þær upplýsingar sem lýsigögn innihalda og um uppfærslu á þeim, sbr. 4.
                                      gr.,
       c. landupplýsingagátt, sbr. 5. gr., m.a. um samsetningu leitarþátta,
                            d. gjaldtöku, sbr. 11. gr.,
     e. upplýsingar sem stjórnvöldum er skylt að veita ráðherra, sbr. 12. gr.
                             ^1)L. 126/2011, 542. gr.
                        14. gr. Innleiðing á tilskipun.
 Með lögum þessum er innleidd tilskipun Evrópuþingsins og ráðsins 2007/2/EB um
   notkun og miðlun landupplýsinga, sem vísað er til í I. kafla í XX. viðauka
 samningsins um Evrópska efnahagssvæðið, eins og honum var breytt með ákvörðun
         sameiginlegu EES-nefndarinnar nr. 55/2010 frá 30. apríl 2010.
                              15. gr. Gildistaka.
 Lög þessi öðlast þegar gildi. Þó skal 1. málsl. 10. gr. öðlast gildi 1. janúar
                                     2014.
                      16. gr. Breyting á öðrum lögum. ...
                            Ákvæði til bráðabirgða.
I. Landmælingar Íslands skulu koma á fót landupplýsingagátt, sbr. 5. gr., fyrir
                                 1. júní 2012.
  II. Fyrsta aðgerðaáætlun skv. 10. gr. skal vera tilbúin til staðfestingar 1.
                                  janúar 2014.
 Frá gildistöku laga þessara til 1. janúar 2014 skal starfa samræmingarnefnd um
grunngerð fyrir stafrænar landupplýsingar. Hlutverk nefndarinnar er að vinna að
fyrstu aðgerðaáætlun skv. 1. mgr. og aðstoða stjórnvöld við frekari stefnumótun
  á þessu sviði. [Ráðherra skipar nefndina, og formann hennar, og skulu vera í
  henni tíu fulltrúar tilnefndir af ráðherrum er fara með málefni þjóðlendna,
     orkumála, samgangna, vísinda og landbúnaðar og skulu þessir fulltrúar
ráðherranna annast tengsl við stofnanir viðkomandi ráðuneyta, Samband íslenskra
sveitarfélaga tilnefnir einn, LÍSA, samtök um landupplýsingar á Íslandi, einn og
                         Landmælingar Íslands einn.]^1)
                             ^1)L. 126/2011, 542. gr.
