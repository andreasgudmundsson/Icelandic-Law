
   --------------------------------------------------------------------------

                Lög um samningsgerð, umboð og ógilda löggerninga

                             1936 nr. 7 1. febrúar

   --------------------------------------------------------------------------

 Tóku gildi 1. febrúar 1936. Breytt með [2]l. 11/1986 (tóku gildi 1. maí 1986),
     [3]l. 14/1995 (tóku gildi 9. mars 1995; 1. gr. kom til framkvæmda skv.
   fyrirmælum í 3. gr.), [4]l. 151/2001 (tóku gildi 31. des. 2001)) og [5]l.
                      72/2003 (tóku gildi 10. apríl 2003).

                           I. kafli. Um samningsgerð.
  1. gr. Ákvæðum þessa kafla skal beita ef eigi leiðir annað af löggerningnum
                sjálfum eða af verslunartísku eða annarri venju.
   2. gr. Hafi sá maður, sem boðist hefir til að gera samning (tilboðsgjafi),
 krafist svars innan ákveðins frests (samþykkisfrests), verður svar, sem tekur
    tilboðinu (samþykki), að vera komið til hans áður sá frestur sé liðinn.
 Sé tilboð gert í bréfi, telst fresturinn frá þeim degi, er bréfið var dagsett.
 Sé tilboð gert í símskeyti, telst fresturinn frá þeirri stund, er skeytið var
              afhent á símastöð þess staðar, er það var sent frá.
3. gr. Hafi sá maður, sem tilboð hefir gert í bréfi eða símskeyti, ekki kveðið á
neinn samþykkisfrest, verður samþykkið að vera komið til hans áður en liðinn er
sá tími, sem hann mátti ætla að til þess þyrfti, er hann gerði tilboðið. Sé eigi
annað ljóst af atvikum málsins, skal frestur þessi reiknaður svo, að gert sé ráð
fyrir, að tilboðið komi fram á réttum tíma, að gagnaðili hafi nægilegan tíma til
  umhugsunar, áður en hann svarar, og að svari hans seinki eigi á leiðinni. Sé
 tilboð gert í símskeyti, skal einnig svara því með símskeyti, ef svarið kemur
                     eigi jafnsnemma fram með öðrum hætti.
Hafi tilboð verið gert munnlega og frestur eigi veittur til samþykkis, verður að
                          samþykkja það þegar í stað.
      4. gr. Komi samþykki of seint fram, skal skoða það sem nýtt tilboð.
 Þetta gildir þó ekki, ef sendandi samþykkisins ætlar, að samþykkið hafi komið
fram í tæka tíð og tilboðsgjafa má vera það ljóst. Ef svo er, skal tilboðsgjafi
    skýra sendanda, án ástæðulausrar tafar, frá því, ef hann vill eigi taka
               samþykkinu. Að öðrum kosti telst samningur gerður.
  5. gr. Nú er tilboði hafnað, og skuldbindur það þá eigi tilboðsgjafa lengur,
                   þótt samþykkisfrestur sé enn ekki liðinn.
6. gr. Svar, sem felur í sér samþykki á tilboði, en vegna viðbótar, takmörkunar
eða fyrirvara er í ósamræmi við það, skal skoða sem höfnun hins fyrra tilboðs og
                            um leið sem nýtt tilboð.
 Þetta gildir þó ekki, ef sendandi samþykkisins ætlar að samþykkið sé í samræmi
  við tilboðið og tilboðsgjafa má vera það ljóst. Ef svo er, skal tilboðsgjafi
     skýra sendanda frá því, án ástæðulausrar tafar, ef hann vill eigi taka
samþykkinu. Að öðrum kosti telst samningur gerður, þess efnis, sem í samþykkinu
                                     fólst.
 7. gr. Sé tilboð eða svar við tilboði kallað aftur, er afturköllunin gild, ef
hún kom til gagnaðilja áður en eða samtímis því, að tilboðið eða svarið kom til
                                 vitundar hans.
 8. gr. Nú hefir tilboðsgjafi lýst því yfir, að hann muni skoða þögn gagnaðilja
  síns sem samþykki, eða að það er með öðrum hætti ljóst, að hann væntir ekki
  skýrra svara, og er gagnaðilja þó samt sem áður skylt að svara fyrirspurn um
það, hvort hann vilji samþykkja tilboðið. Geri hann það ekki, er tilboðið fallið
                                     niður.
9. gr. Hafi maður sett orðin án skuldbindingar, eða önnur orð sömu merkingar,
í orðsendingu, sem að öðrum kosti mundi teljast tilboð, þá er sú orðsending eigi
tilboð, heldur skal skoða hana sem áskorun um að gera tilboð, þess efnis, sem í
 orðsendingunni felst. Komi slíkt tilboð, innan sennilegs tíma, frá einhverjum,
sem orðsendingunni hefir verið beint til, og sá, sem það tilboð fær, má ætla, að
það sé gert vegna orðsendingarinnar, þá skal hann, án ástæðulausrar tafar, skýra
  tilboðsgjafa frá því, ef hann vill ekki taka tilboðinu. Að öðrum kosti telst
                            hann hafa samþykkt það.

                              II. kafli. Um umboð.
10. gr. Geri umboðsmaður löggerning í nafni umbjóðanda og innan takmarka umboðs
  síns, þá skapar sá löggerningur rétt og skyldu fyrir umbjóðanda, án þess, að
    frekari löggerningur, frá umboðsmanni eða umbjóðanda, þurfi til að koma.
 Sé maður, samkvæmt samningi við annan mann, í stöðu, er eftir lögum eða venju
felur í sér heimild til þess að reka erindi hins innan vissra takmarka, þá telst
hann hafa umboð til þess að gera þá löggerninga, sem innan þeirra takmarka eru.
    11. gr. Hafi umboðsmaður, er hann gerði löggerning, brotið í bág við þau
 fyrirmæli, er umbjóðandi gaf honum, og hafi þriðja manni verið þetta ljóst eða
mátt vera það ljóst, þá er sá löggerningur ekki skuldbindandi fyrir umbjóðanda,
                  enda þótt hann sé innan takmarka umboðsins.
 Sama gildir, enda þótt þriðji maður sé grandlaus, ef um þau umboð er að ræða,
                             sem getið er í 18. gr.
 12. gr. Nú vill umbjóðandi afturkalla eitthvert umboða þeirra, sem ræðir um í
  13.16. gr., og skal hann þá gæta þess, sem fyrir er mælt í greinum þessum,
 eftir því sem við á, og það eins, þótt hann hafi skýrt umboðsmanninum frá því,
 að umboðið skuli eigi lengur vera í gildi. Eigi fyrirmæli fleiri en einnar af
           greinum þessum við um sama umboð, skal þeirra allra gæta.
  Hafi umboð verið kallað aftur með þeim hætti, sem segir í 13. gr., þá getur
 þriðji maður sá, er þá afturköllun fékk, eigi borið það fyrir sig, að umboðið
                hefði einnig átt að afturkalla með öðrum hætti.
      13. gr. Hafi umbjóðandi komið umboðinu til vitundar þriðja manns með
     yfirlýsingu, sem beint var til þess manns sérstaklega, þá er það umboð
   afturkallað, er sérstök yfirlýsing umbjóðanda, um að það skuli eigi gilda
                    lengur, er komin til þess þriðja manns.
 14. gr. Umboð, sem umbjóðandi hefir birt í blöðum eða með öðrum álíka almennum
hætti, verður afturkallað með yfirlýsingu, er birt sé með sama hætti og umboðið
                                   var birt.
   Verði því eigi við komið, skal birta afturköllun umboðsins með öðrum álíka
    tryggilegum hætti. Ef umbjóðandi óskar þess, getur hann fengið fyrirmæli
 valdsmanns þess, er getur um í 17. gr., um það, hversu birtingu þessari skuli
                                     hagað.
               Þinglýsing umboðs telst ekki almenn birting þess.
   15. gr. Umboð þau, sem ræðir um í 2. mgr. 10. gr., teljast afturkölluð, er
                       umboðsmaðurinn lætur af starfanum.
 16. gr. Skriflegt umboð, sem fengið er umboðsmanni í hendur, til þess að hann
sýni það þriðja manni, er afturkallað, ef því, eftir kröfu umbjóðanda, er skilað
                        honum aftur eða það er eyðilagt.
    Umboðsmanni er skylt að skila umboðinu aftur, er umbjóðandi krefst þess.
17. gr. Nú leiðir umbjóðandi líkur að því, að umboð, slíkt sem um er rætt í 16.
  gr., sé glatað eða að hann af öðrum ástæðum geti ekki fengið það aftur innan
                   hæfilegs tíma, og má þá fá það lýst ógilt.
 Beiðni um ógildingu skal senda héraðsdómara á lögheimili umbjóðanda eða á þeim
stað, er umbjóðandi síðast átti lögheimili. Þyki dómara ástæða til þess að taka
beiðnina til greina gefur hann út úrskurð um, að umboðið skuli vera ógilt, þegar
  úrskurðurinn hefir verið birtur í Lögbirtingablaðinu einu sinni og liðinn er
    tiltekinn tími, sem eigi má vera lengri en 14 dagar frá þeirri birtingu.
 Dómarinn getur kveðið svo á í úrskurðinum, að hann skuli, auk birtingarinnar í
               Lögbirtingablaðinu, einnig birtur með öðrum hætti.
   Úrskurði dómara samkvæmt grein þessari verður eigi áfrýjað til æðra dóms.
  18. gr. Umboð, sem felst aðeins í yfirlýsingu umbjóðanda til umboðsmannsins,
  verður afturkallað, er yfirlýsing umbjóðanda, um að umboðið skuli eigi gilda
                      framar, er komin til umboðsmannsins.
  19. gr. Nú hefir umboð verið afturkallað eða lýst ógilt, en umbjóðandi hefir
 sérstaka ástæðu til að ætla, að umboðsmaður muni samt sem áður gera löggerning
 sín vegna við ákveðinn þriðja mann, sem umbjóðandi má ætla, að sé ókunnugt um,
að umboðið er fallið úr gildi, og verður hann þá að skýra þriðja manni frá því,
ef honum er það unnt. Að öðrum kosti verður löggerningurinn skuldbindandi fyrir
                      hann, ef þriðji maður var grandlaus.
  20. gr. Nú hefir umboð hvorki verið afturkallað né lýst ógilt, en umbjóðandi
hefir bannað umboðsmanninum að nota það eða á annan veg gefið til kynna, að hann
    vilji eigi, að umboðið sé lengur í gildi, og verður þá löggerningur, sem
 umboðsmaðurinn gerir samkvæmt því umboði, eigi skuldbindandi fyrir umbjóðanda,
      ef þriðja manni var þetta kunnugt eða honum mátti vera það kunnugt.
    21. gr. Andist umbjóðandi, heldur umboðið samt sem áður gildi sínu, nema
     sérstakar ástæður sýni, að það skuli falla úr gildi. Löggerningur, sem
    umboðsmaðurinn gerir samkvæmt umboðinu, verður þó jafnan gildur gagnvart
dánarbúi umbjóðanda, ef þriðja manni var ókunnugt um andlát umbjóðanda og áhrif
þess á heimild umboðsmannsins til að gera löggerninginn og eigi varð ætlast til
 þess, að honum væri þetta kunnugt. Sé um þau umboð að ræða, sem getur um í 18.
gr., er löggerningurinn þó því aðeins gildur, að umboðsmanninum hafi eigi heldur
                   verið um þetta kunnugt eða mátt vera það.
  Nú er dánarbú umbjóðanda tekið til opinberrar skiptameðferðar, og fellur þá
                               umboðið úr gildi.
22. gr. Hafi umbjóðandi verið sviptur lögræði, öðlast þriðji maður ekki frekari
rétt á hendur honum, með löggerningi við umboðsmanninn, en hann hefði öðlast, ef
   hann hefði gert gerninginn við umbjóðanda sjálfan. Þegar svo stendur á, að
þriðji maður hefði eigi getað borið gerninginn fyrir sig gagnvart umbjóðanda, ef
hann hefði vitað um lögræðissviptinguna eða mátt vera um hana kunnugt, þá getur
 hann eigi heldur borið gerninginn fyrir sig, ef umboðsmanninum var kunnugt um
lögræðissviptinguna eða mátti vera um hana kunnugt, er hann gerði gerninginn, og
                um þau umboð var að ræða, sem getur um í 18. gr.
 23. gr. Ef bú umbjóðanda hefir verið tekið til gjaldþrotaskipta, öðlast þriðji
maður ekki frekari rétt á hendur þrotabúinu, með löggerningi við umboðsmanninn,
 en hann hefði öðlast, ef hann hefði gert gerninginn við þrotamanninn sjálfan.
 Hafi gerningurinn verið gerður samkvæmt umboði, sem ræðir um í 18. gr., getur
  þriðji maður eigi borið hann fyrir sig, hafi umboðsmanninum verið kunnugt um
      gjaldþrotin eða mátt vera um þau kunnugt, er hann gerði gerninginn.
  24. gr. Nú hefir umbjóðandi andast, verið sviptur lögræði eða bú hans verið
   tekið til gjaldþrotaskipta, og getur þá umboðsmaður samt sem áður gert þá
 gerninga samkvæmt umboði sínu, sem nauðsynlegir eru til þess að verja búið eða
 umbjóðanda tjóni, fram til þess, að búið eða lögráðamaður umbjóðanda geta gert
                        þær ráðstafanir, sem gera þarf.
25. gr. Sá, sem kemur fram sem umboðsmaður annars manns, ábyrgist, að hann hafi
 nægilegt umboð. Sanni hann eigi, að hann hafi slíkt umboð eða að gerningur sá,
  sem hann gerði, hafi verið samþykktur af þeim manni, sem hann taldi sig hafa
  umboð frá, eða að gerningurinn af öðrum ástæðum sé skuldbindandi fyrir þann
    mann, skal hann bæta það tjón, sem þriðji maður verður fyrir við það, að
 gerningnum verður eigi beitt gegn þeim manni, sem sagður var vera umbjóðandi.
   Þetta gildir þó eigi, ef þriðji maður vissi eða mátti vita, að sá maður er
    gerninginn gerði, hafði eigi nægilegt umboð, né heldur ef sá maður, sem
  gerninginn gerði, fór eftir umboði, sem var ógilt af ástæðum, sem honum var
   ókunnugt um og þriðji maður gat eigi búist við, að honum væri kunnugt um.
26. gr. Ákvæði þessa kafla um umboð til að gera löggerninga gilda einnig, eftir
  því sem við á, um umboð til að taka við löggerningum fyrir umbjóðanda hönd.
       27. gr. Um afturköllun prókúruumboðs, sem tilkynnt hefir verið til
verslunarskrár, fer eftir ákvæðum 7. og 32. gr. laga um verslunarskrár, firmu og
 prókúruumboð frá 13. nóvember 1903. Hafi afturköllunin verið skrásett og birt
  með lögboðnum hætti, þarf umbjóðandi eigi einnig að kalla umboðið aftur með
                                  öðrum hætti.

                       III. kafli. Um ógilda löggerninga.
28. gr. Hafi maður með ólögmætum hætti verið neyddur til að gera löggerning, og
  nauðungin er fólgin í líkamlegu ofbeldi eða hótunum um að beita því þegar í
stað, þá er sá löggerningur eigi skuldbindandi fyrir þann mann, sem neyddur var.
  Nú hefir þriðji maður beitt nauðunginni, en sá maður, sem löggerningnum var
 beint til, var grandlaus, og verður þá sá, sem neyddur var, ef hann vill bera
 nauðungina fyrir sig, að skýra honum frá því, án ástæðulausrar tafar, eftir að
       nauðunginni létti af. Að öðrum kosti er hann skuldbundinn samkvæmt
                                 löggerningnum.
29. gr. Hafi maður með ólögmætum hætti neytt annan mann til að gera löggerning,
 og þó eigi beitt slíkri nauðung, sem ræðir um í 28. gr., þá er sá löggerningur
    eigi skuldbindandi fyrir þann, sem neyddur var, ef sá maður, sem tók við
löggerningnum, hefir sjálfur beitt nauðunginni eða hann vissi eða mátti vita, að
  löggerningurinn var gerður vegna ólögmætrar nauðungar af hálfu annars manns.
  30. gr. Löggerningur skuldbindur eigi þann mann, sem gerði hann, ef hann var
  fenginn til þess með svikum, og sá maður, sem við löggerningnum tók, beitti
sjálfur svikunum eða hann vissi eða mátti vita, að gerningurinn var gerður fyrir
                               svik annars manns.
  Hafi sá, sem tók við löggerningnum, sviksamlega skýrt rangt frá atvikum, sem
  ætla mátti að skiptu máli um löggerninginn, eða hann hefir sviksamlega þagað
 yfir slíkum atvikum, skal líta svo á, sem gerningurinn hafi verið gerður fyrir
  þau svik, nema það sannist, að þessi atriði hafi engin áhrif haft um það, að
                          löggerningurinn var gerður.
   31. gr. [Hafi nokkur maður notað sér bágindi annars manns, einfeldni hans,
  fákunnáttu eða léttúð eða það, að hann var honum háður, til þess að afla sér
   hagsmuna eða áskilja sér þá þannig að bersýnilegur mismunur sé á hagsmunum
þessum og endurgjaldi því er fyrir þá kom eða skyldi koma, eða hagsmunir þessir
   skyldu veittir án endurgjalds, skal gerningur sá, er þannig er til kominn,
 ógildur gagnvart þeim aðila er á var hallað með honum. Sama gildir þótt annar
maður en sá, sem gerningurinn var gerður við, eigi sök á misferli því sem getið
    er í 1. málsl. þessarar greinar, enda sé þeim, er haginn átti að hafa af
             gerningnum, það kunnugt eða megi vera það kunnugt.]^1)
                             ^1)[6]L. 11/1986, 1. gr.
32. gr. [Löggerningur, sem vegna misritunar eða annarra mistaka af hálfu þess er
  gerði hann hefur orðið annars efnis en til var ætlast, er ekki skuldbindandi
 fyrir þann sem gerði hann ef sá maður, sem löggerningnum var beint til, vissi
                  eða mátti vita að mistök hefðu átt sér stað.
 Nú er löggerningur sendur í símskeyti og aflagast hann í meðförum símans og er
 hann þá eigi skuldbindandi fyrir sendanda í þeirri mynd sem hann kemur fram í,
og það enda þótt móttakandi sé grandlaus. Sama gildir sé munnlegum löggerningi,
                 sem boðbera er falið að skila, skilað röngum.
Eigi sendandi sök á mistökunum skal honum skylt að bæta móttakanda það tjón sem
 hann hefur orðið fyrir af þeim. Nú fær sendandi vitneskju um mistökin og skal
hann þá, án ástæðulausrar tafar, skýra gagnaðilja frá því ef hann ætlar að bera
 þau fyrir sig. Að öðrum kosti gildir löggerningurinn svo sem hann var er hann
kom til móttakanda nema því aðeins að móttakandi hafi vitað um mistökin eða mátt
                                um þau vita.]^1)
                             ^1)[7]L. 11/1986, 2. gr.
33. gr. [Löggerning, sem ella mundi talinn gildur, getur sá maður, er við honum
 tók, eigi borið fyrir sig ef það yrði talið óheiðarlegt vegna atvika sem fyrir
 hendi voru þegar löggerningurinn kom til vitundar hans og ætla má að hann hafi
                             haft vitneskju um.]^1)
                             ^1)[8]L. 11/1986, 3. gr.
34. gr. [Nú hefur skriflegur löggerningur verið gerður til málamynda og hefur sá
   maður, sem við gerningnum tók, framselt grandlausum þriðja manni rétt sinn
samkvæmt honum og verður það þá eigi borið fram gegn þeim manni að gerningurinn
                      hafi verið gerður til málamynda.]^1)
                             ^1)[9]L. 11/1986, 4. gr.
 35. gr. [Hafi kröfuhafi gegn vilja sínum misst kvittun fyrir peningaupphæð er
 skuldari samt sem áður laus mála ef hann í grandleysi greiðir, á gjalddaga eða
                   eftir, gegn afhendingu kvittunarinnar.]^1)
                             ^1)[10]L. 11/1986, 5. gr.
 36. gr. [Samningi má víkja til hliðar í heild eða að hluta, eða breyta, ef það
yrði talið ósanngjarnt eða andstætt góðri viðskiptavenju að bera hann fyrir sig,
          [sbr. þó 36. gr. c].^1) Hið sama á við um aðra löggerninga.
Við mat skv. 1. mgr. skal líta til efnis samnings, stöðu samningsaðilja, atvika
             við samningsgerðina og atvika sem síðar komu til.]^2)
                ^1)[11]L. 14/1995, 1. gr. ^2)[12]L. 11/1986, 6. gr.
  [36. gr. a. Ákvæði 36. gr. ad gilda um samninga, m.a. samningsskilmála, sem
 ekki hefur verið samið um sérstaklega enda séu samningarnir liður í starfsemi
 annars aðilans, atvinnurekanda, en í meginatriðum ekki liður í starfsemi hins
  aðilans, neytanda, sbr. þó 36. gr. d. Ákvæðin gilda einnig um samninga milli
          neytenda sem atvinnurekandi stendur að fyrir annan aðilanna.
    Á atvinnurekandanum hvílir sönnunarbyrðin fyrir því að samið hafi verið
          sérstaklega um samning og hann falli ekki undir 1. mgr.]^1)
                             ^1)[13]L. 14/1995, 2. gr.
[36. gr. b. Skriflegur samningur, sem atvinnurekandi gefur neytanda kost á, skal
vera á skýru og skiljanlegu máli. Komi upp vafi um merkingu samnings sem nefndur
        er í 1. mgr. 36. gr. a skal túlka samninginn neytandanum í hag.
  [Regla 2. málsl. 1. mgr. gildir ekki þegar aðilar eða stofnanir sem hafa það
hlutverk að vernda neytendur geta gripið til aðgerða samkvæmt landslögum til að
fá úr því skorið hvort samningsskilmálar sem ætlaðir eru til almennrar notkunar
                           séu ósanngjarnir.]^1)]^2)
               ^1)[14]L. 151/2001, 1. gr. ^2)[15]L. 14/1995, 3. gr.
[36. gr. c. Ákvæði 36. gr. gilda um samninga skv. 1. mgr. 36. gr. a, þó með þeim
                     breytingum sem leiðir af 2. og 3. mgr.
Við mat á því hvort samningur skv. 1. mgr. sé ósanngjarn skal líta til atriða og
atvika sem nefnd eru í 2. mgr. 36. gr., m.a. skilmála í öðrum samningi sem hann
  tengist. Þó skal eigi taka tillit til atvika sem síðar komu til, neytanda í
                                     óhag.
 Samningur telst ósanngjarn stríði hann gegn góðum viðskiptaháttum og raski til
   muna jafnvægi milli réttinda og skyldna samningsaðila, neytanda í óhag. Ef
   slíkum skilmála er vikið til hliðar í heild eða að hluta, eða breytt, skal
   samningurinn að kröfu neytanda gilda að öðru leyti án breytinga verði hann
                           efndur án skilmálans.]^1)
                             ^1)[16]L. 14/1995, 4. gr.
   [36. gr. d. Ef ákvæði samnings tengist náið landsvæði EES-ríkja þannig að
      samningurinn sé t.d. gerður þar eða einhver samningsaðila búi þar og
samingsákvæði kveður á um að löggjöf lands utan Evrópska efnahagssvæðisins skuli
 gilda um samninginn skal ákvæðið ekki gilda um ósanngjarna samningsskilmála ef
neytandinn fær við það lakari vernd gegn slíkum skilmálum en samkvæmt viðeigandi
     löggjöf lands á efnahagssvæðinu. [Ef ákvæði samnings tengist landsvæði
aðildarríkja stofnsamnings Fríverslunarsamtaka Evrópu með samsvarandi hætti skal
  neytandinn eigi njóta lakari verndar en samkvæmt löggjöf viðkomandi lands á
                                svæðinu.]^1)]^2)
               ^1)[17]L. 72/2003, 50. gr. ^2)[18]L. 14/1995, 5. gr.
37. gr. [Hafi maður, í því skyni að varna samkeppni, áskilið sér hjá öðrum manni
   að sá maður reki eigi verslun eða aðra atvinnu, eða hann ráði sig eigi til
 starfa við slíkt fyrirtæki, þá er það loforð eigi bindandi fyrir þann mann ef
    telja verður, þegar litið er til allra atvika, að skuldbinding þessi sé
   víðtækari en nauðsynlegt er til þess að varna samkeppni eða hún skerði með
ósanngjörnum hætti atvinnufrelsi þess manns sem tókst þessa skyldu á herðar. Við
   mat á hinu síðastnefnda atriði skal einnig hafa hliðsjón af því hverju það
               varðar rétthafann að þessi skuldbinding sé haldin.
       Hafi starfsmaður við verslun eða annað fyrirtæki tekið á sig slíka
 skuldbindingu, sem getur um í 1. mgr., gagnvart þeim, sem fyrirtækið rekur, og
 skuldbinding hans á að gilda eftir að ráðningu hans við fyrirtækið er lokið þá
  er sú skuldbinding ógild ef honum er sagt upp stöðunni eða vikið úr henni án
þess að hann hafi sjálfur gefið nægilega ástæðu til þess eða ef hann sjálfur fer
  löglega úr stöðunni sakir þess að sá, sem fyrirtækið rekur, vanefnir skyldur
                              sínar við hann.]^1)
                             ^1)[19]L. 11/1986, 7. gr.

                           IV. kafli. Almenn ákvæði.
38. gr. Nú er gildi samnings eða annars löggernings samkvæmt lögum þessum komið
undir því, að sá maður, sem löggerningnum er beint til, hafi eigi haft eða mátt
hafa vitneskju um tiltekin atvik eða að hann að öðru leyti hafi verið grandlaus,
    og skal þá á það líta, sem hann vissi eða mátti vita á þeirri stund, er
   löggerningurinn kom til vitundar honum. Þegar sérstaklega stendur á, má þó
einnig líta á þá vitneskju, sem hann fékk eða mátti hafa fengið eftir þann tíma,
          en áður en löggerningurinn hafði áhrif um ráðstafanir hans.
39. gr. [Nú hefur maður afhent tilkynningu skv. 4., 6., 9., 19., 28. og 32. gr.
 laga þessara til flutnings með síma, pósti eða öðru því flutningstæki sem gilt
 þykir að nota og kemur það þá eigi honum að sök þótt þeirri tilkynningu seinki
                       eða hún komist eigi til skila.]^1)
                             ^1)[20]L. 11/1986, 8. gr.
  40. gr. Lög þessi gilda eigi um löggerninga, er lúta að málefnum, sem reglur
         persónuréttarins, sifjaréttarins eða erfðaréttarins gilda um.
[40. gr. a. Viðskiptaráðherra er heimilt á grundvelli EES-tilskipunar 93/13/EBE
  um ósanngjarna samningsskilmála að kveða nánar á með reglugerð um framkvæmd
            ákvæða laga þessara um ósanngjarna samningsskilmála.]^1)
                            ^1)[21]L. 151/2001, 2. gr.

References

   Visible links
   1. http://www.althingi.is/dba-bin/lawformpr.pl?lnr=1936007
   2. file:///altext/stjtnr.html#1986011
   3. file:///altext/stjt/1995.014.html
   4. file:///altext/stjt/2001.151.html
   5. file:///altext/stjt/2003.072.html
   6. file:///altext/stjtnr.html#1986011?g1
   7. file:///altext/stjtnr.html#1986011?g2
   8. file:///altext/stjtnr.html#1986011?g3
   9. file:///altext/stjtnr.html#1986011?g4
  10. file:///altext/stjtnr.html#1986011?g5
  11. file:///altext/stjt/1995.014.html
  12. file:///altext/stjtnr.html#1986011?g6
  13. file:///altext/stjt/1995.014.html
  14. file:///altext/stjt/2001.151.html
  15. file:///altext/stjt/1995.014.html
  16. file:///altext/stjt/1995.014.html
  17. file:///altext/stjt/2003.072.html
  18. file:///altext/stjt/1995.014.html
  19. file:///altext/stjtnr.html#1986011?g7
  20. file:///altext/stjtnr.html#1986011?g8
  21. file:///altext/stjt/2001.151.html
