
   --------------------------------------------------------------------------

                                         Lög um Verðjöfnunarsjóð sjávarútvegsins

                              1990 nr. 39 15. maí

   --------------------------------------------------------------------------

                                     1. gr.
              Stofna skal sjóð er nefnist Verðjöfnunarsjóður sjávarútvegsins.
      Hlutverk sjóðsins er að draga úr áhrifum verðsveiflna á sjávarafurðum á
                                                             þjóðarbúskapinn.

                                     2. gr.
           Sjávarútvegsráðherra skipar sjóðnum fimm manna stjórn til fjögurra
   ára í senn. Einn fulltrúi skal skipaður samkvæmt sameiginlegri tilnefningu
   Landssambands íslenskra útvegsmanna, Sjómannasambands Íslands og Farmanna-
       og fiskimannasambands Íslands, einn samkvæmt sameiginlegri tilnefningu
   hagsmunasamtaka í fiskiðnaði og þrír án tilnefningar. Sjávarútvegsráðherra
      skipar formann sjóðstjórnar. Varamenn skulu skipaðir á sama hátt. Náist
         ekki samkomulag um sameiginlega tilnefningu fulltrúa í stjórn skipar
                                               ráðherra hann án tilnefningar.

                                     3. gr.
                Verðjöfnunarsjóði skal skipt í deildir eftir tegundum afurða.
     Sjávarútvegsráðherra tekur ákvörðun um deildaskiptingu sjóðsins samkvæmt
                                                       tillögum sjóðstjórnar.

                                     4. gr.
             Greitt skal í Verðjöfnunarsjóð þegar markaðsverð afurða í hverri
     deild er að meðaltali 35% hærra en staðvirt meðalverð (grundvallarverð)
         síðustu fimm árin og skal innborgunin vera 50% af því sem umfram er.
   Sjóðstjórn ákveður fyrir hverja deild hvar 35% verðbilið er hverju sinni.
            Verðjöfnun skal miðast við útflutning og greiðslur innheimtar við
   gjaldeyrisskil, þó ekki síðar en fjórum mánuðum eftir að útflutningur átti
         sér stað. Sjóðstjórninni er þó heimilt að veita lengri greiðslufrest
     standi sérstaklega á. Greiðslur skulu renna inn á verðjöfnunarreikning á
                                               nafni viðkomandi framleiðanda.

                                     5. gr.
             Greiða skal af verðjöfnunarreikningum sjóðsins þegar markaðsverð
   er að meðaltali 35% lægra en staðvirt meðalverð (grundvallarverð) síðustu
         fimm ára og skal útgreiðsla vera 50% af því sem á vantar. Sjóðstjórn
    ákveður fyrir hverja deild hvar 35% verðbilið er hverju sinni. Greiðslur
                  skulu þó aldrei vera umfram það fé sem er inni á viðkomandi
      verðjöfnunarreikningi. Verðjöfnun skal miðast við útflutning. Greiðslur
                                          eru gjaldkræfar við gjaldeyrisskil.

                                     6. gr.
                  Sjávarútvegsráðherra skal ákveða mánaðarlega fyrir fram, að
     fenginni tillögu sjóðstjórnar, það hlutfall af andvirði sjávarafurða sem
       inn- og útgreiðslur skulu miðast við. Breytist það hlutfall ekki innan
            mánaðarins enda þótt breyting verði á því markaðsverði sem lá til
    grundvallar ákvörðuninni, sbr. 4. og 5. gr. Lánastofnanir skulu innheimta
                                           greiðslur til sjóðsins skv. 4. gr.

                                     7. gr.
             Innstæður á verðjöfnunarreikningum sjóðsins teljast eign hans en
           eru bundnar við verðjöfnun á afurðum þess framleiðanda sem inneign
    myndaði. Sé félagi, sem á reikning í sjóðnum, slitið og það sameinað öðru
   félagi með þeim hætti að ákvæðum [2]56. og [3]57. gr. laga nr. 75/1981, um
    tekju- og eignarskatt, með síðari breytingum, sé fullnægt skal það félag,
    er við tekur, taka við rétti til verðjöfnunar af sérreikningi þess félags
         sem slitið var. Sé rekstur einstaklings, sem greitt hefur í sjóðinn,
   seldur er heimilt að kveða svo á að innstæða á verðjöfnunarreikningi fylgi
      með í sölunni. Með sama hætti getur innstæða á nafni einstaklings flust
                 yfir á félag sem myndað kann að vera um rekstur hans. Látist
     einstaklingur, sem greitt hefur í sjóðinn, taka erfingjar hans við öllum
     réttindum sem hinn látni hafði áunnið sér gagnvart sjóðnum uppfylli þeir
                    ákvæði laga þessara, nema um skuldafrágöngubú sé að ræða.
                Verði framleiðandi gjaldþrota eða sé félagi slitið án þess að
     ákvæði 1. mgr. eigi við skal innstæða á verðjöfnunarreikningi þess renna
        inn á óskiptan reikning Verðjöfnunarsjóðs. Sama á við ef framleiðandi
                 hefur ekki í sex ár framleitt sjávarafurðir til útflutnings.

                                     8. gr.
                       Greiðslur framleiðenda inn á verðjöfnunarreikninga hjá
      Verðjöfnunarsjóði skulu koma til lækkunar á tekjum þeirra á því ári sem
            framleiðsla á sér stað. Útgreiðslur af verðjöfnunarreikningum til
    framleiðenda skulu færðar til tekna á því ári sem framleiðsla á sér stað.

                                     9. gr.
                    Skylt er framleiðendum og útflytjendum sjávarafurða ásamt
   flutningafyrirtækjum og lánastofnunum að veita Verðjöfnunarsjóði allar þær
          upplýsingar sem hann kann að leita eftir um söluverð, söluskilmála,
      tegundir, pakkningar, vinnslustig afurða og annað það sem máli skiptir.

                                    10. gr.
                     Stjórn sjóðsins er heimilt að fella niður inngreiðslur í
                                Verðjöfnunarsjóð verði verulegur aflabrestur.
           Fari samanlagðar innstæður einstakra deilda umfram 30% af verðmæti
        útfluttra afurða viðkomandi tegundar síðasta almanaksár er stjórninni
         heimilt að lækka inngreiðslur eða fella þær niður um tiltekinn tíma.
              Stjórn sjóðsins er heimilt, þrátt fyrir ákvæði 4. og 5. gr., að
     ákveða að verðjöfnun fyrir óunnar botnfiskafurðir taki mið af verðjöfnun
                                 botnfiskafurða er undir aðrar deildir falla.

                                    11. gr.
            Stjórn Verðjöfnunarsjóðs hefur yfirumsjón með starfsemi sjóðsins.
    Hún ræður starfsfólk til að annast daglegan rekstur hans eða semur um það
                          við fjármálastofnanir eftir því sem hagkvæmt þykir.
             Kostnaður af rekstri Verðjöfnunarsjóðs skal greiddur af óskiptum
           reikningi sjóðsins. Sé rekstrarkostnaður meiri en nemur innstæðu á
           óskiptum reikningi sjóðsins skal honum skipt hlutfallslega niður á
                                              verðjöfnunarreikninga sjóðsins.
                Innstæður á verðjöfnunarreikningum sjóðsins skulu ávaxtaðar á
                              tryggan og hagkvæman hátt í erlendum gjaldeyri.

                                    12. gr.
             Sjávarútvegsráðherra setur með reglugerð,^1) að fengnum tillögum
                       sjóðstjórnar, nánari ákvæði um framkvæmd þessara laga.

   ^1)Rg. 254/1990.

                                    13. gr.
           Verðjöfnunarsjóður sjávarútvegsins er undanþeginn opinberum
   gjöldum og sköttum hverju nafni sem nefnast.

                                    14. gr.
           Lög þessi öðlast gildi 1. júní 1990.

                            Ákvæði til bráðabirgða.
           Ríkissjóður skal taka við skuldbindingum Verðjöfnunarsjóðs
   fiskiðnaðarins. Innstæður deilda í Verðjöfnunarsjóði fiskiðnaðarins skulu
   færðar á sérstaka reikninga í Verðjöfnunarsjóði sjávarútvegsins. Þegar
   útborgunartilefni skapast samkvæmt ákvæðum 5. gr. þessara laga skal greiða
   verðbætur á útflutning af þessum reikningum óháð innstæðum hvers
   fyrirtækis í Verðjöfnunarsjóði sjávarútvegsins. Þessar greiðslur skulu þó
   bundnar við afurðir þeirrar deildar í Verðjöfnunarsjóði fiskiðnaðarins sem
   átti innstæðuna. Þegar innstæðan á einhverjum þessara reikninga er orðin
   minni en svarar til 0,2% af útflutningsverðmæti viðkomandi tegundar
   síðasta almanaksár skal afgangurinn renna í óskiptan reikning
   Verðjöfnunarsjóðs sjávarútvegsins og frekari útgreiðslur fara eftir
   ákvæðum 5. gr. laganna.
           Innstæða á stofnfjárreikningi Verðjöfnunarsjóðs fiskiðnaðarins
   skal renna í óskiptan reikning Verðjöfnunarsjóðs sjávarútvegsins.

References

   Visible links
   1. http://www.althingi.is/dba-bin/lawformpr.pl?lnr=1990039
   2. file://1981075.html#g56
   3. file://1981075.html#g57
