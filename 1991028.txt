                                    dálkum.

   --------------------------------------------------------------------------

               Lög um jafna stöðu og jafnan rétt kvenna og karla

                              1991 nr. 28 27. mars

   --------------------------------------------------------------------------

                            I. kafli. Almenn ákvæði.
 1. gr. Tilgangur laga þessara er að koma á jafnrétti og jafnri stöðu kvenna og
karla á öllum sviðum. Sérstaklega skal bæta stöðu kvenna til að ná því markmiði.
2. gr. Konum og körlum skulu með stjórnvaldsaðgerðum tryggðir jafnir möguleikar
                        til atvinnu, launa og menntunar.
   3. gr. Hvers kyns mismunun eftir kynferði er óheimil. Þó teljast sérstakar
  tímabundnar aðgerðir, sem ætlaðar eru til að bæta stöðu kvenna til að koma á
jafnrétti og jafnri stöðu kynjanna, ekki ganga gegn lögum þessum. Það telst ekki
  mismunun að taka sérstakt tillit til kvenna vegna þungunar eða barnsburðar.

                              II. kafli. Atvinna.
 4. gr. Konum og körlum skulu greidd jöfn laun og skulu njóta sömu kjara fyrir
                        jafnverðmæt og sambærileg störf.
Með launum í lögum þessum er átt við venjulegt grunn- eða lágmarkskaup og hvers
 konar frekari þóknun, beina eða óbeina, hvort heldur er með hlunnindagreiðslum
 eða með öðrum hætti, sem atvinnurekandi greiðir starfsmanni fyrir vinnu hans.
  Með jöfnum launum karla og kvenna fyrir jafnverðmæt og sambærileg störf er í
      lögum þessum átt við launataxta sem samið er um án þess að gerður sé
                             greinarmunur á kynjum.
Með kjörum í lögum þessum er átt við lífeyris-, orlofs- og veikindarétt og hvers
                         konar önnur samningsréttindi.
  5. gr. Atvinnurekendur og stéttarfélög skulu vinna markvisst að því að jafna
stöðu kynjanna á vinnumarkaði. Atvinnurekendur skulu sérstaklega vinna að því að
  jafna stöðu kynjanna innan fyrirtækis síns eða stofnunar og stuðla að því að
              störf flokkist ekki í sérstök kvenna- og karlastörf.
  6. gr. Atvinnurekendum er óheimilt að mismuna starfsfólki eftir kynferði og
                              gildir það m.a. um:
       1. Laun, launatengd fríðindi og hvers konar aðra þóknun fyrir vinnu.
                     2. Ráðningu, setningu eða skipun í starf.
                        3. Stöðuhækkun og stöðubreytingar.
                               4. Uppsögn úr starfi.
                        5. Vinnuaðstæður og vinnuskilyrði.
                        6. Veitingu hvers konar hlunninda.
 Ef einhver telur rétt á sér brotinn samkvæmt ákvæðum þessarar greinar og vísar
máli sínu til kærunefndar jafnréttismála, sbr. 19. gr., skal atvinnurekandi sýna
    kærunefnd fram á að aðrar ástæður en kynferði hafi legið til grundvallar
                                 ákvörðun hans.
      7. gr. Starf, sem laust er, skal standa opið jafnt konum sem körlum.
 Óheimilt er að auglýsa eða birta auglýsingu um laust starf þar sem gefið er í
          skyn að fremur sé óskað starfsmanns af öðru kyninu en hinu.
 Ákvæði þessarar greinar gildir ekki ef tilgangur auglýsandans er að stuðla að
   jafnari kynjaskiptingu innan starfsgreinarinnar og skal það þá koma fram í
                                 auglýsingunni.
8. gr. Nú er umsækjandi um auglýst starf kona en það hefur verið veitt karlmanni
    og skal þá kærunefnd jafnréttismála, sé þess óskað, fara fram á það við
 hlutaðeigandi atvinnurekanda að hann veiti nefndinni skriflegar upplýsingar um
 hvaða menntun, starfsreynslu og aðra sérstaka hæfileika umfram konuna sá hefur
                      til að bera er ráðinn var í starfið.
  Sama rétt skal karlmaður, sem er umsækjandi um starf, hafa ef konu er veitt
                                    starfið.
  9. gr. Konur og karlar skulu njóta sömu möguleika til framhaldsmenntunar og
   starfsþjálfunar og til að sækja námskeið er haldin eru til að auka hæfni í
                  starfi eða til undirbúnings annarra starfa.

                              III. kafli. Menntun.
    10. gr. Í skólum og öðrum mennta- og uppeldisstofnunum skal kynjum ekki
 mismunað. Skylt skal að gæta þessa í námi og kennslu, starfsháttum og daglegri
umgengni við nemendur. Á öllum skólastigum skal veita fræðslu um jafnréttismál,
m.a. með því að leggja áherslu á að búa bæði kynin jafnt undir virka þátttöku í
   samfélaginu, fjölskyldulífi og atvinnulífi. Gæta skal þess sérstaklega að
kennslutæki og kennslubækur séu þannig úr garði gerð að kynjum sé ekki mismunað.
Í náms- og starfsfræðslu og við ráðgjöf í skólum skal leitast við að kynna bæði
piltum og stúlkum störf sem hingað til hefur verið litið á sem hefðbundin karla-
                                eða kvennastörf.
   Menntamálaráðuneytið ber ábyrgð á framkvæmd þessarar greinar í samráði við
  Jafnréttisráð. Ráðuneytið skal fylgjast með þróun jafnréttismála í skóla- og
               uppeldisstarfi, m.a. með reglubundnum rannsóknum.

                             IV. kafli. Önnur svið.
11. gr. Auglýsandi, og sá sem hannar eða birtir auglýsingu, skal sjá til þess að
 auglýsingin sé öðru kyninu ekki til minnkunar, lítilsvirðingar eða stríði gegn
               jafnri stöðu og jafnrétti kynjanna á nokkurn hátt.
      12. gr. Í nefndum, stjórnum og ráðum á vegum ríkis, sveitarfélaga og
  félagasamtaka skulu, þar sem því verður við komið, sitja sem næst jafnmargar
    konur og karlar og skal ávallt á það minnt þegar óskað er tilnefningar í
                    hlutaðeigandi stjórnir, nefndir og ráð.
 13. gr. Í sveitarfélögum með yfir 500 íbúa og annars staðar þar sem því verður
      við komið skal skipa jafnréttisnefndir og skulu þær hafa með höndum
 jafnréttismál innan síns sveitarfélags samkvæmt lögum þessum. Skulu nefndirnar
  fylgjast með og hafa frumkvæði að sérstökum tímabundnum aðgerðum til að bæta
 stöðu kvenna í sveitarfélaginu, taka við ábendingum vegna brota á lögum þessum
 og vera tengiliður við ráðuneyti og Jafnréttisráð. Enn fremur skulu nefndirnar
  vera ráðgefandi fyrir sveitarstjórn í málefnum er varða jafnrétti kvenna og
                                     karla.

                          V. kafli. Framkvæmd laganna.
           14. gr. Félagsmálaráðherra fer með framkvæmd laga þessara.
15. gr. Eftir hverjar kosningar til Alþingis skal skipa sjö manna Jafnréttisráð.
 Félagsmálaráðherra skipar formann án tilnefningar, einn nefndarmann tilnefndan
  af Vinnuveitendasambandi Íslands, einn tilnefndan af Alþýðusambandi Íslands,
   einn tilnefndan af Bandalagi starfsmanna ríkis og bæja, einn tilnefndan af
Kvenréttindafélagi Íslands og einn nefndarmann tilnefndan af Kvenfélagasambandi
   Íslands. Varamenn þeirra eru tilnefndir á sama hátt. Jafnframt skal skipa
  formann kærunefndar jafnréttismála í ráðið, sbr. 19. gr., og er varaformaður
                          kærunefndar varamaður hans.
  [Jafnréttisráð hefur skrifstofu og skipar ráðherra framkvæmdastjóra þess til
 fimm ára í senn. Framkvæmdastjóri ræður aðra starfsmenn.]^1) Einn starfsmanna
  skal hafa lokið embættisprófi í lögum og skal hann annast lögfræðiráðgjöf og
 önnur lögfræðistörf á vegum Jafnréttisráðs vegna ætlaðra brota á lögum þessum.
              Kostnaður við Jafnréttisráð greiðist úr ríkissjóði.
                             ^1)[2]L. 83/1997, 35. gr.
                    16. gr. Verkefni Jafnréttisráðs eru að:
         1. Vinna að því að ákvæðum 2.13. gr. laga þessara sé framfylgt.
    2. Móta stefnu í jafnréttismálum hér á landi og hafa frumkvæði að sérstökum
 tímabundnum aðgerðum til að bæta stöðu kvenna. Skal ráðið vinna stefnumarkandi
  áætlun til fjögurra ára í senn og leggja fyrir félagsmálaráðherra. Þar skal
kveðið á um aðgerðir til að koma á jafnrétti kynjanna. Áætlunina skal endurskoða
                       á tveggja ára fresti, sbr. 17. gr.
   3. Vera ráðgefandi gagnvart stjórnvöldum, stofnunum og félögum í málefnum er
              varða jafna stöðu og jafnrétti með konum og körlum.
     4. Sjá um fræðslu og upplýsingastarfsemi til félagasamtaka og almennings.
    5. Fylgjast með þjóðfélagsþróuninni sem m.a. varðar þetta lagaefni og gera
            tillögur til breytinga til samræmis við tilgang laganna.
   6. Stuðla að góðri samvinnu við samtök atvinnurekenda og launafólks og önnur
     félagasamtök svo að stefnu og markmiði þessara laga verði náð með sem
                              eðlilegustum hætti.
    7. Taka til rannsóknar að eigin frumkvæði eða annarra stöðu kvenna og karla
   að því leyti er lög þessi varðar. Opinberum stofnunum, atvinnurekendum og
 félagasamtökum er skylt að veita Jafnréttisráði hvers konar upplýsingar hér að
                                    lútandi.
               8. Hafa samvinnu við jafnréttisnefndir sveitarfélaga.
   9. Fjalla um önnur mál sem ráðherra eða framkvæmdastjóri leggur fyrir ráðið.
               10. Halda jafnréttisþing á a.m.k. þriggja ára fresti.
 17. gr. Félagsmálaráðherra leggur fyrir Alþingi tillögu til þingsályktunar um
 áætlun í jafnréttismálum til fjögurra ára í senn að fengnum tillögum einstakra
ráðuneyta og Jafnréttisráðs. Í áætluninni komi fram sundurliðuð framkvæmdaáform
 og áætlaðar fjárveitingar til einstakra verkefna sem tengjast jafnréttismálum.
 Áætlun þessa skal endurskoða á tveggja ára fresti og í tengslum við það leggur
  félagsmálaráðherra fram á Alþingi skýrslu um stöðu og þróun jafnréttismála.
  18. gr. Félagsmálaráðherra er heimilt að ráða jafnréttisráðgjafa. Hann skal
   vinna í samvinnu við Jafnréttisráð að leiðréttingu á stöðu kvenna, m.a. í
stofnunum og fyrirtækjum um land allt í samvinnu við starfsmenn og stjórnendur.
  19. gr. Félagsmálaráðherra skipar kærunefnd jafnréttismála til þriggja ára í
 senn og skulu nefndarmenn vera lögfræðingar. Félagsmálaráðherra skipar einn án
      tilnefningar og Hæstiréttur tilnefnir tvo, þar af annan sem formann
 nefndarinnar. Varamenn skulu skipaðir með sama hætti. Þegar um er að ræða mál,
  sem ætla má að geti haft stefnumarkandi áhrif á vinnumarkaðinn í heild, skal
 kærunefnd leita umsagnar frá heildarsamtökum launþega og viðsemjendum þeirra.
 Verkefni kærunefndar eru að taka við ábendingum um brot á ákvæðum þessara laga
  og rannsaka mál af því tilefni og senda að rannsókn lokinni niðurstöður til
     þeirra aðila sem málið snertir. Atvinnurekendum, opinberum stofnunum,
 félagasamtökum og öðrum þeim er upplýst geta málið er skylt að veita kærunefnd
 hvers konar upplýsingar hér að lútandi. Kærunefnd skal enn fremur í sérstökum
tilvikum hafa frumkvæði um ábendingar varðandi framkvæmd ákvæða 2.13. gr., sbr.
                þó 1. tölul. 16. gr. um hlutverk Jafnréttisráðs.
 Skrifstofa kærunefndar jafnréttismála er jafnframt skrifstofa Jafnréttisráðs.
20. gr. Nú telur kærunefnd jafnréttismála að ákvæði 2.13. gr. laga þessara séu
  brotin og skal hún þá beina rökstuddum tilmælum um úrbætur til hlutaðeigandi
                                     aðila.

                       VI. kafli. Viðurlög og réttarfar.
21. gr. Fallist aðili ekki á tilmæli kærunefndar jafnréttismála skv. 20. gr. er
nefndinni heimilt að höfða mál til viðurkenningar á rétti kæranda í samráði við
        hann. Gildir það einnig þótt ekki sé um skaðabótakröfu að ræða.
    22. gr. Sá sem af ásettu ráði eða vanrækslu brýtur gegn lögum þessum er
skaðabótaskyldur samkvæmt almennum reglum. Enn fremur má dæma hlutaðeigandi til
að greiða þeim sem misgert er við, auk bóta fyrir fjártjón ef því er að skipta,
           fégjald fyrir hneisu, óþægindi og röskun á stöðu og högum.

                           VII. kafli. Önnur ákvæði.
   23. gr. Félagsmálaráðherra setur nánari reglur um framkvæmd þessara laga í
                 reglugerð að fengnum tillögum Jafnréttisráðs.
                     24. gr. Lög þessi öðlast þegar gildi.
                            Ákvæði til bráðabirgða.

References

   Visible links
   1. http://www.althingi.is/dba-bin/lawformpr.pl?lnr=1991028
   2. file:///altext/stjt/1997.083.html
