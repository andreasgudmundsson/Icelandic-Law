
   --------------------------------------------------------------------------

                                            Lög um Söfnunarsjóð lífeyrisréttinda

                            1980 nr. 95 31. desember

   --------------------------------------------------------------------------

                                     1. gr.
        Söfnunarsjóður lífeyrisréttinda starfar með því skipulagi og markmiði
                                                    sem segir í lögum þessum.
                               Heimili sjóðsins og varnarþing er í Reykjavík.

                                     2. gr.
        Hlutverk sjóðsins er að tryggja sjóðfélögum, eftirlátnum mökum þeirra
                             og börnum lífeyri samkvæmt ákvæðum laga þessara.

                                     3. gr.
              Fjármálaráðherra skipar sjö menn og jafnmarga varamenn í stjórn
   sjóðsins til fjögurra ára í senn. Skulu tveir stjórnarmanna skipaðir eftir
            tilnefningu stjórnar Sambands almennra lífeyrissjóða, tveir eftir
     tilnefningu stjórnar Landssambands lífeyrissjóða, einn eftir tilnefningu
      stjórnar Lífeyrissjóðs starfsmanna ríkisins og tveir án tilnefningar og
       skal annar þeirra vera formaður sjóðstjórnar, en að öðru leyti skiptir
   stjórnin sjálf með sér verkum. Stjórnin skal halda gerðabók og rita í hana
      allar samþykktir sínar. Til þess að samþykkt sé lögmæt þarf meiri hluti
                                       stjórnarmanna að greiða henni atkvæði.

                                     4. gr.
         Reikningsár sjóðsins er almanaksárið. Reikningar skulu endurskoðaðir
                                                         af Ríkisendurskoðun.
        Bókhald sjóðsins skal vera hjá ríkisbókhaldi. Að öðru leyti er stjórn
   sjóðsins heimilt að ráða starfsfólk eða semja við annan aðila um að sjá um
   störf þau sem nauðsynlegt er að vinna til að tryggja starfrækslu sjóðsins.

                                     5. gr.
              Fimmta hvert ár skal stjórn sjóðsins fá tryggingafræðing til að
       reikna út fjárhag sjóðsins. Hann skal semja skýrslu um athugun sína og
                       gera upp efnahagsreikning á grundvelli útreikninganna.
               Tryggingafræðingurinn skal athuga sérstaklega hvort hann telur
    sjóðinn þess megnugan að greiða uppbætur á elli-, örorku- og makalífeyri,
                   sbr. 14. gr. Skal hann gera tillögur um að hve miklu leyti
                 kaupgjaldshækkanir á næsta 5 ára tímabili skuli hafa áhrif á
        lífeyrisgreiðslur, og hafa í því efni hliðsjón af niðurstöðu athugana
      sinna á fjárhag sjóðsins ásamt heildarútgjöldum hans til þeirra tegunda
                                                 lífeyris er að ofan greinir.
        Telji tryggingafræðingurinn, með hliðsjón af kaupgjaldsþróun og öðrum
     atriðum sem máli skipta, athugun sína leiða í ljós að fjárhagur sjóðsins
    sé svo ótryggur að við svo búið megi ekki standa, skal hann gera tillögur
                           til sjóðstjórnar um aðgerðir til eflingar sjóðnum.

                                     6. gr.
                 [Stjórn sjóðsins sér um ávöxtun á fé hans og skal það gert á
                                                           eftirfarandi hátt:

   1.
           Í ríkisskuldabréfum og skuldabréfum sem tryggð eru með ábyrgð
           ríkissjóðs.
   2.
           Í skuldabréfum bæjar- og sveitarfélaga.
   3.
           Í bönkum og sparisjóðum sem fullnægja ákvæðum [2]laga nr. 86/1985
           eða [3]laga nr. 87/1985^1) eða í skuldabréfum sem tryggð eru með
           ábyrgð ofangreindra aðila.
   4.
           Í skuldabréfum stofnlánasjóða atvinnuveganna,
           fjárfestingarstofnana eða annarra lánastofnana en þeirra sem áður
           er getið, enda starfi þær samkvæmt sérstökum lögum eða Seðlabanki
           Íslands hafi veitt þeim viðurkenningu í þessu skyni.
   5.
           Í skuldabréfum tryggðum með veði í húseignum allt að 65% af
           brunabótamatsverði, eða sé brunabótamat ekki fyrir hendi þá af
           matsverði sem ákveðið er af tveim mönnum sem fjármálaráðherra
           tilnefnir, og allt að 75% af fasteignamatsverði lóða í kaupstöðum
           og kauptúnum.]^2)
   [6.
           Í hlutabréfum í fyrirtækjum sem hafa skráð kaup- og sölugengi á
           markaði hjá viðurkenndu verðbréfaþingi eða a.m.k. tveimur
           verðbréfafyrirtækjum. Þó skal eigi verja meira en 10% af árlegu
           ráðstöfunarfé sjóðsins til hlutabréfakaupa. Árleg hlutabréfakaup
           samkvæmt ákvæðum þessa töluliðar teljast einvörðungu kaup umfram
           sölu á hlutabréfum. Eigi er sjóðnum heimilt að eiga meira en 10%
           af hlutafé í hverju fyrirtæki. Heildarhlutabréfaeign sjóðsins skal
           á hverjum tíma ekki vera meiri en nemur 15% af hreinni eign til
           greiðslu lífeyris.]^3)
   [7.
           Í traustum erlendum verðbréfum sem skráð eru á opinberum
           verðbréfamörkuðum í aðildarríkjum Efnahags- og
           framfarastofnunarinnar (OECD). Hlutfall erlendra eigna fari þó
           eigi umfram 10% af hreinni eign til greiðslu lífeyris og skal
           stjórn sjóðsins gæta eðlilegrar áhættudreifingar í því
           sambandi.]^4)

   ^1)Nú [4]l. 43/1993.^2)[5]L. 86/1987, 1. gr.^3)[6]L. 33/1992, 1.
   gr.^4)[7]L. 21/1995, 1. gr.

                                     7. gr.
        Skylda til greiðslu iðgjalda nær til allra launþega svo og þeirra sem
   stunda atvinnurekstur eða sjálfstæða starfsemi og skylt er að reikna sér
   endurgjald fyrir starf við eigin rekstur skv. 2. mgr. 1. tölul. A-liðs
   [8]7. gr. laga nr. 40/1978,^1) sbr. [9]59. gr. sömu laga, enda hafi þessir
   aðilar náð 16 ára aldri fyrir lok næsta almanaksmánaðar á undan og hafa
   ekki fullnægt tryggingarskyldu sinni með aðild að og greiðslu iðgjalda til
   lífeyrissjóða sem lögbundnir eru eða eru viðurkenndir af
   fjármálaráðuneytinu.

   ^1)Nú [10]l. 75/1981.

                                     8. gr.
        Iðgjöld til sjóðsins nema 10% af launum þeim sem tilgreind eru í 2.
   mgr. þessarar greinar eða ákveðin af sjóðstjórn skv. 3. mgr. Iðgjald
   launþega er 4% launa en iðgjald launagreiðanda 6%.
        [Iðgjald skal greiða af öllum launatekjum starfsmanna, hverju nafni
   sem nefnast, og gera upp mánaðarlega. Nú eru laun greidd vikulega, og skal
   þá mánaðarlegt uppgjör miðast við þær vikur, fjórar eða fimm, sem lýkur í
   mánuðinum.
        Stjórn sjóðsins setur reglur um við hvaða tekjur skuli miða iðgjöld
   þeirra sjóðfélaga sem ekki eru launþegar.]^1)
        Launagreiðanda ber að halda iðgjöldum launþega eftir af launum hans
   og standa sjóðnum skil á þeim mánaðarlega ásamt eigin iðgjaldahluta. Þeir
   sjóðfélagar sem stunda atvinnurekstur eða sjálfstæða starfsemi, sbr. 7.
   gr., skulu á sama hátt standa skil á iðgjaldi sínu mánaðarlega.
        Gjalddagi iðgjalda hvers mánaðar er 10. næsta mánaðar.
        [Dragist lengur en 20 daga fram yfir gjalddaga að iðgjöldum sé skilað
   er stjórn sjóðsins heimilt að innheimta vangoldin iðgjöld með
   vanskilavöxtum, sem Seðlabanki Íslands heimilar innlánsstofnunum hæsta að
   taka, frá gjalddaga.]^2)
        Þeir sem eiga stig í sjóðnum, sbr. 9. gr., teljast sjóðfélagar.
        Sjóðfélagar bera ekki ábyrgð á skuldbindingum sjóðsins með öðru en
   iðgjöldum sínum.

   ^1)[11]L. 86/1987, 2. gr.^2)[12]L. 33/1992, 2. gr.

                                     9. gr.
        Samanlögð iðgjöld sjóðfélaga hvert almanaksár skulu umreiknuð í stig
   er mynda grundvöll lífeyrisréttinda hans.
        Til grundvallar stigaútreikningi skal reikna fyrir hvern
   almanaksmánuð fast vikukaup miðað við næstlægsta taxta Dagsbrúnar og fulla
   starfsaldurshækkun í 4^1/[3] viku. Verði grundvöllur þessi að dómi
   sjóðstjórnar ónothæfur mælikvarði á breytingar á dagvinnutekjum sjóðfélaga
   almennt skal hún ákveða annan stigagrundvöll svo og tengingu hans við
   fyrri grundvöll. Sama gildir ef stigagrundvöllur, sem ákveðinn hefur verið
   af sjóðstjórn, reynist síðar ónothæfur.
        Stig ársins reiknast þannig að deilt skal í 10-föld iðgjöld, sem
   greidd hafa verið vegna hlutaðeigandi sjóðfélaga, með grundvallarlaunum
   ársins skv. 2. mgr. Séu iðgjaldagreiðsluár fleiri en 30 skal þó aðeins
   reikna að fullu stig þeirra 30 ára sem hagstæðust eru fyrir sjóðfélagann,
   en að hálfu stig þeirra ára sem afgangs verða. [Frá 1. janúar 1992 skal í
   stað grundvallarlauna miða við grundvallarfjárhæð sem tengist
   lánskjaravísitölu þeirri sem Seðlabanki Íslands auglýsir með heimild í
   [13]39. gr. laga nr. 13/1979, með síðari breytingum.^1) Grundvallarfjárhæð
   í janúar 1992 er 45.602 kr. miðað við lánskjaravísitölu sem gildir í þeim
   mánuði og tekur fjárhæðin sömu hlutfallsbreytingum í mánuði hverjum og
   lánskjaravísitalan. Verði gerð breyting á grundvelli eða útreikningi
   lánskjaravísitölu skal ráðherra, að fengnum tillögum stjórnar sjóðsins,
   ákveða hvernig stigagrundvelli og breytingum hans skuli háttað þaðan í
   frá.]^2)
        Ekki skal reikna stig fyrir tíma eftir lok þess mánaðar er sjóðfélagi
   nær 75 ára aldri.
        Stig skulu reiknuð með þremur aukastöfum.
        Verði iðgjöld ekki umreiknuð í stig, sbr. 4. mgr., fer um
   endurgreiðslu þeirra eftir ákvæðum 16. gr.

   ^1)Nú [14]l. 25/1987, V. kafli.^2)[15]L. 33/1992, 3. gr.

                                    10. gr.
        Hver sjóðfélagi, sem orðinn er fullra 70 ára að aldri, á rétt á
   ellilífeyri úr sjóðnum.
        Upphæð ellilífeyris er hundraðshluti af meðaltali grundvallarlauna
   næstu 60 mánuði áður en taka lífeyris hefst og nemur hundraðshluti þessi
   samanlögðum stigafjölda, sem sjóðfélaginn hefur áunnið sér, margfölduðum
   með 1,8.
        Heimilt er sjóðfélaga að hefja töku ellilífeyris áður en hann nær 70
   ára aldri, þó ekki fyrr en frá 67 ára aldri. Skal þá upphæð ellilífeyris
   lækka frá því sem í 2. mgr. segir um ^1/[2]% fyrir hvern mánuð eða brot úr
   mánuði sem vantar á 70 ára aldur er taka hans hefst.
        Heimilt er sjóðfélaga að fresta töku ellilífeyris allt til 75 ára
   aldurs og hækkar þá upphæð ellilífeyris vegna réttinda sem áunnin voru
   fram til 70 ára aldurs um ^1/[2]% fyrir hvern mánuð sem töku hans er
   frestað.
        Haldi sjóðfélagi áfram að ávinna sér réttindi eftir að hann hefur
   hafið töku ellilífeyris skulu stig hans reiknuð á ný er hann hefur náð 75
   ára aldri, en reikna skal með sama meðaltali launa, sbr. 2. mgr., og gert
   var við fyrri úrskurð.

                                    11. gr.
        Hver sjóðfélagi, sem greitt hefur iðgjöld til sjóðsins undanfarin 3
   almanaksár og a.m.k. 6 mánuði á undanfarandi 12 mánuðum, á rétt á
   örorkulífeyri ef hann verður fyrir orkutapi er tryggingayfirlæknir metur
   40% eða meira. Örorkumat þetta skal aðallega miðað við vanhæfni sjóðfélaga
   til að gegna starfi því er hann hefur gegnt og aðild hans að sjóðnum er
   tengd. Þrátt fyrir örorku á enginn rétt á örorkulífeyri meðan hann heldur
   fullum launum fyrir starf það er hann gegndi, eða fær jafnhá laun fyrir
   annað starf sem veitir lífeyrissjóðsréttindi, og aldrei skal samanlagður
   örorkulífeyrir og barnalífeyrir skv. 3. mgr. 13. gr. vera hærri en sem
   nemur þeim tekjumissi sem sjóðfélaginn hefur sannanlega orðið fyrir sökum
   örorkunnar.
        Hámark örorkulífeyris miðast við áunninn lífeyrisrétt skv. 10. gr. að
   viðbættum lífeyri er svarar til þess stigafjölda sem sjóðfélaginn hefði
   áunnið sér fram til 70 ára aldurs miðað við meðaltal stiga hans næstu þrjú
   almanaksárin fyrir orkutapið. Telji sjóðstjórnin þetta þriggja ára
   meðaltal vera sjóðfélaganum óhagstætt vegna sjúkdómsforfalla eða
   atvinnuleysis er henni heimilt að leggja til grundvallar meðaltal stiga
   fleiri ár aftur í tímann og sleppa úr meðaltalinu því almanaksári sem
   lakast er. Eigi sjóðfélaginn jafnframt rétt á örorkulífeyri úr öðrum sjóði
   skal hann því aðeins fá lífeyri úr þessum sjóði vegna ókomins tíma að hann
   hafi síðast greitt iðgjöld til þessa sjóðs. Ef rekja má orkutapið til
   ofneyslu áfengis, deyfi- eða fíknilyfja skal ekki reikna réttindi vegna
   ókomins tíma.
        Örorkulífeyrir er sami hundraðshluti af hámarksörorkulífeyri og
   orkutapið er metið, sbr. þó 1. mgr.
        Skylt er öryrkja, sem sækir um örorkulífeyri úr sjóðnum eða nýtur
   slíks lífeyris, að láta stjórn sjóðsins í té allar þær upplýsingar um
   heilsufar sitt og atvinnutekjur sem nauðsynlegar eru til að dæma um rétt
   hans til lífeyris.
        Stjórn sjóðsins skal lækka eða fella niður örorkulífeyri þeirra
   öryrkja sem fá starfsorku sína aftur að nokkru eða öllu leyti. Sömuleiðis
   ber henni að hækka örorkulífeyrinn ef örorkan vex til muna og án
   sjálfskaparvíta frá því sem hún var metin við fyrri ákvarðanir, enda hafi
   sjóðfélaginn á þeim tíma, er örorkan óx, ekki verið í starfi er veitti
   honum lífeyrisréttindi í öðrum lífeyrissjóði.
        Örorkulífeyrir fellur niður við 70 ára aldur. Ellilífeyrir skal þá
   ákveðinn þannig, að auk áunninna stiga skal reikna að þeim hluta, er
   hundraðshluti örorku segir til um, stig, sem við úrskurð örorkulífeyris
   voru reiknuð sjóðfélaganum fram til 70 ára aldurs. Aldrei skal þó slík
   viðbót við áunnin stig vera meiri en svo, að heildarstigafjöldi hvert
   almanaksár verði hærri en almennt tíðkast í starfsgrein hlutaðeigandi
   sjóðfélaga.

                                    12. gr.
        Nú andast sjóðfélagi sem naut elli- eða örorkulífeyris úr sjóðnum eða
   greitt hafði iðgjald til hans a.m.k. í 6 mánuði á undanfarandi 12 mánuðum
   og lætur eftir sig maka og á þá maki hans rétt á lífeyri úr sjóðnum, enda
   hafi hann verið orðinn 35 ára að aldri við fráfall sjóðfélagans, hjúskapur
   hafi staðið a.m.k. í 5 ár og til hans stofnað áður en sjóðfélaginn náði 60
   ára aldri.
        Láti sjóðfélaginn eftir sig barn innan 18 ára aldurs, sem hann hefur
   átt með eftirlifandi maka sínum, skal þó makalífeyrir veittur án tillits
   til hjúskapartíma og aldurs sjóðfélaga og maka hans. [Kjörbarn þeirra
   skapar sama rétt.]^1) Ennfremur skal makalífeyrir veittur án tillits til
   hjúskapartíma og aldurs sjóðfélaga og maka hans ef tryggingayfirlæknir
   telur makann vanta 50% eða meira á fulla starfsorku.
        Nú andast sjóðfélagi, sem uppfyllir skilyrði 1. mgr. um
   iðgjaldagreiðslutíma, en maki hans fær ekki úrskurðaðan makalífeyri
   samkvæmt framangreindum ákvæðum og skal makalífeyrir þá engu að síður
   greiddur í 24 mánuði eftir fráfall sjóðfélagans.
        Nú lætur sjóðfélagi ekki eftir sig maka, en einstæð móðir hans, ógift
   systir eða annar ógiftur aðili hefur sannanlega annast heimili hans um
   árabil fyrir andlát hans, og er þá stjórn sjóðsins heimilt að greiða
   hlutaðeigandi makalífeyri svo sem um ekkju eða ekkil væri að ræða. Á sama
   hátt er sjóðstjórn heimilt að greiða sambúðarmanni eða sambúðarkonu
   lífeyri í samræmi við ákvæði 2. og 3. mgr.
        Upphæð makalífeyris er hundraðshluti af meðaltali grundvallarlauna
   næstu 60 mánuði, áður en taka hans hefst, og nemur hundraðshluti þessi
   samanlögðum stigafjölda sem sjóðfélaganum er reiknaður.
        Auk áunninna stiga skal telja með þau stig sem ætla má að
   sjóðfélaginn hafi áunnið sér fram til 70 ára aldurs, reiknuð í samræmi við
   ákvæði 2. mgr. 11. gr. en þó skal aldrei miða meðaltal stiga við fleiri
   almanaksár en þau sem sjóðfélaginn hefur greitt iðgjöld. Hafi sjóðfélaginn
   notið örorkulífeyris úr sjóðnum skal reikna stig frá þeim tíma er honum
   var veittur örorkulífeyrir og til þess tíma er makalífeyrir er veittur, í
   samræmi við stig þau sem lögð voru til grundvallar örorkulífeyri. Veiti
   dauðsfallið hinum eftirlifandi maka jafnframt rétt til lífeyris úr öðrum
   sjóði skal hann því aðeins fá lífeyri úr þessum sjóði vegna ókomins tíma
   að hann hafi síðast greitt iðgjöld til þessa sjóðs.
        Ekkja eða ekkill samkvæmt þessari grein telst ekki sá sem skilinn var
   við sjóðfélagann að borði og sæng fyrir andlát hans. Réttur til
   makalífeyris fellur niður ef makinn gengur í hjónaband á ný en gengur
   aftur í gildi ef síðara hjónabandinu er slitið án réttar til lífeyris.

   ^1)[16]L. 129/1995, 7. gr.

                                    13. gr.
        Nú andast sjóðfélagi sem naut örorkulífeyris úr sjóðnum eða greitt
   hafði iðgjald til hans a.m.k. í 6 mánuði á undanfarandi 12 mánuðum og eiga
   þá börn hans og kjörbörn, er hann lætur eftir sig yngri en 18 ára, rétt á
   lífeyri úr sjóðnum til 18 ára aldurs.
        Veiti fráfall sjóðfélagans börnum jafnframt rétt til lífeyris úr
   öðrum lífeyrissjóði skal lífeyrir úr þessum sjóði þá bundinn því skilyrði
   að sjóðfélaginn hafi síðast greitt iðgjald til þessa sjóðs.
        Ef barnið á foreldri eða kjörforeldri á lífi, er sér um framfærslu
   þess, er samanlagður lífeyrir þess frá almannatryggingum og fullur
   lífeyrir úr þessum sjóði 50% hærri en barnalífeyrir almannatrygginga. Að
   öðrum kosti er hinn samanlagði lífeyrir tvöfaldur barnalífeyrir
   almannatrygginga, en þó skal fullur lífeyrir úr sjóðnum í slíku tilviki
   aldrei vera lægri en verða mundi ef foreldri eða kjörforeldri sæi um
   framfærslu barnsins. Fullur barnalífeyrir greiðist ef árleg stig, áætluð í
   samræmi við 6. mgr. 12. gr., eru a.m.k. 0,5. Séu áætluð árleg stig færri
   lækkar barnalífeyrir frá sjóðnum hlutfallslega og fellur niður ef árlegur
   stigafjöldi er minni en 0,1.
        Sama rétt öðlast börn og kjörbörn þeirra sjóðfélaga er njóta
   örorkulífeyris úr sjóðnum vegna 100% örorku. Við ákvörðun
   lífeyrisfjárhæðar sjóðsins skal þó ávallt reikna með að örorka samkvæmt
   almannatryggingalögum sé einnig 100%. Sé örorka skv. 11. gr. metin lægra
   en 100% skal barnalífeyrir sjóðsins vera hlutfallslega lægri.
        Fósturbörn og stjúpbörn, sem sjóðfélagi hefur framfært að mestu eða
   öllu leyti, skulu eiga rétt á barnalífeyri. Skulu lífeyrisgreiðslur
   sjóðsins vegna slíkra barna vera hinar sömu og verða mundu ef um börn eða
   kjörbörn væri að ræða.

                                    14. gr.
        [Lífeyrir, sem úrskurðaður hefur verið skv. 10., 11. og 12. gr., skal
   taka sömu hlutfallsbreytingum í mánuði hverjum og lánskjaravísitala sú sem
   Seðlabanki Íslands auglýsir með heimild í [17]39. gr. laga nr. 13/1979,
   með síðari breytingum.^1) Verði gerð breyting á grundvelli eða útreikningi
   lánskjaravísitölu skal ráðherra, að fengnum tillögum stjórnar sjóðsins,
   ákveða með hvaða hætti lífeyrir samkvæmt fyrrnefndum greinum skuli
   verðtryggður þaðan í frá.]^2)

   ^1)Nú [18]l. 25/1987, V. kafli.^2)[19]L. 33/1992, 4. gr.

                                    15. gr.
        Nú falla niður launagreiðslur til sjóðfélaga vegna veikinda eða
   atvinnuleysis og ávinnur hann sér þá ekki réttindi meðan svo stendur.
   Tímabilið, er iðgjaldagreiðslur hafa sannanlega fallið niður af þessum
   ástæðum, reiknast ekki með þegar úrskurða skal hvort skilyrði um
   iðgjaldagreiðslutíma er uppfyllt.
        Falli iðgjaldagreiðslur niður skulu áunnin stig geymd nema krafist sé
   endurgreiðslu iðgjalda skv. 16. gr. eða flutnings réttinda til annars
   lífeyrissjóðs skv. 17. gr.
        Réttur til elli-, örorku- og makalífeyris fellur ekki niður þótt
   sjóðfélagi hætti iðgjaldagreiðslu. Rétturinn miðast þá einungis við áunnin
   geymd stig.

                                    16. gr.
        [Stjórn sjóðsins er heimilt að endurgreiða erlendum ríkisborgara, sem
   flyst úr landi, iðgjaldahluta launþega sem hann hefur greitt sjóðnum, enda
   sé slíkt ekki óheimilt samkvæmt milliríkjasamningum sem Ísland er aðili
   að. Sjóðurinn skal endurgreiða iðgjöld sem honum eru greidd vegna
   starfsmanna sem ekki hafa náð 16 ára aldri eða þeirra sem náð hafa 75 ára
   aldri.]^1)

   ^1)[20]L. 33/1992, 5. gr.

                                    17. gr.
        Gerist sjóðfélagi, sem fer úr þessum lífeyrissjóði, sjóðfélagi í
   öðrum lífeyrissjóði sem stofnaður er að lögum eða nýtur viðurkenningar
   fjármálaráðuneytisins, er stjórn hans heimilt að endurgreiða öll iðgjöld,
   sem greidd hafa verið hans vegna, með sömu vöxtum og sjóður sá er við
   tekur greiðir er iðgjöld eru flutt úr honum. Sama gildir ef sjóðfélagi
   kaupir sér lífeyri hjá tryggingafélagi eða stofnun sem starfar eftir
   reglum er fjármálaráðuneytið samþykkir. Það er skilyrði fyrir
   endurgreiðslunni að hún gangi til kaupa á lífeyrisréttindum fyrir
   viðkomandi mann í þeim sjóði er hann flyst til eða hjá tryggingafélagi eða
   stofnun svo sem að framan greinir. Það skal enn fremur sett sem skilyrði
   fyrir endurgreiðslu samkvæmt þessari málsgrein, að tilsvarandi takmarkanir
   gildi um endurgreiðslur eða endurkaup, þar sem réttindi eru keypt, eins og
   samkvæmt þessum lögum.
        Fé sem yfirfært kann að vera úr öðrum lífeyrissjóði veitir ekki
   víðtækari endurgreiðslurétt en gildir í sjóðnum sem það er yfirfært úr. Að
   öðru leyti setur stjórn sjóðsins um það reglur, að fengnum tillögum
   tryggingafræðings síns, með hvaða kjörum hún heimilar flutning réttinda úr
   öðrum sjóði til þessa sjóðs.

                                    18. gr.
        Heimilt er stjórn sjóðsins að gera samninga við aðra lífeyrissjóði um
   tilhögun réttindaflutnings o.fl. Í slíkum samningum má víkja frá biðtíma-
   og bótaákvæðum laga þessara í því skyni að koma í veg fyrir niðurfall
   réttinda, þegar sjóðfélagi skiptir um starf, og tvítryggingu réttinda sem
   ekki miðast við liðinn iðgjaldagreiðslutíma.

                                    19. gr.
        Lífeyrir greiðist mánaðarlega eftir á, í fyrsta sinn fyrir næsta
   mánuð eftir þann mánuð er lífeyrisréttur myndaðist og í síðasta sinn fyrir
   þann mánuð er réttur til lífeyris fellur úr gildi. Aldrei skal þó
   sjóðstjórn skylt að úrskurða lífeyri lengra aftur í tímann en tvö ár,
   reiknað frá byrjun þess mánaðar er umsókn barst sjóðnum.
        [Nú nær lífeyrisgreiðsla ekki fjárhæð er svarar til a.m.k. eins stigs
   réttinda og fyrirsjáanlegt er að um sameiningu við önnur réttindi verður
   ekki að ræða og er þá stjórn sjóðsins heimilt að inna greiðsluna af hendi
   í einu lagi samkvæmt reglum í samræmi við tillögur tryggingafræðinga.]^1)
        Hafi lífeyrisgreiðslu ekki verið vitjað í 5 ár getur stjórn sjóðsins
   úrskurðað að réttur til hennar falli niður, og rennur þá fjárhæðin til
   sjóðsins.

   ^1)[21]L. 21/1995, 2. gr.

                                    20. gr.
        Réttur til lífeyris verður eigi af hendi látinn né veðsettur.

                                    21. gr.
        [Ráðherra er heimilt að ákveða með reglugerð, að fengnum tillögum
   stjórnar sjóðsins, að lífeyrisréttindum þeim, sem um getur í 10.13. gr.,
   skuli breytt til samræmis við lífeyrisréttindi samkvæmt reglugerðum þeirra
   lífeyrissjóða sem starfa innan þeirra sambanda lífeyrissjóða sem aðild
   eiga að stjórn sjóðsins.
        Ráðherra er enn fremur heimilt að setja nánari ákvæði um framkvæmd
   þessara laga með reglugerð.]^1)

   ^1)[22]L. 33/1992, 6. gr.

                                    22. gr.
        Lög þessi öðlast gildi 1. janúar 1981 og tekur Söfnunarsjóður
   lífeyrisréttinda þá við eignum og skuldum og öllum verkefnum Biðreiknings
   lífeyrissjóðsiðgjalda.

   Ákvæði til bráðabirgða.
                                       I.
        Þeir ríkisstarfsmenn, sem greitt hafa iðgjöld til biðreiknings þess,
   sem stofnaður var 26. september 1974, fyrir gildistöku laga þessara og
   greiða nú iðgjöld í lögbundna lífeyrissjóði starfsmanna ríkisins, eiga
   þess kost, ef þeir óska, að fá iðgjöld sín vegna starfa í þjónustu
   ríkisins flutt úr biðreikningnum til lögbundinna lífeyrissjóða.
        Sama gildir þótt þeir ríkisstarfsmenn, er um ræðir í 1. mgr., öðlist
   ekki aðild að lífeyrissjóðum ríkisstarfsmanna fyrr en á árinu 1981.^1)

   ^1)Sjá einnig [23]l. 86/1987, brbákv.

                                      [II.
        Stjórn sjóðsins er heimilt að gera samning við Spöl hf. um kaup
   víkjandi skuldabréfa, útgefnum af Speli hf., í samræmi við
   viljayfirlýsingu lífeyrissjóðsins, dags. 13. desember 1993.]^1)

   ^1)[24]L. 21/1995, 3. gr.

References

   Visible links
   1. http://www.althingi.is/dba-bin/lawformpr.pl?lnr=1980095
   2. file:///altext/stjtnr.html#1985086
   3. file:///altext/stjtnr.html#1985087
   4. file://1993043.html
   5. file:///altext/stjtnr.html#1987086?g1
   6. file:///altext/stjt/1992.033.html
   7. file:///altext/stjt/1995.021.html
   8. file:///altext/stjtnr.html#1978040?g7
   9. file:///altext/stjtnr.html#1978040?g59
  10. file://1981075.html
  11. file:///altext/stjtnr.html#1987086?g2
  12. file:///altext/stjt/1992.033.html
  13. file:///altext/stjtnr.html#1979013?g39
  14. file://1987025.html
  15. file:///altext/stjt/1992.033.html
  16. file:///altext/stjt/1995.129.html
  17. file:///altext/stjtnr.html#1979013?g39
  18. file://1987025.html
  19. file:///altext/stjt/1992.033.html
  20. file:///altext/stjt/1992.033.html
  21. file:///altext/stjt/1995.021.html
  22. file:///altext/stjt/1992.033.html
  23. file:///altext/stjtnr.html#1987086?b0
  24. file:///altext/stjt/1995.021.html
