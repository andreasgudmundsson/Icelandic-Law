
   --------------------------------------------------------------------------

                                                             Lög um tóbaksvarnir

                              1984 nr. 74 28. maí

   --------------------------------------------------------------------------

                                   I. kafli.
                         Markmið, gildissvið og stjórn.
                                     1. gr.

        1.1. Markmið laga þessara er að draga úr tóbaksneyslu, og þar með því
        heilsutjóni sem hún veldur, og vernda fólk fyrir áhrifum tóbaksreyks.

                                     2. gr.

        2.1. Með tóbaki er í lögum þessum átt við tóbaksjurtir (nicotiana) og
         allan varning unninn úr þeim til neyslu, svo sem sígarettur, vindla,
                                            reyktóbak, neftóbak og munntóbak.
        2.2. Lög þessi taka einnig til varnings sem ætlaður er til neyslu með
       sama hætti og tóbak þótt hann innihaldi ekki tóbak, enda gildi ekki um
                                                              hann önnur lög.
            2.3. Lög þessi gilda ekki um tóbak sem notað er sem lyf, samkvæmt
      [2]lyfjalögum, nr. 49/1978,^1) eða sem eiturefni, samkvæmt [3]lögum nr.
                                   85/1968,^2) um eiturefni og hættuleg efni.

   ^1)Nú [4]l. 93/1994.^2)Nú [5]l. 52/1988.

                                     3. gr.

        3.1. Með reykfærum er í lögum þessum átt við áhöld og útbúnað,
   tengdan tóbaksreykingum, svo sem sígarettupappír, reykjarpípur, tæki til
   að vefja sígarettur svo og annan slíkan varning.

                                     4. gr.

        4.1. Yfirstjórn mála samkvæmt lögum þessum er í höndum heilbrigðis-
   og tryggingamálaráðherra.

                                     5. gr.

        5.1. Ráðherra skipar tóbaksvarnanefnd til fjögurra ára í senn. Í
   nefndinni eiga sæti þrír menn, og skulu a.m.k. tveir vera sérfróðir um
   skaðsemi tóbaks eða tóbaksvarnir. Varamenn skulu skipaðir á sama hátt.
   Ráðherra skipar einn nefndarmann formann.
        5.2. Hlutverk tóbaksvarnanefndar er fyrst og fremst:

   1.
           Að vera ríkisstjórn, heilbrigðismálaráðherra, Hollustuvernd
           ríkisins, Vinnueftirliti ríkisins og öðrum opinberum aðilum til
           ráðuneytis um allt er að tóbaksvörnum lýtur.
   2.
           Að gera tillögur til stjórnvalda um ráðstafanir til þess að vinna
           gegn neyslu tóbaks í samræmi við lög þessi.
   3.
           Að hvetja aðra aðila til átaks í reykingavörnum og leitast við að
           samræma störf þeirra.
   4.
           Að veita aðstoð og leiðbeiningar varðandi tóbaksvarnir, m.a. með
           því að gefa út og útvega fræðslurit og önnur fræðslugögn.
   5.
           Að fylgjast með tóbaksneyslu í landinu.
   6.
           Að nýta reynslu og þekkingu annarra þjóða á sviði tóbaksvarna.

        5.3. Fjármálaráðuneytið skal hafa samráð við tóbaksvarnanefnd um
   stefnumörkun varðandi innflutning og verðlagningu tóbaks.
        5.4. Leita skal álits nefndarinnar um allar reglugerðir sem snerta
   tóbaksvarnir og tóbakssölu.
        5.5. Tóbaksvarnanefnd starfar í samvinnu við Hollustuvernd ríkisins
   og Vinnueftirlit ríkisins.
        5.6. Ráðherra er heimilt að setja nánari ákvæði um hlutverk og störf
   tóbaksvarnanefndar í reglugerð.

                                   II. kafli.
                              Sala og auglýsingar.
                                     6. gr.

        6.1. Tóbak má því aðeins hafa til sölu eða dreifingar að skráð sé
   aðvörun um skaðsemi vörunnar á umbúðir hennar.
        6.2. Ráðherra setur í reglugerð^1) nánari ákvæði um merkingar þessar,
   þ. á m. um aðvörunartexta, stærð hans, letur og annað sem máli kann að
   skipta.
        6.3. Tóbaksframleiðendur standa straum af kostnaði við merkingar
   samkvæmt þessari grein.

   ^1)Rg. 499/1984 (viðvörunarmerkingar á tóbaki).

                                     7. gr.

        7.1. Hvers konar auglýsingar á tóbaki og reykfærum eru bannaðar hér á
   landi. Þetta nær þó ekki til auglýsinga í ritum sem út eru gefin utanlands
   af erlendum aðilum á erlendum tungumálum, enda sé megintilgangur þeirra
   ekki að auglýsa slíkar vörur.
        7.2. Bannað er enn fremur að sýna neyslu eða hvers konar meðferð
   tóbaks eða reykfæra í auglýsingum eða upplýsingum um annars konar vöru eða
   þjónustu.
        7.3. Með auglýsingum er í lögum þessum m.a. átt við hvers konar
   tilkynningar til almennings, eftirlíkingar af tóbaksvarningi, skilti og
   svipaðan búnað, útstillingar og notkun tóbaksvöruheita og auðkenna.

                                     8. gr.

        8.1. Tóbak má ekki selja einstaklingum yngri en 16 ára.
        8.2. Bannað er að selja tóbak úr sjálfsölum.
        8.3. Ekki má selja tóbak í skólum eða stofnunum fyrir börn og
   unglinga.

                                  III. kafli.
                          Takmörkun á tóbaksreykingum.
                                     9. gr.

        9.1. Tóbaksreykingar eru óheimilar í þeim hluta af húsnæði stofnana,
   fyrirtækja og annarra þar sem almenningur leitar aðgangs í sambandi við
   afgreiðslu eða þjónustu sem þessir aðilar veita. Þetta gildir þó ekki um
   veitinga- og skemmtistaði. Þó skulu þeir á hverjum tíma hafa afmarkaðan
   fjölda veitingaborða fyrir gesti sína sem séu sérstaklega merkt að við þau
   séu tóbaksreykingar bannaðar.
        9.2. Þar sem tóbaksreykingar eru óheimilar skv. 1. tölul. skal það
   gefið til kynna með merki eða á annan greinilegan hátt.

                                    10. gr.

        10.1. Tóbaksreykingar eru óheimilar:

   1.
           Í grunnskólum, dagvistun barna og húsakynnum sem eru fyrst og
           fremst ætluð börnum og unglingum yngri en 16 ára til félags- og
           tómstundastarfa.
   2.
           Á opinberum samkomum innanhúss fyrir börn eða unglinga hafi börn
           innan 16 ára aldurs aðgang að þeim.
   3.
           Í heilsugæslustöðvum.

        10.2. Yfirmanni stofnunar, skv. 1. og 3. mgr., er þó heimilt samkvæmt
   tillögu starfsmannafundar eða starfsmannaráðs að leyfa reykingar í hluta
   þess húsnæðis sem ætlað er starfsfólki sérstaklega, enda skal þess gætt að
   það valdi ekki óþægindum þeim starfsmönnum sem ekki reykja.
        10.3. Á sjúkrahúsum má einungis leyfa reykingar á tilteknum stöðum
   þar sem þær eru ekki til óþæginda fyrir þá sem reykja ekki.

                                    11. gr.

        11.1. Forráðamenn húsnæðis, sem almenningur hefur aðgang að en fellur
   ekki undir 9. og 10. gr. laga þessara, geta sjálfir ákveðið að takmarka
   reykingar í húsnæðinu. Skal slíkt látið greinilega í ljós á staðnum og
   tilkynnt heilbrigðisnefnd eða Vinnueftirliti ríkisins eftir því sem við á
   samkvæmt 1. mgr. 17. gr. og gilda þá ákvæði þessara laga þar sem við á.

                                    12. gr.

        12.1. Um tóbaksreykingar á vinnustöðum, öðrum en skv. 9. og 10. gr.,
   fer samkvæmt nánari reglum^1) sem setja skal í samráði við Vinnueftirlit
   ríkisins. Skal þess gætt sérstaklega að þeir, sem ekki nota tóbak, verði
   ekki fyrir óþægindum.

   ^1)Rg. 487/1985 (tóbaksvarnir á vinnustöðum).

                                    13. gr.

        13.1. Tóbaksreykingar eru óheimilar í farþegarými
   almenningsfarartækja sem rekin eru gegn gjaldtöku.
        13.2. Heimilt er forráðamönnum flugvéla að leyfa reykingar í hluta
   farþegarýmis í atvinnuflugi milli landa. Þess skal þó ávallt gætt að
   óþægindi skapist ekki fyrir þá sem ekki reykja.
        13.3. Setja skal sérreglugerð^1) í samráði við Siglingamálastofnun
   ríkisins um tóbaksreykingar um borð í skipum.

   ^1)Rg. 124/1993.

                                   IV. kafli.
                               Fræðslustarfsemi.
                                    14. gr.

        14.1. Menntamálaráðuneytið skal í samráði við heilbrigðis- og
   tryggingamálaráðuneytið sjá til þess að fram fari reglubundin fræðsla um
   skaðsemi tóbaksneyslu:

   1.
           Í skólum landsins. Sérstök áhersla skal lögð á slíka fræðslu í
           grunnskólum og skólum þeim sem mennta fólk til starfa að
           uppeldis-, fræðslu- og heilbrigðismálum.
   2.
           Í ríkisfjölmiðlum.

        14.2. Heilbrigðis- og tryggingamálaráðuneytið gengst fyrir aðstoð við
   þá sem hætta vilja að reykja:

   1.
           Á vegum heilsugæslustöðva.
   2.
           Með námskeiðum í samvinnu við félagasamtök, stofnanir og
           fyrirtæki.

                                   V. kafli.
                                 Almenn ákvæði.
                                    15. gr.

        15.1. Skylt er að verja 20/00 af brúttósölu tóbaks til
   tóbaksvarnastarfs.
        15.2. Tóbaksvarnanefnd gerir tillögur til ráðherra um ráðstöfun
   fjárins.

                                    16. gr.

        16.1. Ráðherra er heimilt að setja í reglugerð nánari ákvæði um
   framkvæmd laganna.

                                   VI. kafli.
                             Eftirlit og viðurlög.
                                    17. gr.

        17.1. Heilbrigðisnefndir, undir yfirumsjón Hollustuverndar ríkisins,
   hafa eftirlit með útsölustöðum tóbaks og fylgjast með því í umdæmi sínu að
   virt séu ákvæði II. kafla laga þessara um merkingar, auglýsingar og sölu
   tóbaks.
        17.2. Nú er brotið gegn ákvæðum II. kafla og ekki farið að fyrirmælum
   heilbrigðisnefndar og getur nefndin þá beitt sömu úrræðum og talin eru upp
   í [6]27. gr. laga nr. 50/1981.^1)

   ^1)Nú [7]l. 81/1988.

                                    18. gr.

        18.1. Heilbrigðisnefndir og Vinnueftirlit ríkisins fylgjast með því
   eftir því sem við á að virt séu ákvæði [8]III. kafla laga þessara og skal
   þá farið samkvæmt ákvæðum [9]laga nr. 50/1981^1) og [10]laga nr. 46/1980.

   ^1)Nú [11]l. 81/1988.

                                    19. gr.

        19.1. Sá sem brýtur gegn ákvæðum 6. og 7. gr. skal sæta sektum en
   varðhaldi séu sektir miklar eða brot ítrekað.
        19.2. Brot gegn ákvæðum 1. mgr. 8. gr. varða sektum. Fella má
   refsingu niður ef málsbætur eru miklar.
        19.3. Brot gegn ákvæðum 2. og 3. mgr. 8. gr. varða sektum.
        19.4. Um tilraun til brots eða hlutdeild gilda ákvæði almennra
   [12]hegningarlaga, nr. 19/1940.

                                    20. gr.

        20.1. Það varðar mann sektum haldi hann áfram að reykja í húsakynnum
   eða farartæki þar sem bannað er að reykja skv. 9., 10. og 13. gr., sbr.
   einnig 11. gr., enda hafi umráðamaður húsakynna eða stjórnandi farartækis
   eða fulltrúi þeirra veitt honum áminningu.
        20.2. Sömu aðilar geta vísað hinum brotlega úr farartækinu eða
   húsakynnum láti hann ekki segjast.

                                    21. gr.

        21.1. Með mál, sem kunna að rísa vegna brota á lögum þessum og
   reglugerðum settum samkvæmt þeim, skal farið að hætti opinberra mála.

                                  VII. kafli.
                                  Gildistaka.
                                    22. gr.

        22.1. Lög þessi öðlast gildi 1. janúar 1985. ...

                            Ákvæði til bráðabirgða.
        ...

References

   Visible links
   1. http://www.althingi.is/dba-bin/lawformpr.pl?lnr=1984074
   2. file:///altext/stjtnr.html#1978049
   3. file:///altext/stjtnr.html#1968085
   4. file://1994093.html
   5. file://1988052.html
   6. file:///altext/stjtnr.html#1981050?g27
   7. file://1988081.html
   8. file:///altext/stjtnr.html#1981050?k3
   9. file:///altext/stjtnr.html#1981050
  10. file://1980046.html
  11. file://1988081.html
  12. file://1940019.html
