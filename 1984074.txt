
   --------------------------------------------------------------------------

                                                             Lög um tóbaksvarnir

                              1984 nr. 74 28. maí

   --------------------------------------------------------------------------

                                   I. kafli.
                         Markmið, gildissvið og stjórn.
                                     1. gr.

        1.1. Markmið laga þessara er að draga úr tóbaksneyslu, og þar með því
        heilsutjóni sem hún veldur, og vernda fólk fyrir áhrifum tóbaksreyks.

                                     2. gr.

        2.1. Með tóbaki er í lögum þessum átt við tóbaksjurtir (nicotiana) og
         allan varning unninn úr þeim til neyslu, svo sem sígarettur, vindla,
                                            reyktóbak, neftóbak og munntóbak.
        2.2. Lög þessi taka einnig til varnings sem ætlaður er til neyslu með
       sama hætti og tóbak þótt hann innihaldi ekki tóbak, enda gildi ekki um
                                                              hann önnur lög.
            2.3. Lög þessi gilda ekki um tóbak sem notað er sem lyf, samkvæmt
      [2]lyfjalögum, nr. 49/1978,^1) eða sem eiturefni, samkvæmt [3]lögum nr.
                                   85/1968,^2) um eiturefni og hættuleg efni.

   ^1)Nú [4]l. 93/1994.^2)Nú [5]l. 52/1988.

                                     3. gr.

        3.1. Með reykfærum er í lögum þessum átt við áhöld og útbúnað,
   tengdan tóbaksreykingum, svo sem sígarettupappír, reykjarpípur, tæki til
   að vefja sígarettur svo og annan slíkan varning.

                                     4. gr.

        4.1. Yfirstjórn mála samkvæmt lögum þessum er í höndum heilbrigðis-
   og tryggingamálaráðherra.

                                     5. gr.

        5.1. Ráðherra skipar tóbaksvarnanefnd til fjögurra ára í senn. Í
   nefndinni eiga sæti þrír menn, og skulu a.m.k. tveir vera sérfróðir um
   skaðsemi tóbaks eða tóbaksvarnir. Varamenn skulu skipaðir á sama hátt.
   Ráðherra skipar einn nefndarmann formann.
        5.2. Hlutverk tóbaksvarnanefndar er fyrst og fremst:

   1.
           Að vera ríkisstjórn, heilbrigðismálaráðherra, Hollustuvernd
           ríkisins, Vinnueftirliti ríkisins og öðrum opinberum aðilum til
           ráðuneytis um allt er að tóbaksvörnum lýtur.
   2.
           Að gera tillögur til stjórnvalda um ráðstafanir til þess að vinna
           gegn neyslu tóbaks í samræmi við lög þessi.
   3.
           Að hvetja aðra aðila til átaks í reykingavörnum og leitast við að
           samræma störf þeirra.
   4.
           Að veita aðstoð og leiðbeiningar varðandi tóbaksvarnir, m.a. með
           því að gefa út og útvega fræðslurit og önnur fræðslugögn.
   5.
           Að fylgjast með tóbaksneyslu í landinu.
   6.
           Að nýta reynslu og þekkingu annarra þjóða á sviði tóbaksvarna.

        5.3. Fjármálaráðuneytið skal hafa samráð við tóbaksvarnanefnd um
   stefnumörkun varðandi innflutning og verðlagningu tóbaks.
        5.4. Leita skal álits nefndarinnar um allar reglugerðir sem snerta
   tóbaksvarnir og tóbakssölu.
        5.5. Tóbaksvarnanefnd starfar í samvinnu við Hollustuvernd ríkisins
   og Vinnueftirlit ríkisins.
        5.6. Ráðherra er heimilt að setja nánari ákvæði um hlutverk og störf
   tóbaksvarnanefndar í reglugerð.

                                   II. kafli.
                              Sala og auglýsingar.
                                     6. gr.

        6.1. Tóbak má því aðeins hafa til sölu eða dreifingar að [skráðar séu
   viðvaranir]^1) um skaðsemi vörunnar á umbúðir hennar.
        [6.2.Sígarettupakka skal merkja sérstaklega með upplýsingum um tjöru-
   og nikótíninnihald.]^1)
        [6.3.]^1) Ráðherra setur í reglugerð^2) nánari ákvæði um merkingar
   þessar, þ. á m. um aðvörunartexta, stærð hans, letur og annað sem máli
   kann að skipta.
        [6.4.]^1) Tóbaksframleiðendur standa straum af kostnaði við merkingar
   samkvæmt þessari grein.

   ^1)[6]L. 101/1996, 1. gr.^2)Rg. 499/1984 (viðvörunarmerkingar á tóbaki).

                                     7. gr.

        7.1. Hvers konar auglýsingar á tóbaki og reykfærum eru bannaðar hér á
   landi. Þetta nær þó ekki til auglýsinga í ritum sem út eru gefin utanlands
   af erlendum aðilum á erlendum tungumálum, enda sé megintilgangur þeirra
   ekki að auglýsa slíkar vörur. [Þrátt fyrir það er Áfengis- og
   tóbaksverslun ríkisins heimilt að gefa út verðskrá fyrir tóbak og birta
   skrá yfir skaðleg efni í tóbaksvörum.]^1)
        7.2. Bannað er enn fremur að sýna neyslu eða hvers konar meðferð
   tóbaks eða reykfæra í auglýsingum eða upplýsingum um annars konar vöru eða
   þjónustu [og í myndskreytingu á varningi].^1)
        7.3. [Með auglýsingum er í lögum þessum m.a. átt við:

   1.
           hvers konar tilkynningar til almennings eða sérstakra markhópa,
           þar á meðal útstillingar í gluggum verslana, hvers konar skilti og
           svipaðan búnað,
   2.
           alla notkun hefðbundinna tóbaksvörumerkja (heita og auðkenna) eða
           hluta þeirra; undanskildar eru þó vörur sem framleiddar eru undir
           slíkum merkjum, enda gilda auglýsingatakmarkanir laganna um þær að
           öðru leyti,
   3.
           hvers konar umfjöllun í fjölmiðlum um einstakar vörutegundir nema
           ljóst sé að hún miði beinlínis að því að koma á framfæri
           upplýsingum sem draga úr skaðsemi tóbaksneyslu,
   4.
           dreifingu vörusýna til neytenda.]^1)

   ^1)[7]L. 101/1996, 2. gr.

                                     8. gr.

        [8.1. Tóbak má hvorki selja né afhenda einstaklingum yngri en 18 ára.
   Bann þetta skal auglýst með áberandi hætti þar sem tóbak er selt. Leiki
   vafi á um aldur kaupandans getur sala því aðeins farið fram að hann sýni
   með skilríkjum fram á að hann sé orðinn 18 ára.
        8.2. Bannað er að flytja inn, framleiða og selja leikföng eða sælgæti
   sem er eftirlíking af sígarettum, vindlum eða reykjarpípum eða er ætlað að
   minna á tóbak með öðrum hætti, svo sem myndskreytingu.
        8.3. Bannað er að selja tóbak úr sjálfsölum.
        8.4. Ekki er heimilt að selja sígarettur í minna magni en heilum 20
   stykkja pökkum.
        8.5. Bannað er að flytja inn, framleiða og selja fínkornótt neftóbak
   og munntóbak, að undanskildu skrotóbaki.
        8.6. Ekki má selja tóbak í skólum, stofnunum fyrir börn og unglinga
   eða á heilbrigðisstofnunum.]^1)

   ^1)[8]L. 101/1996, 3. gr.

                                  III. kafli.
                          Takmörkun á tóbaksreykingum.
                                     9. gr.

        9.1. Tóbaksreykingar eru óheimilar í þeim hluta af húsnæði stofnana,
   fyrirtækja og annarra þar sem almenningur leitar aðgangs í sambandi við
   afgreiðslu eða þjónustu sem þessir aðilar veita. Þetta gildir þó ekki um
   veitinga- og skemmtistaði. [Á þeim veitingastöðum þar sem megináhersla er
   lögð á kaffiveitingar og matsölu skulu þó ávallt vera reyklaus svæði, ekki
   síðri en þau svæði þar sem reykingar eru leyfðar, og tryggja skal að
   aðgangur að þeim liggi ekki um reykingasvæði.]^1)
        9.2. Þar sem tóbaksreykingar eru óheimilar skv. 1. tölul. skal það
   gefið til kynna með merki eða á annan greinilegan hátt.

   ^1)[9]L. 101/1996, 4. gr.

                                    10. gr.

        [10.1. Tóbaksreykingar eru með öllu óheimilar:

   1.
           Í grunnskólum, á leikskólum, hvers konar dagvistum barna og í
           húsakynnum sem eru fyrst og fremst ætluð til félags-, íþrótta- og
           tómstundastarfa barna og unglinga.
   2.
           Á opinberum samkomum innan húss sem einkum eru ætlaðar börnum eða
           unglingum.
   3.
           Í framhaldsskólum og sérskólum.
   4.
           Á heilsugæslustöðvum, á læknastofum og öðrum stöðum þar sem veitt
           er heilbrigðisþjónusta. Það á þó ekki við íbúðarherbergi vistmanna
           á hjúkrunar- og dvalarheimilum en þar er þó skylt að gefa þeim sem
           ekki reykja kost á reyklausum íbúðarherbergjum.
   5.
           Á sjúkrahúsum. Þó má leyfa reykingar sjúklinga í vissum tilvikum.
           Ráðherra setur reglugerð þar sem nánar er kveðið á um framkvæmd
           undanþágunnar.

        10.2. Forstöðumenn allra annarra opinberra stofnana en um getur í 1.
   mgr. skulu í samráði við starfsfólk gera áætlun um bann við reykingum
   innan viðkomandi stofnunar sem kemur til framkvæmda eigi síðar en fyrir
   lok ársins 2000. Innan sérhverrar stofnunar skal þó heimilt að gera ráð
   fyrir afdrepi þar sem reykingar eru heimilaðar.]^1)

   ^1)[10]L. 101/1996, 5. gr.

                                    11. gr.

        11.1. Forráðamenn húsnæðis, sem almenningur hefur aðgang að en fellur
   ekki undir 9. og 10. gr. laga þessara, geta sjálfir ákveðið að takmarka
   reykingar í húsnæðinu. Skal slíkt látið greinilega í ljós á staðnum og
   tilkynnt heilbrigðisnefnd eða Vinnueftirliti ríkisins eftir því sem við á
   samkvæmt 1. mgr. 17. gr. og gilda þá ákvæði þessara laga þar sem við á.

                                    12. gr.

        12.1. Um tóbaksreykingar á vinnustöðum, öðrum en skv. 9. og 10. gr.,
   fer samkvæmt nánari reglum^1) sem setja skal í samráði við Vinnueftirlit
   ríkisins. Skal þess gætt sérstaklega að þeir, sem ekki nota tóbak, verði
   ekki fyrir óþægindum.

   ^1)Rg. 487/1985 (tóbaksvarnir á vinnustöðum).

                                    13. gr.

        13.1. Tóbaksreykingar eru óheimilar í farþegarými
   almenningsfarartækja sem rekin eru gegn gjaldtöku.
        13.2. Heimilt er forráðamönnum flugvéla að leyfa reykingar í hluta
   farþegarýmis í atvinnuflugi milli landa. Þess skal þó ávallt gætt að
   óþægindi skapist ekki fyrir þá sem ekki reykja.
        13.3. Setja skal sérreglugerð^1) í samráði við [Siglingastofnun
   Íslands]^2) um tóbaksreykingar um borð í skipum.

   ^1)Rg. 124/1993.^2)[11]L. 7/1996, 12. gr., sbr. [12]30. gr.

                                   IV. kafli.
                               Fræðslustarfsemi.
                                    14. gr.

        14.1. Menntamálaráðuneytið skal í samráði við heilbrigðis- og
   tryggingamálaráðuneytið sjá til þess að fram fari reglubundin fræðsla [í
   því skyni að draga úr tóbaksneyslu]:^1)

   1.
           Í skólum landsins. Sérstök áhersla skal lögð á slíka fræðslu í
           grunnskólum og skólum þeim sem mennta fólk til starfa að
           uppeldis-, fræðslu- og heilbrigðismálum.
   2.
           Í [fjölmiðlum].^1)

        14.2. [Fræðsla um áhrif tóbaksneyslu og leiðir til að draga úr henni
   skal veitt á heilsugæslustöðvum og sjúkrahúsum.]^1)

   ^1)[13]L. 101/1996, 6. gr.

                                   V. kafli.
                                 Almenn ákvæði.
                                    15. gr.

        [15.1. Skylt er að verja a.m.k. 0,7% af brúttósölu tóbaks til
   tóbaksvarnastarfs.
        15.2. Tóbaksvarnanefnd ráðstafar fénu í samráði við ráðherra.]^1)

   ^1)[14]L. 101/1996, 7. gr.

                                    16. gr.

        16.1. Ráðherra er heimilt að setja í reglugerð nánari ákvæði um
   framkvæmd laganna.

                                   VI. kafli.
                             Eftirlit og viðurlög.
                                    17. gr.

        17.1. Heilbrigðisnefndir, undir yfirumsjón Hollustuverndar ríkisins,
   hafa eftirlit með útsölustöðum tóbaks og fylgjast með því í umdæmi sínu að
   virt séu ákvæði II. kafla laga þessara um merkingar, auglýsingar og sölu
   tóbaks.
        17.2. Nú er brotið gegn ákvæðum II. kafla og ekki farið að fyrirmælum
   heilbrigðisnefndar og getur nefndin þá beitt sömu úrræðum og talin eru upp
   í [15]27. gr. laga nr. 50/1981.^1)

   ^1)Nú [16]l. 81/1988.

                                    18. gr.

        [18.1. Heilbrigðisnefndir, Vinnueftirlit ríkisins, Siglingastofnun
   Íslands og Flugmálastjórn hafa, eftir því sem við á, eftirlit með því að
   virt séu ákvæði III. kafla laga þessara í samræmi við þau lög sem gilda um
   þessar stofnanir.
        18.2. Ráðherra setur í reglugerð nánari ákvæði um framkvæmd
   eftirlitsins.]^1)

   ^1)[17]L. 101/1996, 8. gr.

                                    19. gr.

        19.1. Sá sem brýtur gegn ákvæðum 6. og 7. gr. skal sæta sektum en
   varðhaldi séu sektir miklar eða brot ítrekað.
        19.2. Brot gegn ákvæðum 1. mgr. 8. gr. varða sektum. Fella má
   refsingu niður ef málsbætur eru miklar.
        19.3. Brot gegn ákvæðum [2.6. mgr.]^1) 8. gr. varða sektum.
        19.4. Um tilraun til brots eða hlutdeild gilda ákvæði almennra
   [18]hegningarlaga, nr. 19/1940.

   ^1)[19]L. 101/1996, 9. gr.

                                    20. gr.

        20.1. Það varðar mann sektum haldi hann áfram að reykja í húsakynnum
   eða farartæki þar sem bannað er að reykja skv. 9., 10. og 13. gr., sbr.
   einnig 11. gr., enda hafi umráðamaður húsakynna eða stjórnandi farartækis
   eða fulltrúi þeirra veitt honum áminningu.
        20.2. Sömu aðilar geta vísað hinum brotlega úr farartækinu eða
   húsakynnum láti hann ekki segjast.

                                    21. gr.

        21.1. Með mál, sem kunna að rísa vegna brota á lögum þessum og
   reglugerðum settum samkvæmt þeim, skal farið að hætti opinberra mála.

                                  VII. kafli.
                                  Gildistaka.
                                    22. gr.

        22.1. Lög þessi öðlast gildi 1. janúar 1985. ...

                            Ákvæði til bráðabirgða.
        ...

References

   Visible links
   1. http://www.althingi.is/dba-bin/lawformpr.pl?lnr=1984074
   2. file:///altext/stjtnr.html#1978049
   3. file:///altext/stjtnr.html#1968085
   4. file://1994093.html
   5. file://1988052.html
   6. file:///altext/stjt/1996.101.html
   7. file:///altext/stjt/1996.101.html
   8. file:///altext/stjt/1996.101.html
   9. file:///altext/stjt/1996.101.html
  10. file:///altext/stjt/1996.101.html
  11. file:///altext/stjt/1996.007.html
  12. file:///altext/stjt/1996.007.html
  13. file:///altext/stjt/1996.101.html
  14. file:///altext/stjt/1996.101.html
  15. file:///altext/stjtnr.html#1981050?g27
  16. file://1988081.html
  17. file:///altext/stjt/1996.101.html
  18. file://1940019.html
  19. file:///altext/stjt/1996.101.html
