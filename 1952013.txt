
   --------------------------------------------------------------------------

                        Lög um skógræktardag skólafólks

                             1952 nr. 13 31. janúar

   --------------------------------------------------------------------------

                          Tóku gildi 16. febrúar 1952.
 1. gr. Heimilt er skógræktarstjóra, í samráði við hlutaðeigandi skólanefnd og
skólastjóra, að kveðja hvern þann ófatlaðan nemanda, pilt eða stúlku, sem nýtur
ókeypis kennslu í ríkisskóla, til starfa í þjónustu Skógræktar ríkisins einn dag
                                     á ári.
  Skógræktarstjóri skipuleggur starfið og sér fyrir hæfri verkstjórn og góðri
                                 vinnuaðstöðu.
   Verkefni séu jafnan valin innan skólahverfisins eða í nánd við skólastað.
 2. gr. Skógræktardagurinn sé á vorin, að jafnaði áður en skólar hætta störfum.
Skal ákveða hann með nægum fyrirvara í samráði við stjórnendur skólanna. Ber að
taka tillit til staðhátta og ákveða daginn einvörðungu með tilliti til þess, að
           ræktunarstarf skólafólksins geti borið sem bestan árangur.
   3. gr. Nú þykja ekki ákjósanleg verkefni fyrir hendi á einhverjum stað við
      skóggræðslu, og mega þá stjórnendur skóla, í samráði við viðkomandi
  sveitarstjórn, fela skólafólkinu verkefni við gróðursetningu trjáplantna eða
 skrúðjurta, til fegrunar á umhverfi skóla, kirkna, sjúkrahúsa, elliheimila eða
                annarra opinberra menningar- og líknarstofnana.
  4. gr. Nánari ákvæði um tilhögun starfa og verkefnaval á skógræktardaginn má
setja með reglugerð, er skógræktarstjóri semur, í samráði við fræðslumálastjóra,
                            og ráðherra staðfestir.
