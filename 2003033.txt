                                    dálkum.

   --------------------------------------------------------------------------

                           Lög um verðbréfaviðskipti

                              2003 nr. 33 20. mars

   --------------------------------------------------------------------------

  Tóku gildi 1. júlí 2003. EES-samningurinn: IX. viðauki tilskipun 89/298/EBE,
                      89/592/EBE, 93/22/EBE og 2001/34/EB.

                     I. kafli. Gildissvið og orðskýringar.
                               1. gr. Gildissvið.
   Lög þessi gilda um verðbréfaviðskipti. Með verðbréfaviðskiptum er átt við:
       1. Móttöku og miðlun fyrirmæla frá viðskiptavinum um einn eða fleiri
  fjármálagerninga og framkvæmd slíkra fyrirmæla fyrir reikning þriðja aðila.
              2. Viðskipti með fjármálagerninga fyrir eigin reikning.
   3. Eignastýringu, þ.e. viðtöku fjármuna til fjárfestingar í fjármálagerningum
   eða öðrum verðmætum fyrir eigin reikning viðskiptavinar, gegn endurgjaldi.
    4. Sölutryggingu í tengslum við útgáfu eins eða fleiri fjármálagerninga eða
                        markaðssetningu slíkrar útgáfu.
                          5. Umsjón með útboði verðbréfa.
 Einnig er með verðbréfaviðskiptum átt við eftirfarandi viðskipti eða starfsemi
      ef hún er í nánum tengslum við starfsemi eða viðskipti skv. 1. mgr.:
      1. Vörslu og stjórnun í tengslum við einn eða fleiri fjármálagerninga.
                              2. Öryggisvörslu fjár.
   3. Veitingu lánsheimilda, ábyrgða eða lána til fjárfestis þannig að hann geti
  átt viðskipti með einn eða fleiri fjármálagerninga ef fjármálafyrirtæki sem
               veitir lánsheimildina eða lánið annast viðskiptin.
   4. Ráðgjöf til fyrirtækja um uppbyggingu eigin fjár, stefnumótun og skyld mál
       og ráðgjöf og þjónustu varðandi samruna fyrirtækja og kaup á þeim.
                     5. Þjónustu í tengslum við sölutryggingu.
        6. Fjárfestingarráðgjöf varðandi einn eða fleiri fjármálagerninga.
   7. Gjaldeyrisþjónustu ef umrædd viðskipti eru liður í fjárfestingarþjónustu.
                              2. gr. Orðskýringar.
                             Í lögum þessum merkir:
          1. Fjármálafyrirtæki: Fyrirtæki samkvæmt skilgreiningu laga um
                               fjármálafyrirtæki.
                               2. Fjármálagerningur:
   a. Verðbréf, þ.e. hvers konar framseljanleg kröfuréttindi til peningagreiðslu
eða ígildis hennar, svo og framseljanleg skilríki fyrir eignarréttindum að öðru
    en fasteign eða einstökum lausafjármunum, svo sem hlutabréf, skuldabréf,
         áskriftarréttindi, skiptanleg verðbréf og breytanleg verðbréf.
       b. Afleiða, þ.e. samningur þar sem uppgjörsákvæði byggist á breytingu
     einhvers þáttar á tilteknu tímabili, svo sem vaxta, gengis gjaldmiðla,
verðbréfaverðs, verðbréfavísitölu eða hrávöruverðs. Með afleiðu er m.a. átt við:
   i. framvirkan óframseljanlegan fjármálagerning, þ.e. samning sem kveður á um
 skyldu samningsaðila til að kaupa eða selja tiltekna eign fyrir ákveðið verð á
                           fyrir fram ákveðnum tíma,
   ii. framtíðarsamning, þ.e. staðlaðan og framseljanlegan samning sem kveður á
um skyldu samningsaðila til að kaupa eða selja tiltekna eign fyrir ákveðið verð
                          á fyrir fram ákveðnum tíma,
   iii. skiptasamning, þ.e. samning sem kveður á um að hvor samningsaðila greiði
    hinum fjárhæð sem tekur mið af breytingum á hvoru viðmiðinu fyrir sig á
                                samningstímanum,
   iv. valréttarsamning, þ.e. samning sem veitir öðrum samningsaðila, kaupanda,
 rétt en ekki skyldu til að kaupa (kaupréttur) eða selja (söluréttur) tiltekna
 eign (andlag samnings) á fyrir fram ákveðnu verði (valréttargengi) á tilteknu
tímamarki (lokadagur) eða innan tiltekinna tímamarka (gildistími valréttar). Sem
  endurgjald fyrir þennan rétt fær hinn samningsaðilinn, útgefandinn, ákveðið
  gjald sem segir til um markaðsvirði valréttarins við upphaf samningstímans.
                             c. Hlutdeildarskírteini.
                              d. Peningamarkaðsskjal.
               e. Framseljanleg veðréttindi í fasteignum og lausafé.
          3. Skráð verðbréf: Verðbréf sem hefur verið skráð á skipulegum
                               verðbréfamarkaði.
   4. Skipulegur verðbréfamarkaður: Markaður með verðbréf samkvæmt skilgreiningu
           laga um starfsemi kauphalla og skipulegra tilboðsmarkaða.
    5. Kauphöll: Markaður samkvæmt skilgreiningu laga um starfsemi kauphalla og
                           skipulegra tilboðsmarkaða.
      6. Skipulegur tilboðsmarkaður: Markaður samkvæmt skilgreiningu laga um
               starfsemi kauphalla og skipulegra tilboðsmarkaða.
                                 7. Fagfjárfestar:
                         a. Eftirtaldir opinberir aðilar:
                                  i. ríkissjóður,
                             ii. Seðlabanki Íslands og
                               iii. Íbúðalánasjóður.
             b. Eftirtaldir aðilar með starfsleyfi á fjármálamarkaði:
                               i. fjármálafyrirtæki,
                    ii. verðbréfasjóðir og fjárfestingarsjóðir,
                             iii. vátryggingafélög og
                                iv. lífeyrissjóðir.
          c. Einstaklingar og lögaðilar óski þeir skriflega eftir því við
 fjármálafyrirtæki sem hefur heimild til verðbréfaviðskipta, enda uppfylli þeir
  skilyrði um faglega þekkingu, regluleg viðskipti og verulegan fjárhagslegan
               styrk, eins og nánar er mælt fyrir um í reglugerð.

                        II. kafli. Réttindi og skyldur.
                           3. gr. Gildissvið kaflans.
      Ákvæði kafla þessa taka til fjármálafyrirtækja sem hafa heimild til
                              verðbréfaviðskipta.
                           4. gr. Góð viðskiptavenja.
       Fjármálafyrirtæki skal starfa í samræmi við eðlilega og heilbrigða
       viðskiptahætti og venjur í verðbréfaviðskiptum, með trúverðugleika
         fjármálamarkaðarins og hagsmuni viðskiptavina að leiðarljósi.
                              5. gr. Upplýsingar.
Fjármálafyrirtæki skal afla sér upplýsinga hjá viðskiptavinum sínum um þekkingu
   og reynslu þeirra í verðbréfaviðskiptum og markmið þeirra með fyrirhugaðri
fjárfestingu, eftir því sem máli skiptir vegna þjónustunnar sem óskað er eftir.
    Enn fremur skal fjármálafyrirtæki afla upplýsinga frá viðskiptavinum um
        fjárhagsstöðu þeirra séu þeir í viðvarandi viðskiptasambandi við
 fjármálafyrirtækið. Í ljósi þessa skal fjármálafyrirtæki veita viðskiptavinum
  greinargóðar upplýsingar, m.a. um þá fjárfestingarkosti sem þeim standa til
 boða. Upplýsingar sem fjármálafyrirtæki veitir viðskiptavinum sínum skulu vera
    skýrar, nægjanlegar og ekki villandi þannig að viðskiptavinir geti tekið
                        upplýsta fjárfestingarákvörðun.
Fjármálafyrirtæki skal kunngera viðskiptavinum sínum fyrir fram hvaða þóknun þau
    muni áskilja sér fyrir þjónustu sína. Breytingar á þóknun skal tilkynna
                    viðskiptavinum með hæfilegum fyrirvara.
      Fjármálafyrirtæki skal hafa aðgengilegar upplýsingar um réttarúrræði
         viðskiptavina sinna ef ágreiningur rís milli viðskiptavinar og
                              fjármálafyrirtækis.
Í auglýsingum og annarri kynningarstarfsemi fjármálafyrirtækis skal þess gætt að
       fram komi réttar og nákvæmar upplýsingar um starfsemi og þjónustu
                             fjármálafyrirtækisins.
                        6. gr. Óhlutdrægni og jafnræði.
Fjármálafyrirtæki skal gæta fyllstu óhlutdrægni gagnvart viðskiptavinum sínum í
starfsemi sinni og ber því ávallt að haga störfum sínum þannig að viðskiptavinir
          njóti jafnræðis um upplýsingar, verð og önnur viðskiptakjör.
                    7. gr. Skriflegur samningur og yfirlit.
 Taki fjármálafyrirtæki að sér þjónustu á sviði verðbréfaviðskipta sem felur í
 sér viðvarandi viðskiptasamband, svo sem eignastýringu, skal gerður skriflegur
samningur milli fjármálafyrirtækisins og viðskiptavinar þess, þar sem m.a. skal
                 kveðið á um réttindi og skyldur samningsaðila.
      Nú tekur fjármálafyrirtæki að sér eignastýringu og skal það þá senda
  viðskiptavinum sínum yfirlit tvisvar á ári þar sem fram koma upplýsingar um
  hvernig fjármunum viðskiptavinar hefur verið varið frá því fyrra yfirlit var
    gefið út, eignastöðu og áætlað verðmæti eigna við dagsetningu yfirlits.
 Fjármálafyrirtæki er ætíð skylt að senda viðskiptavinum sínum slíkt yfirlit án
                     tafar fari viðskiptavinur fram á það.
                        8. gr. Sala óskráðra verðbréfa.
 Sala fjármálafyrirtækis eða milliganga þess um sölu á óskráðum verðbréfum til
 annarra en fagfjárfesta, sem hvorki hafa verið seld í almennu útboði né falla
undir 23. gr., er háð því að lagt hafi verið mat á faglega þekkingu, fjárhag og
 reynslu viðskiptavinar, enda sé ekki um að ræða sölu eða milligöngu í almennu
útboði verðbréfa. Sama gildir um sölu fjármálafyrirtækis eða milligöngu þess um
 sölu á afleiðum sem tengdar eru einu eða fleiri óskráðum verðbréfum. Í slíkum
    tilfellum er fjármálafyrirtæki heimilt að synja um milligöngu með slíka
 fjármálagerninga ef það telur viðskiptavin ekki búa yfir nægjanlegri þekkingu,
                        reynslu eða fjárhagslegum styrk.
                            9. gr. Besta framkvæmd.
 Við framkvæmd viðskiptafyrirmæla skal fjármálafyrirtæki tryggja besta mögulega
 verð fyrir viðskiptavini sína og bestu framkvæmd að öðru leyti, eins og við á
                                 hverju sinni.
               10. gr. Sérgreining fjármuna og fjármálagerninga.
   Fjármálafyrirtæki skal halda fjármunum og fjármálagerningum viðskiptavina
    tryggilega aðgreindum frá eignum fjármálafyrirtækisins. Skulu fjármunir
         viðskiptavinar varðveittir á sérstökum nafnskráðum reikningi.
                             11. gr. Safnskráning.
     Fjármálafyrirtæki sem heimilt er að varðveita fjármálagerninga í eigu
viðskiptavina sinna getur varðveitt þá á sérstökum reikningi (safnreikningi) og
  tekið við greiðslum fyrir hönd viðskiptavina sinna frá einstökum útgefendum
 fjármálagerninga, enda hafi fjármálafyrirtækið gert viðskiptavini grein fyrir
 réttaráhrifum þess og hann veitt samþykki sitt. Fjármálafyrirtæki ber að halda
     skrá yfir hlut hvers viðskiptavinar fyrir sig samkvæmt þessari grein.
    Komi til þess að bú fjármálafyrirtækis sé tekið til gjaldþrotaskipta eða
  greiðslustöðvun samþykkt, fyrirtækinu sé slitið eða sambærilegar ráðstafanir
     gerðar getur viðskiptavinur á grundvelli skrárinnar skv. 1. mgr. tekið
     fjármálagerninga sína út af safnreikningi, enda sé ekki ágreiningur um
                                  eignarhald.
                            12. gr. Framsalsáritun.
  Fjármálafyrirtæki er heimilt að framselja framseljanlega fjármálagerninga í
      nafni viðskiptavinar síns hafi það fengið til þess skriflegt umboð.
 Framsalsáritun fjármálafyrirtækis telst ekki slíta framsalsröð þótt umboð til
     þess fylgi ekki framseljanlegum fjármálagerningi, enda sé þess getið í
    framsalsáritun að gerningurinn sé framseldur samkvæmt varðveittu umboði.
 Fjármálafyrirtækinu ber að varðveita umboð svo lengi sem réttindi eru byggð á
    gerningnum sem framseldur hefur verið með þessum hætti. Skylt er að láta
         kaupanda gerningsins í té samrit umboðsins krefjist hann þess.
 Fjármálafyrirtæki, sem býður upp á vörslu framseljanlegra fjármálagerninga, er
   heimilt að varðveita framsalsáritanir skv. 1. mgr. í sérstakri skrá meðan
  gerningurinn er í vörslu þess, enda séu slíkar framsalsáritanir færðar inn á
bréfið þegar það hverfur úr vörslu fjármálafyrirtækisins. Fjármálafyrirtæki, sem
 hyggst nýta sér þessa heimild, ber að afla sér samþykkis Fjármálaeftirlitsins
  fyrir fyrirkomulagi vörslu og því upplýsingakerfi sem fyrirhugað er að nota.
Viðskiptavinur, sem veitt hefur fjármálafyrirtæki umboð skv. 1. mgr., getur ekki
 beint kröfum að framsalshafa með stoð í heimildarskorti fjármálafyrirtækisins,
        nema umboð þess til framsals hafi sýnilega verið ófullnægjandi.
                   13. gr. Aðskilnaður einstakra starfssviða.
 Fjármálafyrirtæki skal sýna fram á að komið sé í veg fyrir hagsmunaárekstra í
      verðbréfaviðskiptum með skýrum aðskilnaði einstakra starfssviða þess
                                  (kínamúrar).
                    14. gr. Viðskipti fyrir eigin reikning.
  Í tengslum við verðbréfaviðskipti fjármálafyrirtækis fyrir eigin reikning og
verðbréfaviðskipti stjórnenda, starfsmanna, eigenda virkra eignarhluta samkvæmt
lögum um fjármálafyrirtæki og þeirra sem eru fjárhagslega tengdir framangreindum
            aðilum skal fjármálafyrirtæki gæta eftirtalinna atriða:
            1. að fyllsta trúverðugleika fjármálafyrirtækisins sé gætt,
     2. að fullur trúnaður ríki gagnvart fjárhagslega ótengdum viðskiptavinum,
                     3. að viðskiptin séu sérstaklega skráð og
        4. að stjórn fjármálafyrirtækisins fái kerfisbundnar upplýsingar um
                     viðskiptin og hafi eftirlit með þeim.
                       15. gr. Reglur fjármálafyrirtækja.
 Fjármálafyrirtæki skal sýna fram á að ákvæðum 6., 13. og 14. gr. sé fylgt með
 setningu reglna þar að lútandi sem staðfestar skulu af Fjármálaeftirlitinu. Í
reglunum skal gera sérstaka grein fyrir eftirliti með framfylgni reglnanna innan
    fjármálafyrirtækisins. Reglurnar skulu vera aðgengilegar viðskiptavinum.
   Fjármálafyrirtæki ber að gera Fjármálaeftirlitinu grein fyrir frávikum frá
                             ákvæðum þeirra reglna.

                  III. kafli. Samningsbundið uppgjör afleiðna.
                          16. gr. Gildissvið kaflans.
Ákvæði þessa kafla taka til skuldajafnaðar og tryggingarréttinda í tengslum við
                                   afleiður.
                            17. gr. Skuldajöfnuður.
Skriflegur samningur, einn eða fleiri, milli tveggja aðila um að skyldur þeirra
   samkvæmt afleiðu skuli jafnast hver á móti annarri, með skuldajöfnuði, við
endurnýjun eða við vanefnd, greiðslustöðvun, nauðasamninga eða gjaldþrotaskipti,
skal halda gildi sínu að fullu þrátt fyrir ákvæði [2]91. og [3]100. gr. laga nr.
                       21/1991, um gjaldþrotaskipti o.fl.
                          18. gr. Tryggingarréttindi.
 Tryggingarréttindum sem sett eru til tryggingar viðskiptum með afleiður verður
 ekki rift þrátt fyrir ákvæði [4]137. gr. laga nr. 21/1991, um gjaldþrotaskipti
                                     o.fl.

                          IV. kafli. Útboð verðbréfa.
                          19. gr. Gildissvið kaflans.
             Ákvæði kafla þessa taka til almennra útboða verðbréfa.
                             20. gr. Almennt útboð.
 Með almennu útboði verðbréfa er átt við sölu verðbréfa í sama verðbréfaflokki
 sem boðin eru almenningi til kaups með kynningu eða með öðrum hætti, enda séu
        verðbréf í sama flokki ekki skráð á skipulegum verðbréfamarkaði.
Almennt útboð verðbréfa, hvort heldur er í upphaflegri sölu eða síðari sölu, er
 háð því að útboðslýsing hafi verið gefin út í samræmi við ákvæði laga þessara.
                      21. gr. Upplýsingar í útboðslýsingu.
Útboðslýsing skal geyma þær upplýsingar sem með hliðsjón af eðli útgefandans og
 verðbréfanna eru nauðsynlegar fjárfestum til þess að þeir geti metið eignir og
skuldir, fjárhagsstöðu, afkomu og framtíðarhorfur útgefanda sem og þau réttindi
      sem fylgja verðbréfunum, eins og nánar er mælt fyrir um í reglugerð.
                 22. gr. Undanþága frá birtingu útboðslýsingar.
  Hafi útboðslýsing verið birt í samræmi við ákvæði 20. gr. er ekki þörf á að
birta nýja útboðslýsingu í tengslum við almennt útboð nema liðið sé meira en 12
  mánuðir frá birtingu útboðslýsingar til fyrsta söludags í nýju útboði eða ef
  orðið hafa breytingar á högum útgefanda sem ætla má að hafi veruleg áhrif á
                           markaðsverð verðbréfanna.
                 23. gr. Undanþága frá reglum um almennt útboð.
                        Undanþegin ákvæðum 20. gr. eru:
          1. Útboð þar sem eitt eða fleiri eftirtalinna tilvika eiga við:
      a. Hlutabréf, samlagshlutabréf eða samvinnuhlutabréf eru einungis boðin
    forgangsréttarhöfum í félagi og hömlur eru lagðar á viðskipti með bréfin
                         samkvæmt lögum eða samþykktum.
      b. Hlutabréf, samlagshlutabréf eða samvinnuhlutabréf eru einungis boðin
eigendum í félaginu, enda séu þeir færri en 50 og hlutafé, stofnfé samlagsfélags
        eða stofnsjóður B-deildar samvinnufélags lægri en 50 millj. kr.
    c. Verðbréf eru boðin tilgreindum afmörkuðum hópi aðila án auglýsingar eða
     kynningar, enda séu ekki fleiri en 25 aðilar í hópnum sem ekki teljast
                                 fagfjárfestar.
      d. Áætlað heildarsöluverð verðbréfanna nemur ekki meira en 5 millj. kr.
     e. Hver fjárfestir þarf að reiða af hendi a.m.k. 5 millj. kr. til kaupa á
                                 verðbréfunum.
                   f. Verðbréf eru eingöngu boðin fagfjárfestum.
                        2. Verðbréf af eftirfarandi gerðum:
     a. Verðbréf sem gefin eru út að áætluðu markaðsverði a.m.k. 5 millj. kr.
                                     hvert.
          b. Hlutdeildarskírteini verðbréfasjóða eða fjárfestingarsjóða.
            c. Verðbréf sem gefin eru út í tengslum við yfirtökutilboð.
          d. Verðbréf sem gefin eru út í tengslum við samruna fyrirtækja.
        e. Jöfnunarhlutabréf og önnur hlutabréf sem hluthafar fá afhent án
                                  endurgjalds.
      f. Hlutabréf eða verðbréf sem eru ígildi hlutabréfa ef þau eru boðin í
skiptum fyrir hlutabréf í sama félagi hafi boðið á hinum nýju verðbréfum ekki í
                    för með sér hækkun á hlutafé í félaginu.
       g. Verðbréf sem vinnuveitandi eða aðili tengdur honum býður eingöngu
núverandi eða fyrrverandi fastráðnum starfsmönnum sínum, eða verðbréf sem boðin
                            eru fram í þágu þeirra.
   h. Verðbréf sem til eru komin vegna breytinga á breytanlegum skuldabréfum eða
vegna þess að neytt er réttinda samkvæmt valréttarsamningi, svo og verðbréf sem
boðin eru í skiptum fyrir skiptanleg skuldabréf, enda hafi útboðslýsing á hinum
       breytanlegu eða skiptanlegu skuldabréfum, eða þeim verðbréfum sem
              valréttarsamningi fylgja, verið gefin út á Íslandi.
         i. Verðbréf sem gefin eru út af lögaðilum, sem ekki eru reknir í
 hagnaðarskyni í þeim tilgangi að afla fjár til framdráttar markmiðum sínum, og
                     lúta ekki að hag sjálfra lögaðilanna.
   j. Verðbréf sem gefin eru út af ríkjum á Evrópska efnahagssvæðinu eða eru með
                                  ríkisábyrgð.
 Fjárhæðir í 1. mgr. skulu aldrei nema lægri fjárhæð en sem nemur jafnvirði 40
þúsund evra (EUR) í íslenskum krónum miðað við opinbert viðmiðunargengi eins og
                           það er skráð hverju sinni.
                             24. gr. Sölutrygging.
 Með sölutryggingu er átt við samning milli fjármálafyrirtækis og útgefanda eða
eiganda verðbréfa þar sem fjármálafyrirtækið skuldbindur sig til þess að kaupa,
 innan tiltekins tímamarks og á fyrir fram ákveðnu verði, þann hluta verðbréfa
                 sem áskrift næst ekki fyrir í almennu útboði.
Nú tekur fjármálafyrirtæki að sér sölutryggingu í tengslum við almennt útboð og
 skal þá litið svo á að það ábyrgist einungis að fullnægjandi áskrift fáist til
             að útboðið takist, nema um annað sé sérstaklega samið.
         25. gr. Umsjón með almennu útboði og athugun á útboðslýsingum.
Fjármálafyrirtæki sem til þess hefur heimild samkvæmt starfsleyfi sínu skal hafa
                      umsjón með almennu útboði verðbréfa.
   Fjármálaeftirlitið skal hafa umsjón með athugun á útboðslýsingum. Þó skulu
   kauphallir annast athugun á skráningarlýsingum samkvæmt lögum um starfsemi
    kauphalla og skipulegra tilboðsmarkaða þegar óskað er eftir skráningu í
viðkomandi kauphöll, enda er hún tekin sem gild útboðslýsing. Fjármálaeftirlitið
  getur falið skipulegum verðbréfamörkuðum að annast athugun á útboðslýsingum
                  öðrum en þeim sem kveðið er á um í 2. málsl.
 Þóknun fyrir athugun á útboðslýsingum skal ákveðin af Fjármálaeftirlitinu eða
              viðkomandi skipulegum verðbréfamarkaði skv. 2. mgr.
  Seðlabanki Íslands getur sett nánari reglur^1) um fyrsta söludag í einstökum
 almennum útboðum í því skyni að draga úr sveiflum í framboði nýrra verðbréfa á
                              verðbréfamarkaðinum.
                               ^1)[5]Rgl. 470/2001.

               V. kafli. Breyting á eignarhaldi verulegs hlutar.
                          26. gr. Gildissvið kaflans.
     Ákvæði þessa kafla gilda um breytingar á eignarhaldi verulegs hlutar í
hlutafélagi sem hefur fengið skráningu fyrir einn eða fleiri flokka hlutabréfa á
                          skipulegum verðbréfamarkaði.
                            27. gr. Flöggunarskylda.
  Með verulegum hlut í lögum þessum er átt við 5% atkvæðisréttar eða nafnverðs
                  hlutafjár, og margfeldi þar af, allt að 90%.
  Þegar aðili nær verulegum hlut, eða hækkar upp fyrir eða lækkar niður fyrir
        slíkan hlut, ber honum að tilkynna það til viðkomandi skipulegs
verðbréfamarkaðar og hlutafélags þegar í stað. Tilkynning á grundvelli 8. tölul.
                     28. gr. skal fara fram á samningsdegi.
 Í tilkynningu skv. 2. mgr. skulu koma fram upplýsingar um nafn og heimilisfang
  flöggunarskylds aðila, nafnverð hlutafjár og hlutfall þess af heildarhlutafé
 félagsins, hlutabréfaflokk ef það á við, fyrir og eftir hin tilkynningarskyldu
 viðskipti, og á hvaða grundvelli viðkomandi varð tilkynningarskyldur skv. 28.
 gr., ásamt öðrum þeim upplýsingum sem viðkomandi skipulegur verðbréfamarkaður
                              metur nauðsynlegar.
                       28. gr. Afmörkun verulegs hlutar.
 Þegar ákvarðað er hvort um verulegan hlut sé að ræða skal litið til hlutabréfa
                                      sem:
       1. viðkomandi aðili á sjálfur eða aðili sem hann er í fjárfélagi við,
      2. annar eða aðrir ráða yfir í eigin nafni fyrir hönd viðkomandi aðila,
          3. eru í eigu lögaðila sem viðkomandi aðili hefur yfirráð yfir,
   4. eru í eigu þriðja aðila sem viðkomandi aðili hefur gert skriflegan samning
 við um að taka upp varanlega, sameiginlega stefnu um stjórn þess félags sem í
                                    hlut á,
    5. viðkomandi aðili hefur gert skriflegan samning um að þriðji maður skuli
                  fara með atkvæðisrétt yfir gegn endurgjaldi,
         6. viðkomandi aðili hefur sett að veði, nema veðhafinn ráði yfir
atkvæðisréttinum og lýsi því yfir að hann hyggist notfæra sé réttinn, enda skal
                         rétturinn þá talinn veðhafans,
                        7. viðkomandi aðili nýtur arðs af,
    8. viðkomandi aðili á rétt á að öðlast eingöngu að eigin ákvörðun samkvæmt
                    formlegum samningi, t.d. um kauprétt, og
       9. viðkomandi aðili varðveitir og getur neytt atkvæðisréttar yfir án
                          sérstakra fyrirmæla eiganda.
                     29. gr. Undanþága frá flöggunarskyldu.
   Undanþegin tilkynningarskyldu skv. 27. gr. eru fjármálafyrirtæki, enda sé
                        eftirfarandi skilyrðum fullnægt:
                       1. um er að ræða veltubókarviðskipti,
    2. ekki er farið yfir 10% af hlutafé eða samsvarandi hluta atkvæðisréttar,
             3. ekki er ætlunin að hafa afskipti af stjórn félagsins,
      4. viðskiptin eru innan venjubundinnar starfsemi fjármálafyrirtækis og
    5. eignarhald fjármálafyrirtækis stendur ekki lengur en fimm viðskiptadaga
              frá því að tilkynningarskylda stofnast skv. 27. gr.
                 30. gr. Birting upplýsinga um verulegan hlut.
 Skipulegur verðbréfamarkaður skal miðla upplýsingunum um tilkynningar skv. 27.
                          gr. í upplýsingakerfi sínu.
     Félag, sem hefur hlutabréf sín skráð í kauphöll í öðru ríki á Evrópska
 efnahagssvæðinu eða í ríki sem gerður hefur verið samstarfssamningur við, skal
   sjá til þess að upplýsingar um verulegan hlut séu birtar þar samkvæmt þeim
                             reglum sem þar gilda.

                           VI. kafli. Yfirtökutilboð.
                          31. gr. Gildissvið kaflans.
 Ákvæði þessa kafla gilda um yfirtöku í hlutafélagi sem hefur fengið skráningu
     fyrir einn eða fleiri flokka hlutabréfa á skipulegum verðbréfamarkaði.
                             32. gr. Tilboðsskylda.
  Hafi hlutur beint eða óbeint verið yfirtekinn í hlutafélagi sem hefur fengið
skráningu fyrir einn eða fleiri flokka hlutabréfa á skipulegum verðbréfamarkaði
    skal sá er öðlast rétt yfir hlutnum, eigi síðar en fjórum vikum eftir að
  yfirtakan átti sér stað, gera öðrum hluthöfum félagsins yfirtökutilboð, þ.e.
tilboð um að afhenda honum hlut sinn, enda hafi yfirtakan haft í för með sér að
                                     hann:
                  1. hefur eignast 40% atkvæðisréttar í félaginu,
   2. hefur öðlast rétt til þess að tilnefna eða setja af meiri hluta stjórnar í
                                   félaginu,
   3. hefur fengið rétt til þess að stjórna félaginu á grundvelli samþykkta þess
                 eða á annan hátt með samningi við félagið eða
    4. hefur á grundvelli samnings við aðra hluthafa rétt til að ráða yfir sem
                         nemur 40% atkvæða í félaginu.
  Ákvæði 1. mgr. eiga ekki við um eigendaskipti vegna erfða, gjafagernings eða
        fullnustuaðgerða veðhafa eða eigendaskipti innan félagasamstæðu.
  Tilboðsgjafi skv. 1. mgr. skal gera tilboðsyfirlit í samræmi við ákvæði VII.
                                     kafla.
                           33. gr. Skilmálar tilboðs.
 Verð það sem sett er fram í yfirtökutilboði skv. 32. gr. skal a.m.k. svara til
hæsta verðs sem tilboðsgjafi hefur greitt fyrir hlutabréf sem hann hefur eignast
     í viðkomandi félagi síðustu sex mánuði áður en tilboðið var sett fram.
 Í yfirtökutilboði skal tilboðsgjafi bjóða öðrum hluthöfum í viðkomandi félagi
               greiðslu í formi reiðufjár eða skráðra verðbréfa.
Gildistími yfirtökutilboðs skal hið skemmsta vera fjórar vikur, en tíu vikur hið
                                    lengsta.
                        34. gr. Um afturköllun tilboðs.
Þó svo að yfirtökutilboð skv. 32. gr. hafi verið gert opinbert, sbr. 38. gr., er
      unnt að afturkalla það að fullnægðu einhverju eftirfarandi skilyrða:
     1. Fram kemur tilboð sem er sambærilegt eða hagstæðara en yfirtökutilboð,
    2. lagaleg atriði eða viðurkenning stjórnvalda, sem telja verður nauðsynleg
  til þess að eigendaskipti geti orðið að hlutabréfunum, liggja ekki fyrir eða
                            þeim hefur verið hafnað,
    3. skilyrði sem tilboðið er háð og tekið er fram í tilboðsyfirliti er ekki
                                  uppfyllt eða
          4. hlutafélag það sem yfirtakan beinist að eykur hlutafé sitt.
  Fjármálaeftirlitinu er einnig heimilt, auk þeirra tilvika sem nefnd eru í 1.
         mgr., að leyfa afturköllun ef sérstakar ástæður mæla með því.
            Afturköllun tilboðs skal birta opinberlega, sbr. 38. gr.

                          VII. kafli. Tilboðsyfirlit.
                          35. gr. Gildissvið kaflans.
   Ákvæði þessa kafla gilda um tilboðsyfirlit sem skylt er að útbúa og birta
opinberlega í tengslum við yfirtökutilboð og sölu, með opinberri auglýsingu eða
 kynningu, á verulegum hlut hlutafélags, sbr. 1. mgr. 27. gr., sem hefur fengið
skráningu fyrir einn eða fleiri flokka hlutabréfa á skipulegum verðbréfamarkaði.
                   36. gr. Skylda til að gera tilboðsyfirlit.
 Nú er tilboð um sölu á a.m.k. 10% nafnverðs hlutafjár í hlutafélagi sem hefur
     fengið skráningu fyrir einn eða fleiri flokka hlutabréfa á skipulegum
  verðbréfamarkaði sett fram með opinberri auglýsingu eða kynningu og skal þá
 útbúa tilboðsyfirlit sem gert skal opinbert í samræmi við ákvæði þessa kafla,
                              eftir því sem við á.
Ákvæði 1. mgr. eiga ekki við um veltubókarviðskipti, viðskipti skv. 40. gr. eða
          þegar atvik sem mælt er fyrir um í 23. gr. eru fyrir hendi.
            Tilboð skv. 1. mgr. skal að hámarki gilda í einn mánuð.
                         37. gr. Efni tilboðsyfirlits.
    Í tilboðsyfirliti skulu að lágmarki koma fram eftirfarandi upplýsingar:
     1. Nafn, heimilisfang og kennitala hlutafélagsins sem tilboðið tekur til.
      2. Nafn, heimilisfang og rekstrarform ef tilboðsgjafi er félag, svo og
    yfirlit um þá einstaklinga eða lögaðila sem væntanlega munu taka þátt í
                        viðskiptunum ásamt tilboðsgjafa.
   3. Upplýsingar um hve mikinn atkvæðisrétt, áhrif eða hluti tilboðsgjafi hefur
 þegar öðlast beint eða óbeint, eða tryggt sér með öðrum hætti, sem og áætlaðan
        atkvæðisrétt, áhrif eða hluti tilboðsgjafa eftir sölu, ef við á.
                       4. Verð sem miðað er við í tilboðinu.
     5. Upplýsingar um hvernig greiðsla skuli fara fram eða, ef boðin eru fram
              skráð verðbréf, hvernig skiptin muni verða ákveðin.
         6. Á hvaða degi hlutir skulu afhentir og hvenær unnt er að beita
                         atkvæðisrétti sem þeim fylgir.
        7. Önnur skilyrði sem tilboðið kann að vera háð, þ.m.t. undir hvaða
                    kringumstæðum er unnt að afturkalla það.
                              8. Gildistími tilboðs.
         9. Hvað tilboðsmóttakanda ber að gera til að samþykkja tilboðið.
    10. Samantekt tilboðsgjafa um framtíðaráætlanir fyrir félagið, þ.m.t. áform
 um starfsemi og hvernig skuli nota fjármunalegar eignir félagsins, upplýsingar
    um áframhaldandi skráningu hlutabréfa félagsins í kauphöll, breytingar á
           samþykktum og væntanlega endurskipulagningu, ef það á við.
     11. Upplýsingar um væntanlega samninga við aðra um að nýta atkvæðisrétt í
 félaginu, svo framarlega sem tilboðsgjafi á aðild að slíkum samningi eða honum
                              er kunnugt um hann.
    Uppfylli tilboðsyfirlit ekki þær kröfur sem nefndar eru í 1. mgr. getur
viðkomandi skipulegur verðbréfamarkaður krafist þess að nánari upplýsingar verði
                        gerðar opinberar innan sjö daga.
                    38. gr. Opinber birting tilboðsyfirlits.
Birta skal auglýsingu opinberlega um tilboðsyfirlit í einu eða fleiri dagblöðum
   sem gefin eru út á Íslandi eigi síðar en fjórum dögum áður en tilboð tekur
   gildi, enda liggi fyrir samþykki viðkomandi skipulegs verðbréfamarkaðar um
opinbera birtingu tilboðsyfirlits. Í auglýsingunni skal tekið fram hvar nálgast
  má tilboðsyfirlit. Samhliða skal nafnskráðum hluthöfum í félagi, sem tilboð
              tekur til, send auglýsingin á kostnað tilboðsgjafa.

             VIII. kafli. Verðmyndun á skipulegum verðbréfamarkaði.
                          39. gr. Gildissvið kaflans.
      Fjármálagerningar sem ákvæði kafla þessa taka til eru eftirfarandi:
    1. fjármálagerningar sem skráðir hafa verið eða óskað hefur verið eftir að
                 verði skráðir á skipulegum verðbréfamarkaði og
   2. fjármálagerningar sem tengdir eru einum eða fleiri fjármálagerningum skv.
                                   1. tölul.
                             40. gr. Viðskiptavaki.
 Fjármálafyrirtæki sem hefur heimild til verðbréfaviðskipta getur með samningi
 við útgefanda fjármálagerninga skuldbundið sig til að vera viðskiptavaki, þ.e.
      kaupa og selja fyrir eigin reikning eða reikning útgefanda tiltekna
  fjármálagerninga, í því skyni að greiða fyrir að markaðsverð skapist á þeim.
       Viðskiptavaki skal tilkynna um samning skv. 1. mgr. til skipulegs
   verðbréfamarkaðar þar sem viðkomandi verðbréf eru skráð. Tilkynningin skal
               innihalda eftirfarandi upplýsingar um samninginn:
                     1. lágmarksfjárhæð kaup- og sölutilboða,
                   2. hámarksfjárhæð heildarviðskipta dag hvern,
                     3. hámarksmun á kaup- og sölutilboðum og
    4. hvernig fjármálafyrirtækið hyggst að öðru leyti fullnægja skyldum sínum
                              samkvæmt samningnum.
 Viðskiptavaki skal dag hvern setja fram kaup- eða sölutilboð í viðskiptakerfi
   skipulegs verðbréfamarkaðar áður en markaðurinn er opnaður. Verði tilboði
 viðskiptavaka tekið eða það fellt niður af hálfu viðskiptavaka skal hann setja
  fram nýtt tilboð eins fljótt og mögulegt er þar til hámarksfjárhæð viðskipta
                        fyrir dag hvern hefur verið náð.
    Geri fjármálafyrirtæki viðskiptavakasamning um viðskipti fyrir reikning
 útgefanda skal tryggt að útgefanda sé ekki unnt að hafa áhrif á ákvarðanir um
                      viðskipti á grundvelli samningsins.
           41. gr. Markaðsmisnotkun og milliganga fjármálafyrirtækis.
         Markaðsmisnotkun er óheimil. Með markaðsmisnotkun er átt við:
     1. Að eiga viðskipti eða gera tilboð sem gefa eða eru líkleg til að gefa
framboð, eftirspurn eða verð fjármálagerninga ranglega eða misvísandi til kynna.
       2. Að eiga viðskipti eða gera tilboð sem leiða til óeðlilegs verðs á
        fjármálagerningum eða þar sem notuð eru einhver form blekkingar.
    3. Að dreifa upplýsingum, fréttum eða orðrómi sem gefur eða er líklegur til
 að gefa framboð, eftirspurn eða verð fjármálagerninga ranglega eða misvísandi
                                   til kynna.
   4. Að halda eftir upplýsingum, fréttum eða orðrómi sem veldur því að framboð,
eftirspurn eða verð fjármálagerninga er gefið ranglega eða misvísandi til kynna.
Fjármálafyrirtæki, sem heimild hefur til verðbréfaviðskipta, er óheimilt að hafa
 milligöngu um verðbréfaviðskipti hafi starfsmenn þess vitneskju eða grun um að
                      viðskiptin brjóti í bága við 1. mgr.
  Vakni grunur hjá starfsmanni fjármálafyrirtækis um að viðskipti skv. 1. mgr.
         hafi farið fram skal fyrirtækið þegar í stað tilkynna það til
                             Fjármálaeftirlitsins.

          IX. kafli. Meðferð innherjaupplýsinga og viðskipti innherja.
                          42. gr. Gildissvið kaflans.
      Fjármálagerningar sem ákvæði kafla þessa taka til eru eftirfarandi:
    1. fjármálagerningar sem skráðir hafa verið eða óskað hefur verið eftir að
                 verði skráðir á skipulegum verðbréfamarkaði og
   2. fjármálagerningar sem tengdir eru einum eða fleiri fjármálagerningum skv.
                                   1. tölul.
                   43. gr. Innherjaupplýsingar og innherjar.
     Með innherjaupplýsingum er átt við upplýsingar um útgefanda verðbréfa,
 verðbréfin sjálf eða önnur atriði sem ekki hafa verið gerðar opinberar en eru
líklegar til að hafa áhrif á markaðsverð fjármálagerninganna ef opinberar væru.
Tilkynningar til skipulegra verðbréfamarkaða teljast opinberar upplýsingar þegar
 þeim hefur verið miðlað þaðan. Aðrar upplýsingar teljast opinberar þegar þeim
 hefur verið miðlað á verðbréfamarkaðinum með opinberum og viðurkenndum hætti.
                            Með innherja er átt við:
        1. fruminnherja, þ.e. aðila sem býr yfir innherjaupplýsingum vegna
eignaraðildar eða hefur að jafnaði aðgang að slíkum upplýsingum vegna aðildar að
    stjórn, rekstri eða eftirliti eða vegna annarra starfa á vegum útgefanda
                                   verðbréfa,
    2. tímabundinn innherja, þ.e. aðila sem telst ekki fruminnherji en býr yfir
          innherjaupplýsingum vegna starfs síns, stöðu eða skyldna og
    3. annan innherja, þ.e. aðila sem hvorki telst fruminnherji né tímabundinn
innherji en hefur fengið vitneskju um innherjaupplýsingar, enda hafi viðkomandi
              vitað eða mátt vita hvers eðlis upplýsingarnar voru.
                             44. gr. Innherjasvik.
                            Innherja er óheimilt að:
   1. afla eða ráðstafa fjármálagerningum, fyrir eigin reikning eða annarra, búi
                         hann yfir innherjaupplýsingum,
    2. láta þriðja aðila innherjaupplýsingar í té, nema það sé gert í eðlilegu
     sambandi við starf, stöðu eða skyldur þess sem upplýsingarnar veitir,
         3. ráðleggja þriðja aðila á grundvelli innherjaupplýsinga að afla
 fjármálagerninga eða ráðstafa þeim eða hvetja að öðru leyti til viðskipta með
                              fjármálagerningana.
  Ákvæði 1. mgr. nær einnig til lögaðila og aðila sem taka þátt í ákvörðun um
           viðskipti með fjármálagerninga fyrir reikning lögaðilans.
 Ákvæði 1. mgr. á ekki við um viðskipti ríkisins, Seðlabanka Íslands eða aðila
   sem annast viðskipti fyrir þeirra hönd, enda séu viðskiptin liður í stefnu
              ríkisins í peningamálum, gengismálum eða lánasýslu.
                     45. gr. Milliganga fjármálafyrirtækis.
Fjármálafyrirtæki, sem heimild hefur til verðbréfaviðskipta, er óheimilt að hafa
 milligöngu um verðbréfaviðskipti hafi starfsmenn þess vitneskju eða grun um að
                viðskiptin brjóti í bága við ákvæði þessa kafla.
  Vakni grunur hjá starfsmanni fjármálafyrirtækis um að viðskipti skv. 1. mgr.
         hafi farið fram skal fyrirtækið þegar í stað tilkynna það til
                             Fjármálaeftirlitsins.
                     46. gr. Rannsóknarskylda fruminnherja.
      Áður en fruminnherji á viðskipti með verðbréf útgefanda, sem hann er
        fruminnherji í, skal hann ganga úr skugga um að ekki liggi fyrir
   innherjaupplýsingar hjá útgefanda. Sama gildir um fyrirhuguð viðskipti með
fjármálagerninga sem tengdir eru slíkum verðbréfum og fyrirhuguð viðskipti aðila
                   sem er fjárhagslega tengdur fruminnherja.
                    47. gr. Tilkynningarskylda fruminnherja.
    Fruminnherji skal áður en hann, eða aðili fjárhagslega tengdur honum, á
  viðskipti með verðbréf útgefandans, tilkynna það aðila sem tilnefndur hefur
verið í samræmi við reglur sem útgefandi skal setja sér samkvæmt ákvæði 51. gr.
 laga þessara (regluverði). Fruminnherji skal með sama hætti tilkynna án tafar
   hafi hann eða aðili fjárhagslega tengdur honum átt viðskipti með verðbréf
  útgefandans. Viðkomandi útgefandi skal samdægurs tilkynna um viðskiptin til
  skipulegs verðbréfamarkaðar þar sem viðkomandi verðbréf eru skráð eða óskað
                      hefur verið eftir skráningu á þeim.
 Ákvæði 1. mgr. gildir einnig um fyrirhuguð viðskipti með fjármálagerninga sem
                      tengdir eru verðbréfum skv. 1. mgr.
             48. gr. Birting upplýsinga um viðskipti fruminnherja.
Skipulegur verðbréfamarkaður skal birta opinberlega upplýsingar um þau viðskipti
  sem eru tilkynningarskyld skv. 47. gr., enda uppfylli viðskiptin eftirtalin
                                   skilyrði:
    1. Markaðsvirði viðskiptanna nemi a.m.k. einni viðskiptalotu, sbr. 3. mgr.
        2. Markaðsvirði hlutar eftir viðskipti samsvari tíu viðskiptalotum.
    3. Markaðsvirði hlutar eftir viðskipti fari niður fyrir tíu viðskiptalotur.
                   Í tilkynningu skv. 1. mgr. skal tilgreina:
                           1. nafn útgefanda verðbréfa,
                           2. dagsetningu tilkynningar,
           3. nafn fruminnherja, eða fjárhagslega tengds aðila ef við á,
                  4. tengsl fruminnherja við útgefanda verðbréfa,
             5. dagsetningu viðskipta og hvenær dagsins þau fóru fram,
                            6. tegund fjármálagernings,
                      7. hvort um var að ræða kaup eða sölu,
                        8. nafnverð og gengi í viðskiptum,
    9. nafnverð hlutar fruminnherja annars vegar og fjárhagslega tengdra aðila
                         hins vegar eftir viðskipti og
               10. dagsetningu lokauppgjörs viðskiptanna, ef við á.
Með viðskiptalotu er í lögum þessum átt við fjölda verðbréfa í sama flokki, eða
   lágmarksmarkaðsverðmæti sem þarf til þess að geta átt samfelld viðskipti í
  viðskiptakerfi kauphallar eða skipulegs tilboðsmarkaðar, samkvæmt reglum sem
             stjórn kauphallar eða skipulegs tilboðsmarkaðar setur.
                             49. gr. Innherjaskrá.
 Útgefandi skal senda Fjármálaeftirlitinu, í því formi sem eftirlitið ákveður,
        eftirfarandi upplýsingar um fruminnherja og tímabundna innherja:
                                1. heiti útgefanda,
    2. skipulegan verðbréfamarkað sem verðbréf útgefanda eru skráð á eða hefur
                           verið óskað skráningar á,
                   3. nafn, kennitölu og heimilisfang innherja,
                         4. tengsl innherja við útgefanda,
                         5. ástæðu skráningar innherja og
               6. nöfn aðila sem eru fjárhagslega tengdir innherja.
Fjármálaeftirlitið skal halda skrá yfir fruminnherja og tímabundna innherja. Því
er heimilt að kveða nánar á um upplýsingar sem veittar skulu skv. 1. mgr. Allar
breytingar á upplýsingum skv. 1. mgr. skulu tilkynntar Fjármálaeftirlitinu þegar
 í stað. Endurskoðaðan lista yfir innherja skal senda Fjármálaeftirlitinu eigi
                        sjaldnar en á sex mánaða fresti.
    Útgefandi skal einnig senda upplýsingar skv. 1. og 2. mgr. til skipulegs
 verðbréfamarkaðar þar sem verðbréf útgefanda eru skráð eða þar sem óskað hefur
                         verið eftir skráningu þeirra.
  Upplýsingar um fruminnherja í innherjaskrá Fjármálaeftirlitsins skulu gerðar
            opinberar með þeim hætti sem Fjármálaeftirlitið ákveður.
                      50. gr. Upplýsingaskylda útgefanda.
  Útgefandi sem tilgreint hefur innherja til Fjármálaeftirlitsins skv. 49. gr.
  skal tilkynna viðkomandi innherja um það skriflega. Jafnframt skal útgefandi
     tilkynna innherja skriflega þegar hann hefur verið tekinn af skránni.
 Útgefandi skal greina innherja frá þeim réttarreglum sem gilda um innherja og
                          meðferð innherjaupplýsinga.
      51. gr. Reglur um meðferð innherjaupplýsinga og viðskipti innherja.
 Stjórn útgefanda verðbréfa skal setja reglur um meðferð innherjaupplýsinga og
viðskipti innherja. Í reglunum skal m.a. kveðið á um með hvaða hætti komið skuli
  í veg fyrir að innherjaupplýsingar berist til annarra en þeirra er þarfnast
  þeirra vegna starfa sinna, hvernig viðskiptum innherja skuli háttað, þar með
talið hvernig rannsóknarskyldu fruminnherja skv. 47. gr. skuli háttað, hver hafi
 eftirlit með því innan útgefanda að reglunum sé framfylgt (regluvörður) og um
           skráningu samskipta sem fram fara á grundvelli reglnanna.
  Stjórn útgefanda skal senda reglur skv. 1. mgr. til Fjármálaeftirlitsins og
  skipulegs verðbréfamarkaðar þar sem verðbréf útgefanda eru skráð eða þar sem
       óskað hefur verið skráningar þeirra. Reglurnar skulu staðfestar af
                              Fjármálaeftirlitinu.
  Stjórnvöld og aðrir aðilar sem fá reglulega innherjaupplýsingar í starfsemi
            sinni skulu setja sér reglur^1) samkvæmt þessari grein.
                               ^1)[6]Rgl. 831/2002.

                        X. kafli. Eftirlit og reglugerð.
                               52. gr. Eftirlit.
 Fjármálaeftirlitið hefur eftirlit með framkvæmd laga þessara og reglna settra
samkvæmt þeim. Að auki hefur skipulegur verðbréfamarkaður eftirlit með framkvæmd
   40. gr. og V., VI. og VII. kafla laga þessara. Um valdheimildir skipulegra
    verðbréfamarkaða við eftirlit fer eftir lögum um starfsemi kauphalla og
    skipulegra tilboðsmarkaða. Þegar brotið er gegn 40. gr. laga þessara um
  viðskiptavaka getur skipulegur verðbréfamarkaður einnig veitt viðskiptavaka
    viðvörun, áminningu eða birt opinberlega tilkynningu um vanefndir hans.
 Í tengslum við athugun tiltekins máls er Fjármálaeftirlitinu heimilt að krefja
einstaklinga og lögaðila um allar upplýsingar og gögn sem það telur nauðsynleg.
  Telji Fjármálaeftirlitið að ekki hafi verið farið að reglum um almennt útboð
  verðbréfa getur það stöðvað útboð og veitt frest til úrbóta sé þess kostur.
  Fjármálaeftirlitið getur birt opinberlega yfirlýsingu um umrætt mál og lagt
dagsektir eða févíti á þá sem tengjast almennu útboði samkvæmt lögum um opinbert
                        eftirlit með fjármálastarfsemi.
   Um eftirlit með framkvæmd laga þessara gilda að öðru leyti ákvæði laga um
                    opinbert eftirlit með fjármálastarfsemi.
                               53. gr. Reglugerð.
 Ráðherra skal setja reglugerð^1) um nánari framkvæmd laga þessara. Í reglugerð
 skal m.a. koma fram skilgreining á fagfjárfestum og ákvæði um útboð verðbréfa,
  þar sem verði kveðið á um aðdraganda að útboðslýsingu og útboðstímabil, efni
   hennar og tilhögun við birtingu, viðvarandi upplýsingaskyldu og heimildir
Fjármálaeftirlitsins til að veita undanþágur frá birtingu tiltekinna upplýsinga
              í útboðslýsingu eða birtingu útboðslýsingar í heild.
    Í reglugerð skal kveða nánar á um skyldu eigenda hlutabréfa til að veita
         kauphöll upplýsingar, svo og hvenær veita megi undanþágur frá
  upplýsingaskyldunni. Einnig er heimilt að setja nánari reglur í reglugerð um
  upplýsingaskyldu þegar útgefandi hefur fengið fjármálagerninga sína skráða í
                           fleiri en einni kauphöll.
   Heimilt er að setja ákvæði um safnskráningu í reglugerð, m.a. um sviptingu
 heimildar til að skrá fjármálagerninga á safnreikning skv. 1. mgr. 11. gr. og
     auðkenningu safnreiknings, þar á meðal upplýsingar um fjölda eigenda á
                                 safnreikningi.
                       ^1)[7]Rg. 506/2000, [8]rg. 630/2003.

                              XI. kafli. Viðurlög.
                           54. gr. Stjórnvaldssektir.
  Fjármálaeftirlitið getur lagt stjórnvaldssektir á hvern þann sem brýtur gegn
                   ákvæðum 47.51. gr. um innherjaviðskipti.
Stjórnvaldssektir geta numið frá 10 þús. kr. til 2 millj. kr. og skulu þær renna
    í ríkissjóð. Við ákvörðun sekta skal tekið tillit til alvarleika brots.
 Ákvarðanir um stjórnvaldssektir skulu teknar af stjórn Fjármálaeftirlitsins og
                             eru þær aðfararhæfar.
  Ákvörðun Fjármálaeftirlitsins um stjórnvaldssektir má skjóta til kærunefndar
 samkvæmt lögum um opinbert eftirlit með fjármálastarfsemi innan þriggja mánaða
   frá því að aðila var tilkynnt um ákvörðunina. Málskot til kærunefndarinnar
 frestar aðför en úrskurðir nefndarinnar um stjórnvaldssektir eru aðfararhæfir.
                                55. gr. Sektir.
Það varðar sektum, liggi þyngri refsing ekki við broti samkvæmt öðrum lögum, að
                      brjóta gegn ákvæðum laga þessara um:
                         1. flöggunarskyldu skv. 27. gr.,
                      2. tilboðsskyldu skv. 1. mgr. 32. gr.,
               3. tilboðsyfirlit skv. 3. mgr. 32. gr. og 36. gr. og
                       4. innherjaviðskipti skv. 47.51. gr.
Það varðar sektum, liggi þyngri refsing ekki við broti samkvæmt öðrum lögum, að
  brjóta gróflega eða ítrekað gegn ákvæðum laga þessara um réttindi og skyldur
                                skv. II. kafla.
                       56. gr. Fangelsi allt að einu ári.
 Það varðar sektum eða fangelsi allt að einu ári, liggi þyngri refsing ekki við
      broti samkvæmt öðrum lögum, að brjóta gegn ákvæðum laga þessara um:
                      1. almennt útboð skv. 2. mgr. 20. gr.,
                  2. upplýsingar í útboðslýsingu skv. 21. gr. og
            3. umsjón með almennu útboði verðbréfa skv. 1. mgr. 25. gr.
 Það varðar sektum eða fangelsi allt að einu ári, liggi þyngri refsing ekki við
       broti samkvæmt öðrum lögum, að brjóta gegn ákvæðum laga þessara um
rannsóknarskyldu fruminnherja skv. 46. gr., enda hafi innherjaupplýsingar legið
             fyrir hjá þeim útgefanda sem þeir eru fruminnherjar í.
                     57. gr. Fangelsi allt að tveimur árum.
 Það varðar sektum eða fangelsi allt að tveimur árum, liggi þyngri refsing ekki
    við broti samkvæmt öðrum lögum, að brjóta gegn ákvæðum laga þessara um:
                     1. markaðsmisnotkun skv. 1. mgr. 41. gr.,
                          2. innherjasvik skv. 44. gr. og
     3. milligöngu fjármálafyrirtækis skv. 2. mgr. 41. gr. og 1. mgr. 45. gr.
                           58. gr. Önnur refsiákvæði.
 Nú er brot framið í starfsemi fjármálafyrirtækis eða annars lögaðila og er þá
  heimilt að gera lögaðilanum fésekt. Um refsiábyrgðina fer eftir II. kafla A
                            almennra hegningarlaga.
Heimilt er að gera upptækan með dómi beinan eða óbeinan hagnað sem hlotist hefur
                      með broti gegn ákvæðum laga þessara.
  Tilraun til brots eða hlutdeild í brotum samkvæmt lögum þessum er refsiverð
                 eftir því sem segir í almennum hegningarlögum.
  Brot á lögum þessum varða refsingu hvort sem þau eru framin af ásetningi eða
                                    gáleysi.
             Sök samkvæmt ákvæðum þessa kafla fyrnist á fimm árum.

                          XII. kafli. Gildistaka o.fl.
                              59. gr. Innleiðing.
   Lög þessi eru sett til þess að taka upp í innlendan rétt ákvæði tilskipana
 ráðsins nr. 89/298/EBE um samræmingu á kröfum við gerð, athugun og dreifingu á
   útboðslýsingu sem birta skal við almennt útboð framseljanlegra verðbréfa,
      89/592/EBE um samræmingu á reglum um innherjaviðskipti, 93/22/EBE um
 fjárfestingarþjónustu á sviði verðbréfaviðskipta og 2001/34/EB um samræmingu á
 skráningarkröfum sem gerðar eru til verðbréfa í kauphöllum og upplýsingaskyldu
                            vegna slíkra verðbréfa.
                              60. gr. Gildistaka.
                      Lög þessi öðlast gildi 1. júlí 2003.
                                    61. gr.
  Ákvæði til bráðabirgða. Nú á eigandi hlutafjár meira en 40% atkvæðisréttar í
 félagi sem var skráð á skipulegum verðbréfamarkaði við gildistöku laga þessara
 og er hann þá ekki tilboðsskyldur skv. 1. mgr. 32. gr. laga þessara, enda auki
hann ekki atkvæðisrétt sinn í félaginu umfram næsta verulega hlut, sbr. 1. mgr.
27. gr. Sama gildir hafi aðili á grundvelli samnings við aðra hluthafa rétt til
   að ráða yfir sem nemur 40% atkvæða í félaginu við gildistöku laga þessara.

References

   Visible links
   1. http://www.althingi.is/dba-bin/lawformpr.pl?lnr=2003033
   2. file://1991021.html#g91
   3. file://1991021.html#g100
   4. file://1991021.html#g137
   5. http://stjornartidindi.is/servlet/stjrtid/B/2001/470.pdf
   6. http://stjornartidindi.is/servlet/stjrtid/B/2002/831.pdf
   7. http://www.reglugerd.is/interpro/dkm/WebGuard.nsf/key2/506-2000
   8. http://www.reglugerd.is/interpro/dkm/WebGuard.nsf/key2/630-2003
