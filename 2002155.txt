
   --------------------------------------------------------------------------

                               Lög um félagamerki

                           2002 nr. 155 18. desember

   --------------------------------------------------------------------------

                 Ferill málsins á Alþingi.   Frumvarp til laga.

    Tóku gildi 30. desember 2002. EES-samningurinn: XVII. viðauki tilskipun
 89/104/EBE. Breytt með l. 167/2007 (tóku gildi 1. jan. 2008), l. 98/2009 (tóku
   gildi 1. okt. 2009 nema 69. og 70. gr. sem tóku gildi 1. jan. 2010) og l.
                     126/2011 (tóku gildi 30. sept. 2011).

1. gr. Félög eða samtök geta öðlast einkarétt fyrir félagsmenn sína til að nota
       í atvinnustarfsemi sameiginlegt auðkenni fyrir vörur eða þjónustu.
Stjórnvöld, stofnanir, félög eða samtök, sem hafa eftirlit með eða ákveða staðla
 fyrir vörur eða þjónustu, geta öðlast einkarétt til að nota eða heimila notkun
 auðkennis fyrir þær vörur eða þjónustu sem eftirlitið eða staðlarnir taka til.
            Auðkenni þau sem lög þessi taka til nefnast félagamerki.
 2. gr. Að svo miklu leyti sem annað leiðir ekki af ákvæðum laga þessara gilda
 ákvæði [1]laga um vörumerki, nr. 45/1997, um félagamerki eftir því sem við á.
3. gr. Auðkenni eða upplýsingar, sem í viðskiptum gefa til kynna landfræðilegan
 uppruna vöru eða þjónustu, geta talist félagamerki þrátt fyrir ákvæði 1. mgr.
  13. gr. laga um vörumerki. Slíkt merki veitir eiganda þess ekki rétt til að
 banna þriðja aðila að nota auðkennið eða upplýsingarnar í atvinnustarfsemi svo
         framarlega sem notkunin er í samræmi við góða viðskiptahætti.
                 4. gr. Félagamerki eru skráð í vörumerkjaskrá.
 Umsókn um skráningu félagamerkis skal skila skriflega til Einkaleyfastofunnar
     sem annast skráningu félagamerkja. Umsókn skal fylgja tilskilið gjald.
Í umsókn skal tilgreina hvert merkið er, með mynd ef við á, og fyrir hvaða vöru
    eða þjónustu merkið óskast skráð. Einnig skal greina frá nafni eða heiti
   umsækjanda. Umsókn skal enn fremur vera í samræmi við reglugerðarákvæði um
  vörumerki eftir því sem við á. Reglur, sem gilda um notkun merkisins, skulu
                                 fylgja umsókn.
        Í reglum þeim sem gilda um notkun merkisins skal m.a. koma fram:
      a. hverjum sé heimilt að nota merkið og hvaða skilyrði séu fyrir slíkri
                                    heimild,
       b. hvaða afleiðingar óréttmæt notkun merkisins hefur í för með sér og
   c. hvaða réttindi og skyldur eigandi merkisins hefur gagnvart þeim sem notar
                            merkið á óheimilan hátt.
   5. gr. Verði breytingar á reglum um notkun merkisins skal eigandi tilkynna
  breytingarnar til Einkaleyfastofunnar eigi síðar en þremur mánuðum eftir að
                         breytingarnar voru samþykktar.
 6. gr. Ákvæði 25. gr. laga um vörumerki gilda um notkunarskyldu félagamerkis.
Notkun félagamerkis af hálfu eins eða fleiri aðila, sem hafa heimild til að nota
   merkið, telst til notkunar í skilningi 1. mgr. 25. gr. laga um vörumerki.
 7. gr. Mál vegna brota gegn félagamerki getur aðeins sá höfðað sem er eigandi
merkisins. Sá sem brýtur gegn félagamerki og er skaðabótaskyldur samkvæmt lögum
um vörumerki skal bæta það tjón sem eigandi merkis, eða sá sem hefur rétt til að
                            nota það, verður fyrir.
  8. gr. Endanlegum ákvörðunum Einkaleyfastofunnar samkvæmt lögum þessum geta
   aðilar máls áfrýjað til áfrýjunarnefndar hugverkaréttinda á sviði iðnaðar.
   Áfrýjun skal berast [ráðuneytinu]^1) innan tveggja mánaða frá þeim degi er
    ákvörðun var tekin. Innan sama frests skal greiða ráðuneytinu tilskilið
áfrýjunargjald. Sé áfrýjunargjald ekki greitt innan frestsins skal vísa áfrýjun
                                      frá.
      Úrskurðir áfrýjunarnefndar verða ekki bornir undir annað stjórnvald.
      Ef aðilar máls óska að bera ákvörðun Einkaleyfastofunnar eða úrskurð
 áfrýjunarnefndar undir dómstóla ber þeim að höfða mál innan þriggja mánaða frá
þeim degi sem Einkaleyfastofan tók ákvörðun sína eða áfrýjunarnefnd úrskurðaði í
                                    málinu.
                             ^1)L. 126/2011, 354. gr.
   9. gr. [Ráðherra]^1) er heimilt að setja nánari reglur,^2) m.a. um frágang
umsókna og meðferð þeirra hjá Einkaleyfastofunni, um form skrárinnar og færslu,
  útgáfu skráningarskírteina og efni þeirra og meðferð andmælamála, svo og um
   gjöld fyrir umsóknir, endurnýjanir, afgreiðslur, endurrit, áfrýjanir o.fl.
  Gjöld skulu standa straum af kostnaði við rekstur Einkaleyfastofunnar vegna
málefna sem tengjast félagamerkjum og við þjónustu sem veitt er, m.a. í tengslum
  við umsóknir og skráningu félagamerkja, útskriftir úr skrám, afgreiðslur og
                                   endurrit.
    ^1)L. 126/2011, 354. gr. ^2)Rg. 916/2001, sbr. 15/2003, 898/2003, 1057/2007
                          og 1044/2010. Rg. 275/2008.
  10. gr. Sá sem af ásetningi brýtur gegn félagamerkjarétti skal sæta sektum.
       Eftir atvikum getur refsing verið fangelsi í allt að þrjá mánuði.
 Sektir samkvæmt lögum þessum má gera jafnt lögaðila sem einstaklingi. Lögaðila
    má ákvarða sekt án tillits til þess hvort sök verður sönnuð á starfsmann
  lögaðilans. Hafi starfsmaður lögaðila framið brot á lögum þessum eða reglum
 settum samkvæmt þeim má einnig gera lögaðilanum sekt, enda sé brotið drýgt til
hagsbóta fyrir lögaðilann eða hann hefur hagnast á brotinu. Lögaðili ber ábyrgð
  á greiðslu sektar sem starfsmaður hans er dæmdur til að greiða vegna brota á
           lögum þessum, enda séu brot tengd starfi hjá lögaðilanum.
                   11. gr. Lög þessi öðlast þegar gildi. ...
 Með umsóknir sem berast Einkaleyfastofunni fyrir gildistöku laga þessara skal
                            farið eftir eldri lögum.

References

   Visible links
   1. file://1997045.html
