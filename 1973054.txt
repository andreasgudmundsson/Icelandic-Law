
   --------------------------------------------------------------------------

                                        Lög um norrænan tækni- og iðnþróunarsjóð

                             1973 nr. 54 25. apríl

   --------------------------------------------------------------------------

                                     1. gr.
           Ríkisstjórninni er heimilt að staðfesta fyrir Íslands hönd samning
   ríkisstjórna Danmerkur, Finnlands, Íslands, Noregs og Svíþjóðar um stofnun
   norræns tækni- og iðnþróunarsjóðs, sem gerður var í Osló 20. febrúar 1973.
       Texti samningsins fylgir lögum þessum og telst hluti af þeim, og skulu
                                      ákvæði hans hafa lagagildi hér á landi.

                                     2. gr.
           Sjóðurinn er undanþeginn opinberum gjöldum og sköttum hér á landi.
                    Sjóðurinn er undanþeginn stimpilgjöldum af lánum og öðrum
                  fjárskuldbindingum, er hann kann að taka á sig hér á landi.

                                  Fylgiskjal.

 Samningur milli Danmerkur, Finnlands, Íslands, Noregs og Svíþjóðar um norrænan
                           tækni- og iðnþróunarsjóð.

             Ríkisstjórnir Danmerkur, Finnlands, Íslands, Noregs og Svíþjóðar
    hafa ákveðið að stofna norrænan tækni- og iðnþróunarsjóð sem þátt í þróun
           samstarfs á sviði iðnaðar og hafa gert með sér svofelldan samning:
                                    Markmið.
                                     1. gr.
                    Markmið sjóðsins er að styrkja og auka nýtingu á norrænum
       auðlindum á sviði tækni og iðnþróunar með því að efla og auka samstarf
     samningsaðilanna, svo og með því að styðja fjárhagslega framkvæmdir, sem
             hafa þýðingu fyrir tvö eða fleiri Norðurlandanna, og alþjóðlegar
                      framkvæmdir, sem hafa þýðingu fyrir Norðurlönd í heild.

                                   Fjármagn.
                                     2. gr.
             Fjármagn sjóðsins, sem upphaflega er 10 milljónir sænskra króna,
           er framlag að upphæð 2,2 milljónir sænskra króna frá Danmörku, 1,6
         milljónir sænskra króna frá Finnlandi, 0,1 milljón sænskra króna frá
     Íslandi, 1,6 milljónir sænskra króna frá Noregi og 4,5 milljónir sænskra
                                                           króna frá Svíþjóð.
                 Norræna ráðherranefndin kveður á eftir þörf um áframhaldandi
               fjárframlög til sjóðsins og um rétt sjóðsins til þess að veita
          fjárhagsábyrgðir umfram fyrirliggjandi fjármagn og veita margra ára
     stuðning, jafnframt því sem nefndin skiptir framlögum til sjóðsins milli
                                                               samningsaðila.

                                   Starfsvið.
                                     3. gr.
                Ráðherranefndin ákveður almenna stefnuskrá og verkefnaröðun í
                                                          starfsemi sjóðsins.
                                  Ráðherranefndin ákveður stofnskrá sjóðsins.

                                     4. gr.
             Endurskoðandi þess ríkis, þar sem sjóðurinn er staðsettur, hefur
                                             eftirlit með fjármálum sjóðsins.
            Ráðherranefndin gefur Norðurlandaráði árlega skýrslu um starfsemi
                                                                    sjóðsins.

                                  Lokaákvæði.
                                     5. gr.
             Samning þennan skal fullgilda og skulu fullgildingarskjölin, svo
             skjótt sem við verður komið, afhent norska utanríkisráðuneytinu.
              Samningur þessi skal varðveittur í norska utanríkisráðuneytinu,
                             sem sendir hverjum samningsaðila staðfest afrit.
               Samningurinn tekur gildi þann dag, er ráðherranefndin ákveður.

                                     6. gr.
            Æski einhver samningsaðila að segja samningnum upp, skal skrifleg
    tilkynning um það send ríkisstjórn Noregs, er tafarlaust skal skýra hinum
            samningsaðilunum frá því, svo og hvenær tilkynningin hafi borist.
            Samningurinn fellur úr gildi við lok þess almanaksárs, er einhver
       samningsaðila segir honum upp, svo framarlega að uppsagnartilkynningin
    hafi borist norsku ríkisstjórninni eigi síðar en 30. júní það ár, en ella
                                                   við lok næsta almanaksárs.

                                     7. gr.
               Eftir viðtöku uppsagnartilkynningar skulu allir samningsaðilar
     hafa samráð sín á milli um niðurfellingu þeirra réttinda og skyldna, sem
                              samningsaðilum voru fengin samkvæmt samningnum.


References

   Visible links
   1. http://www.althingi.is/dba-bin/lawformpr.pl?lnr=1973054
