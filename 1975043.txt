
   --------------------------------------------------------------------------

                           Lög um heftingu landbrots og varnir gegn ágangi vatna

                              1975 nr. 43 26. maí

   --------------------------------------------------------------------------

                                     1. gr.
         Vinna skal að heftingu landbrots og hindra önnur spjöll á nytjalandi
       af völdum vatna með fyrirhleðslum og lagfæringum á árfarvegum, svo sem
                                                fyrir er mælt í lögum þessum.
          [Landgræðsla ríkisins fer með yfirstjórn þeirra mála, sem lög þessi
                          fjalla um, fyrir hönd landbúnaðarráðuneytisins.]^1)

   ^1)[2]L. 36/1979, 1. gr.

                                     2. gr.
        Í hverri sýslu skal starfa matsnefnd skipuð fulltrúa Búnaðarfélags
   Íslands og Vegagerðar ríkisins.
        Matsnefndir skulu fylgjast með landbroti og hættu á landspjöllum af
   völdum vatna. Þær skulu taka við erindum frá landeigendum, sem telja
   nytjalönd sín eyðast eða vera í yfirvofandi hættu af þessum sökum.
        [Matsnefndir skulu semja álitsgerð um allar nauðsynlegar
   varnarframkvæmdir samkvæmt 1. gr. fyrir 1. maí ár hvert. Skal þar koma
   fram áætlaður kostnaður við fyrirhleðslur og aðrar lagfæringar á
   árfarvegum í sýslunni fyrir næsta ár eða fleiri, ef um meiri háttar
   framkvæmdir er að ræða. Enn fremur sé gefin stutt lýsing á tilhögun
   fyrirhugaðra framkvæmda á hverjum stað.
        Álitsgerðina skal matsnefnd senda til Landgræðslu ríkisins, en afrit
   af henni til Vegagerðar ríkisins, Búnaðarfélags Íslands, búnaðarsambands
   sýslunnar og þeirra landeigenda, sem hlut eiga að máli.]^1)

   ^1)[3]L. 36/1979, 2. gr.

                                     3. gr.
        Vegagerð ríkisins skal annast verkfræðilegan undirbúning, þegar um
   meiri háttar framkvæmdir er að ræða samkvæmt ákvæðum þessara laga.
        Í því skyni skal hún, þegar við verður komið, afla sér sérhæfðra
   starfskrafta á þessu sviði svo og til að gera vatnafræðilegar athuganir á
   því, hvernig heppilegast er að vinna gegn ágangi vatna.

                                     4. gr.
        Ríkissjóður greiðir ^7/[8] hluta kostnaðar við undirbúning og
   framkvæmdir samkvæmt því, sem ákveðið er í fjárlögum hverju sinni.
   Landeigendur, sem hag hafa af varnaraðgerðum á landi sínu eða landsnytjum,
   greiða ^1/[8] hluta, sem skiptist á milli þeirra að tiltölu við það, hvers
   virði hagurinn verður hverjum þeirra talinn. Verði ekki samkomulag um
   skiptingu á kostnaðarhluta landeigenda, skera matsnefndir úr. Ef
   ágreiningur verður innan matsnefndar, skipar ráðherra oddamann og ræður þá
   afl atkvæða niðurstöðu. Framkvæmdum má fresta, ef ekki er samkomulag um
   þær eða kostnaðarskiptingu milli landeigenda.

                                     5. gr.
        Nú þarf með fyrirhleðslum eða á annan hátt að stöðva landbrot, sem
   stofnar opinberum mannvirkjum, svo sem vegum, í hættu, og greiðir
   ríkissjóður þá allan kostnað, enda þótt í landi einstaklinga sé. Á sama
   hátt greiðir ríkissjóður að fullu kostnað við framkvæmdir, sem vinna þarf
   til þess að hindra landbrot eða ágang vatns, sem hefst vegna aðgerða
   opinberra aðila, t.d. þar sem þrengt er að ám við vega- og brúargerðir,
   straumrennsli breytist vegna efnistöku úr árfarvegi o.s.frv.

                                     6. gr.
        Þar sem framkvæmdir samkvæmt lögum þessum kunna að snerta veiði eða
   fiskræktarmöguleika í viðkomandi vatni, er skylt að kynna
   framkvæmdaáætlanir fyrir stjórn viðkomandi veiðifélags, þannig að henni
   gefist kostur á að gefa um þær umsögn.

                                     7. gr.
        Nú telur matsnefnd, að ekki megi dragast að hefja framkvæmdir, vegna
   yfirvofandi skemmda á nytjalandi, og skal það þá heimilt, enda komi
   samþykki landbúnaðarráðuneytisins til. Framlög til slíkra framkvæmda skulu
   njóta forgangs á fjárlögum næsta árs.

                                     8. gr.
        [Vegagerð ríkisins sér um byggingu og viðhald mannvirkja samkvæmt
   fjárveitingum á fjárlögum hverju sinni í samráði við Landgræðslu
   ríkisins.]^1) Vegagerðin skal og annast greiðslu á hluta ríkisins af
   framkvæmdakostnaði, að því marki, sem fjárlög heimila.

   ^1)[4]L. 36/1979, 3. gr.

                                     9. gr.
        Bætur fyrir landspjöll vegna framkvæmda, t.d. ef vatni er veitt á
   land annars manns, skal telja með kostnaði við verkið. Bætur skal ákveða
   með mati eftir ákvæðum vatnalaga, nr. 15 frá 1923, ef eigi semur.

                                    10. gr.
        Landbúnaðarráðherra hefur yfirstjórn mála samkvæmt lögum þessum.

References

   Visible links
   1. http://www.althingi.is/dba-bin/lawformpr.pl?lnr=1975043
   2. file:///altext/stjtnr.html#1979036?g1
   3. file:///altext/stjtnr.html#1979036?g2
   4. file:///altext/stjtnr.html#1979036?g3
