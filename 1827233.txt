
   --------------------------------------------------------------------------

      Tilskipun um vald biskupa til að veita undanþágur frá fermingartilskipunum

                                 1827 23. mars

   --------------------------------------------------------------------------

                                       1)
             Eftirleiðis skal það vera á valdi biskupanna, að veita leyfi til
     þess, að börn séu tekin til fermingar, þó að nokkuð vanti á, að þau hafi
      náð hinum lögboðna 14 ára aldri. Slíka undanþágu má þó eigi veita, nema
      svo sérstaklega sé ástatt um hagi foreldranna eða ákvörðun barnsins, að
      hún verði að álítast áríðandi fyrir velferð þess, og auk þess skal þess
     nákvæmlega gætt, að barnið hafi að fullu öðlast þá þekkingu, sem gert er
   ráð fyrir í skólatilskipununum, og að siðferði þess sé svo, að ekkert geti
   að því leyti verið til fyrirstöðu slíkri ívilnun. Það má heldur ekki vanta
   nema lítið á aldur barnsins, ef undanþágan á að fást, og jafnvel þótt allt
     annað mæli með undanþágunni, eigi meira en 6 mánuðir. Að öðru leyti skal
        biskup leita álits hlutaðeigandi prests og prófasts, áður hann veitir
                                                                 undanþáguna.

                                       2)
             Biskup skal, þegar svo stendur á, sem nú skal sagt, hafa heimild
                         til að leyfa, að fermt sé á öðrum dögum en boðið er:

           1. Þegar prestur sá, er ferma átti, verður veikur; þó má eigi
           fresta fermingunni af þeirri orsök lengur en 3 vikur, og ef
           prestur eigi innan þess tíma getur fermt sjálfur, ber að fá annan
           til þess.
           2. Þegar barn, sem ferma á, getur eigi fyrir sjúkleika sakir mætt
           á fermingardeginum, getur biskup leyft presti að ferma það
           einhvern annan sunnudag, eða virkan dag, þá er messað er.
           3. Þegar sóknarmenn lifa mestmegnis af siglingum, og sumum þeirra
           er mikilsvert að fermt sé fyrr en á fyrsta sunnudag eftir páska,
           sökum þess að siglingarnar hefjast fyrr, og má biskup, þegar svo
           stendur á, leyfa að fermt sé 3 eða 4 vikum fyrr.
           4. Þegar einstakt barn, annaðhvort af því að það á að fara í
           siglingar eða af öðrum ástæðum myndi bíða tilfinnanlegan hnekki
           fyrir framtíð sína, ef það þyrfti að bíða síns venjulega
           fermingardags, og má þá leyfa að ferma það barn eitt sér einhvern
           sunnudag eða annan dag, er messað er.
           5. Þegar tveir prestar eru við sömu kirkju og þeir vilja ferma
           börn sín sinn daginn hvor, í stað þess að þeir eiga eftir
           tilskipuninni 13. janúar 1736, 12. gr., og reglugjörð 26. apríl
           1754, 6. og 10. gr., að ferma sama daginn og í sameiningu; og má
           biskup þá leyfa öðrum þeirra að ferma annan dag en hinn tilskipaða
           fermingardag.

                                       3)
               Nú er barn, sem ferma á, krypplingur, svo að það á bágt með að
      koma í kirkju til fermingar, eða það getur það eigi að hættulausu vegna
     stöðugra veikinda eða það hefir svo stórkostleg líkamslýti, að koma þess
   og yfirheyrsla í kirkjunni gæti vakið hneyksli; og skal þá biskupi heimilt
                           að leyfa, að það sé fermt heima í votta viðurvist.

References

   Visible links
   1. http://www.althingi.is/dba-bin/lawformpr.pl?lnr=1827233
