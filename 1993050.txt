
   --------------------------------------------------------------------------

                                                                    Skaðabótalög

                              1993 nr. 50 19. maí

   --------------------------------------------------------------------------

                                   I. kafli.
                            Bætur fyrir líkamstjón.
                       Líkamstjón sem veldur ekki dauða.
                                     1. gr.
             Sá sem bótaábyrgð ber á líkamstjóni skal greiða skaðabætur fyrir
         atvinnutjón, sjúkrakostnað og annað fjártjón sem af því hlýst og enn
                                                        fremur þjáningabætur.
          Ef líkamstjón hefur varanlegar afleiðingar skal einnig greiða bætur
     fyrir miska og bætur fyrir örorku, þ.e. varanlegan missi eða skerðingu á
                                                 getu til að afla vinnutekna.
         Verðmæti vinnu við heimilisstörf skal lagt að jöfnu við launatekjur,
                                        sbr. 2. gr., 2. mgr. 7. gr. og 8. gr.

                            Tímabundið atvinnutjón.
                                     2. gr.
        Bætur fyrir atvinnutjón skal ákveða fyrir tímann frá því að tjón varð
   þangað til tjónþoli getur hafið vinnu að nýju eða þar til ekki er að vænta
                                                                frekari bata.
               Frá skaðabótum skal draga laun í veikinda- eða slysaforföllum,
          dagpeninga og aðrar bætur frá opinberum tryggingum fyrir tímabundið
          atvinnutjón og vátryggingabætur þegar greiðsla vátryggingafélags er
   raunveruleg skaðabót, svo og sambærilegar greiðslur sem tjónþoli fær vegna
                                           þess að hann er ekki fullvinnufær.

                                   Þjáningar.
                                     3. gr.
           Greiða skal þjáningabætur fyrir tímabilið frá því að tjón varð þar
    til ekki er að vænta frekari bata, 1.300 kr. fyrir hvern dag sem tjónþoli
    er rúmfastur og 700 kr. fyrir hvern dag sem tjónþoli er veikur án þess að
          vera rúmliggjandi. Þegar sérstaklega stendur á er heimilt að greiða
      þjáningabætur þótt tjónþoli sé ekki veikur. Nemi bætur meira en 200.000
           kr. er heimilt að víkja frá fjárhæðum þeim sem greinir í 1. málsl.
          Um greiðslur frá þriðja manni fer eftir ákvæðum 1., 3. og 4. málsl.
                                                               4. mgr. 5. gr.

                               Varanlegur miski.
                                     4. gr.
          Þegar fjárhæð bóta fyrir varanlegan miska er ákveðin skal litið til
                  þess hvers eðlis og hversu miklar afleiðingar tjóns eru frá
      læknisfræðilegu sjónarmiði, svo og til erfiðleika sem það veldur í lífi
     tjónþola. Varanlegur miski skal metinn til stiga og skal miða við ástand
     tjónþola eins og það er þegar ekki er að vænta frekari bata. Þegar miski
    er metinn alger (100%) skulu bætur vera 4.000.000 kr. Við lægra miskastig
       lækkar fjárhæð þessi í réttu hlutfalli. Þegar sérstaklega stendur á er
    heimilt að ákveða hærri bætur, þó ekki meiri en 6.000.000 kr. Engar bætur
                    skal greiða þegar varanlegur miski er metinn minni en 5%.
         Hafi tjónþoli verið 60 ára eða eldri þegar tjón varð lækka bætur sem
     ákveðnar eru eftir 1. mgr. um 5% fyrir hvert aldursár tjónþola umfram 59
                  ár. Bætur lækka þó ekki frekar eftir 69. aldursár tjónþola.
          Um greiðslur frá þriðja manni fer eftir ákvæðum 1., 3. og 4. málsl.
                                                               4. mgr. 5. gr.

                                Varanleg örorka.
                                     5. gr.
             Valdi líkamstjón, eftir að ekki er að vænta þess að tjónþoli nái
           frekari bata, varanlegri skerðingu á getu til að afla vinnutekna á
                                tjónþoli rétt á bótum fyrir varanlega örorku.
              Þegar tjón vegna örorku er metið skal líta til þeirra kosta sem
   tjónþoli á til að afla sér tekna með vinnu sem sanngjarnt er að ætlast til
                                                          að hann starfi við.
                    Örorka tjónþola reiknast í hundraðshlutum (örorkustigum).
          Greiðslur, sem tjónþoli fær frá þriðja manni vegna líkamstjóns, svo
     sem almannatryggingum, lífeyrissjóði eða vátryggingafélagi, dragast ekki
                  frá skaðabótakröfu. Greiðslur frá samnings- eða lögbundinni
    atvinnuslysatryggingu launþega skulu þó dregnar frá skaðabótakröfu hans á
             hendur vinnuveitanda þeim sem slysatrygginguna keypti. Bætur frá
            slysatryggingu ökumanns eftir umferðarlögum skal einnig draga frá
     skaðabótakröfu. Sama gildir um bætur frá sams konar slysatryggingu manns
                                      er slasast sem farþegi í eigin ökutæki.

                                     6. gr.
                 Bætur skal meta til fjárhæðar sem nemur 7,5-földum árslaunum
     tjónþola, sbr. 7. gr., margfölduðum með örorkustigi, sbr. 3. mgr. 5. gr.
                                       Bótafjárhæðin skal greidd í einu lagi.

                                     7. gr.
             Árslaun teljast vera heildarvinnutekjur tjónþola á næstliðnu ári
                                                 fyrir þann dag er tjón varð.
            Árslaun skulu þó metin sérstaklega þegar óvenjulegar aðstæður eru
                      fyrir hendi, t.d. breytingar á tekjum eða atvinnuhögum.
                            Ekki skal miða við hærri árslaun en 4.500.000 kr.

                                     8. gr.
            Bætur til barna og tjónþola, sem að verulegu leyti nýta vinnugetu
   sína þannig að þeir hafa engar eða takmarkaðar vinnutekjur, skal ákvarða á
     grundvelli miskastigs skv. 4. gr. Bætur skulu ákveðnar sem hundraðshluti
     af bótum fyrir varanlegan miska eftir reglum 1.4. málsl. 1. mgr. 4. gr.
            Þegar miskastig er minna en 15% greiðast engar örorkubætur. Þegar
     miskastig er 15%, 18% eða 20% skulu örorkubætur vera 130%, 135% eða 140%
                                             af bótum fyrir varanlegan miska.
        Þegar miskastig er 25% eru örorkubætur 150% af bótum fyrir varanlegan
       miska. Þegar miskastig er 30%, 35%, 40%, 45% eða 50% skulu örorkubætur
        vera 160%, 170%, 180%, 190% eða 200% af bótum fyrir varanlegan miska.
        Þegar miskastig er 55% eru örorkubætur 225% af bótum fyrir varanlegan
              miska. Þegar miskastig er 60%, 65%, 70%, 75%, 80% eða 85% skulu
        örorkubætur vera 250%, 275%, 300%, 325%, 350% eða 375% af bótum fyrir
     varanlegan miska. Þegar miskastig er 90%, 95% eða 100% skulu örorkubætur
                                   vera 400% af bótum fyrir varanlegan miska.

                                     9. gr.
           Ef tjónþoli var 26 ára eða eldri þegar tjón varð lækka örorkubætur
      skv. 6. og 8. gr. um 1% af bótafjárhæð, sem þar er ákveðin, fyrir hvert
    aldursár frá 26 til 45, um 2% fyrir hvert aldursár frá 46 til 55 og um 4%
                                          fyrir hvert aldursár frá 56 til 70.
        Ef ætla má að tjónþoli hefði verið vinnufær og stundað vinnu eftir að
   hann er orðinn fullra 70 ára að aldri má víkja frá reglu 1. mgr. að nokkru
                                                                    eða öllu.

                                  Örorkunefnd.
                                    10. gr.
         Tjónþoli eða sá sem ábyrgð ber á tjóni getur hvor um sig óskað álits
                       um ákvörðun miskastigs og örorkustigs hjá örorkunefnd.
                        Í örorkunefnd eiga sæti þrír menn sem skipaðir eru af
   dómsmálaráðherra til sex ára í senn. Skulu tveir nefndarmanna vera læknar,
         en einn lögfræðingur og er hann formaður nefndarinnar. Formaður skal
   fullnægja skilyrðum laga til að hljóta skipun í embætti hæstaréttardómara.
              Ráðherra skipar varamenn eftir sömu reglum og aðalmenn. Um hæfi
     nefndarmanna til að fara með mál skal fara eftir reglum laga um sérstakt
                                                                 hæfi dómara.
                                  Örorkunefnd skal semja töflur um miskastig.
                  Ráðherra setur reglugerð^1) um starfsháttu örorkunefndar. Í
       reglugerðinni skal m.a. vera heimild fyrir nefndina til þess að kveðja
      lækna og aðra sérfróða menn til starfa í þágu nefndarinnar. Í reglugerð
                 skal og kveða á um gjald fyrir matsgerðir sem nefndin gerir.

   ^1)Rg. 335/1993.

                                 Endurupptaka.
                                    11. gr.
        Að kröfu tjónþola er heimilt að taka upp að nýju ákvörðun um bætur
   fyrir varanlegan miska eða örorkubætur. Skilyrði endurupptöku er að
   ófyrirsjáanlegar breytingar hafi orðið á heilsu tjónþola þannig að ætla
   megi að miskastig eða örorkustig sé verulega hærra en áður var talið. Ef
   mál er endurupptekið er heimilt að skjóta ákvörðun um miskastig eða
   örorkustig aftur til úrlausnar örorkunefndar, sbr. 10. gr.

                            Missir framfæranda o.fl.
                                    12. gr.
        Sá sem skaðabótaábyrgð ber á dauða annars manns skal greiða hæfilegan
   útfararkostnað. Auk þess skal hann greiða þeim sem misst hefur framfæranda
   bætur fyrir tjón það er ætla má að af því leiði fyrir hann. Til framfærslu
   telst einnig verðmæti vinnu hins látna við heimilisstörf.
        Um greiðslur frá þriðja manni fer eftir ákvæðum 4. mgr. 5. gr.

                        Bætur til maka eða sambúðarmaka.
                                    13. gr.
        Bætur fyrir missi framfæranda til maka eða sambúðarmaka skulu vera
   30% af bótum þeim sem ætla má að hinn látni mundi hafa átt rétt á fyrir
   algera (100%) örorku, sbr. 5.8. gr. Bætur skulu þó nema ekki minni
   fjárhæð en 3.000.000 kr. nema sérstaklega standi á.
        Hafi framfærandi verið orðinn 26 ára gamall lækka bætur eftir reglum
   9. gr.

                                Bætur til barns.
                                    14. gr.
        Bætur fyrir missi framfæranda til eftirlifandi barns, sem hinum látna
   var lögskylt að framfæra, skulu vera jafnháar heildarfjárhæð þeirra
   barnalífeyrisgreiðslna er barnið á rétt á eftir lögum um almannatryggingar
   frá því að tjón varð til 18 ára aldurs. Hafi hinn látni verið eini
   framfærandi barns hækka bætur um 100%.
        Reikna skal fjárhæð barnalífeyris eins og hann er við andlát
   framfæranda.

                              Verðlagsbreytingar.
                                    15. gr.
        Fjárhæðir bóta, sem greindar eru í 3. gr., 1. mgr. 4. gr., 3. mgr. 7.
   gr. og 2. málsl. 1. mgr. 13. gr., breytast mánaðarlega í hlutfalli við
   breytingar sem verða á lánskjaravísitölu frá gildistöku laganna. Fjárhæð
   skal hverju sinni hækka eða lækka þannig að hún standi á heilu eða hálfu
   þúsundi króna. Bótafjárhæðir þær, sem greinir í 1. málsl. 3. gr., skulu þó
   hækka eða lækka svo að fjárhæð standi á heilum tug króna.
        Bætur skv. 1. mgr. skal ákveða á grundvelli fjárhæða sem gilda þegar
   bótafjárhæð er ákveðin. Bætur fyrir varanlega örorku skal umreikna miðað
   við breytingar á lánskjaravísitölu frá því að tjón varð og þar til
   bótafjárhæð er ákveðin.

                                    Vextir.
                                    16. gr.
        Bætur fyrir þjáningar, varanlegan miska, örorku og missi framfæranda
   bera vexti frá því að tjón varð. Vextirnir skulu nema 2% á ári, en
   dómsmálaráðherra getur í samráði við Seðlabanka Íslands breytt
   vaxtafætinum. Ákvörðun um slíka breytingu skal gilda í a.m.k. tvö ár.
        Um dráttarvexti fer eftir reglum vaxtalaga.

                                  Endurkrafa.
                                    17. gr.
        Endurkrafa vegna greiðslu bóta samkvæmt lögum um almannatryggingar
   verður ekki gerð á hendur þeim sem er skaðabótaskyldur. Sama á við um
   bótagreiðslur lífeyrissjóða eða vátrygginga og skiptir ekki máli hvers
   eðlis vátryggingin er, sbr. 2. mgr. 22. gr.
        Vinnuveitandi, sem greitt hefur slasaða eða þeim sem misst hefur
   framfæranda laun eða aðrar launatengdar greiðslur vegna líkamstjóns, getur
   krafið hinn skaðabótaskylda um endurgreiðslu að því marki sem
   vinnuveitandi hefur orðið fyrir fjártjóni vegna slíkra greiðslna.

                           Aðilaskipti að bótakröfu.
                                    18. gr.
        Ekki er heimilt að framselja kröfu um bætur fyrir líkamstjón nema hún
   sé viðurkennd eða dæmd.
        Krafa um bætur fyrir þjáningar eða varanlegan miska erfist hafi hún
   verið viðurkennd, einkamál verið höfðað til heimtu hennar eða
   viðurkenningar eða hún hefur verið gerð fyrir dómi í opinberu máli.
        Bætur, sem greindar eru í 1. mgr. og telja má að ekki hafi verið
   eytt, koma ekki til skipta við fjárslit milli hjóna. Bæturnar teljast
   hjúskapareign þegar eigandi bótanna andast nema þær séu séreign samkvæmt
   kaupmála.
        Reglur 1. og 3. mgr. eiga ekki við um bætur fyrir tímabundið
   atvinnutjón.

                                   II. kafli.
             Skaðabótaábyrgð vegna tjóns sem vátrygging tekur til.
                                    19. gr.
        Skaðabótaréttur stofnast ekki vegna tjóns sem munatrygging eða
   rekstrarstöðvunartrygging tekur til.
        Regla 1. mgr. á ekki við ef

   1.
           hinn skaðabótaskyldi hefur valdið tjóninu af ásetningi eða
           stórfelldu gáleysi eða
   2.
           tjóninu er valdið í opinberri starfsemi eða í einkaatvinnurekstri
           eða sambærilegum rekstri.

        Hafi starfsmaður valdið tjóni sem munatrygging,
   rekstrarstöðvunartrygging eða ábyrgðartrygging vinnuveitanda hans tekur
   til er starfsmaðurinn ekki skaðabótaskyldur nema tjónið verði rakið til
   ásetnings eða stórfellds gáleysis.

                                    20. gr.
        Um skaðabótarétt ríkissjóðs, sveitarfélags eða annars opinbers aðila,
   sem kaupir almennt ekki vátryggingu og hefur því hagsmuni sína í eigin
   áhættu, fer með sama hætti og vátrygging hefði verið keypt, sbr. 19. gr.

                                    21. gr.
        Ákvæði 19. og 20. gr. eiga ekki við um skaðabótakröfur samkvæmt

   1.
           skaðabótareglum umferðarlaga,
   2.
           lögum um flutningssamninga og ábyrgð við vöruflutninga á landi,
   3.
           lögum um loftferðir,
   4.
           siglingalögum eða
   5.
           alþjóðasamningi um ábyrgð vegna tjóns af völdum olíumengunar,
           gerðum í Brussel 29. nóvember 1969.

                                    22. gr.
        Stofnist skaðabótaábyrgð vegna tjóns sem skaðatrygging tekur til
   öðlast vátryggingafélagið rétt tjónþola á hendur hinum skaðabótaskylda að
   svo miklu leyti sem það hefur greitt bætur.
        Sé um líftryggingu, slysa- eða sjúkratryggingu að ræða á félagið enga
   kröfu á hendur hinum skaðabótaskylda og skiptir ekki máli hvers eðlis
   vátryggingin er.

                                  III. kafli.
                                  Ýmis ákvæði.
                            Bótaábyrgð starfsmanns.
                                    23. gr.
        Bætur, sem vinnuveitandi hefur greitt vegna saknæmrar hegðunar
   starfsmanns, er aðeins unnt að krefja starfsmanninn um að því marki sem
   telja má sanngjarnt þegar litið er til sakar og stöðu starfsmannsins og
   atvika að öðru leyti.
        Skaðabótaábyrgð starfsmanns gagnvart tjónþola má skerða eða fella
   niður ef það verður talið sanngjarnt þegar litið er til atvika sem getið
   er í 1. mgr. og hagsmuna tjónþola. Bætur, sem starfsmaður hefur greitt,
   getur hann krafið úr hendi vinnuveitanda að því marki sem bótaábyrgð
   hvílir endanlega á vinnuveitanda eftir 1. mgr.
        Ákvæði 1. mgr. eiga einnig við um kröfu vinnuveitanda á hendur
   starfsmanni vegna tjóns sem starfsmaðurinn veldur vinnuveitanda í starfi
   sínu.

                             Almenn lækkunarregla.
                                    24. gr.
        Lækka má bótafjárhæð eða fella niður skaðabótaábyrgð ef ábyrgðin yrði
   hinum bótaskylda svo þungbær að ósanngjarnt má telja eða álíta verður að
   öðru leyti skerðingu eða niðurfellingu sanngjarna vegna mjög óvenjulegra
   aðstæðna. Þegar metið er hvort ástæða sé til að beita heimildinni skal
   líta til þess hve mikið tjónið er, eðlis bótaábyrgðar, aðstæðna tjónvalds,
   hagsmuna tjónþola, vátrygginga aðila og annarra atvika.
        Þegar skilyrði 1. mgr. eru fyrir hendi má að nokkru eða öllu líta
   fram hjá því að tjónþoli er meðvaldur að tjóni. Regla þessi á einnig við
   um kröfu manns er misst hefur framfæranda sem var meðvaldur að dauða
   sínum.

                          Fleiri en einn bótaábyrgir.
                                    25. gr.
        Beri tveir eða fleiri óskipta bótaábyrgð skal ábyrgð þeirra innbyrðis
   skiptast eftir því sem sanngjarnt þykir þegar litið er til eðlis
   skaðabótaábyrgðar þeirra og atvika að öðru leyti.
        Taki ábyrgðartrygging eins eða fleiri hinna bótaábyrgu til tjónsins
   skal fara eftir ákvæðum 1. og 2. mgr. 19. gr. og 21. gr. Í tilvikum, sem
   nefnd eru í 1. eða 2. tölul. 2. mgr. 19. gr. eða 21. gr., má, þegar
   bótaábyrgð er deilt á hina bótaábyrgu, taka tillit til ábyrgðartrygginga
   sem þeir höfðu. Þetta gildir einnig þegar ákvæði 20. gr. eiga við.

                               Bætur fyrir miska.
                                    26. gr.
        Sá sem ábyrgð ber á ólögmætri meingerð gegn frelsi, friði, æru eða
   persónu annars manns skal greiða þeim sem misgert er við miskabætur.
   Ákvæði 1. og 2. mgr. 18. gr. eiga einnig við um miskabætur skv. 1. málsl.
   þessarar greinar.

                Bann gegn því að víkja frá lögunum með samningi.
                                    27. gr.
        Eigi má, áður en tjón verður, víkja með samningi frá reglum 1.16.
   gr., 2. mgr. 24. gr. eða 26. gr. laga þessara ef það er í óhag þeim sem á
   skaðabótarétt.
        Eigi má, áður en tjón verður, víkja með samningi frá reglum 1. mgr.
   17. gr., 1. eða 3. mgr. 19. gr., 20. gr., 2. mgr. 22. gr., 23. gr., 1.
   mgr. 24. gr. eða 25. gr. laga þessara ef það er í óhag hinum
   skaðabótaskylda. Þó má víkja frá 25. gr. að því er varðar tjón sem valdið
   er í opinberri starfsemi eða í einkaatvinnurekstri eða sambærilegum
   rekstri.

                                   IV. kafli.
                                Gildistaka o.fl.
                                    28. gr.
        Lög þessi öðlast gildi 1. júlí 1993 og eiga við um skaðabótaábyrgð
   vegna tjóns sem verður eftir gildistöku laganna.

                             Brottfall lagaákvæða.
                                    29. gr.
        ...

References

   Visible links
   1. http://www.althingi.is/dba-bin/lawformpr.pl?lnr=1993050
