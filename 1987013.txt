
   --------------------------------------------------------------------------

                                                      Lög um umboðsmann Alþingis

                              1987 nr. 13 20. mars

   --------------------------------------------------------------------------

                                     1. gr.
              Kjör umboðsmanns Alþingis fer fram í sameinuðu þingi. Kosningin
        gildir til fjögurra ára. Hann skal uppfylla skilyrði laga til að mega
               gegna embætti hæstaréttardómara og má ekki vera alþingismaður.
             Ef umboðsmaður andast eða verður af öðrum sökum ófær um að gegna
      starfi sínu framvegis skal sameinað þing kjósa umboðsmann að nýju. Sama
      hátt skal hafa á ef umboðsmaður fær að eigin ósk lausn frá embætti sínu
       eða tveir þriðju hlutar þingmanna samþykkja að víkja honum úr embætti.
        Við tímabundin forföll umboðsmanns getur Alþingi kosið staðgengil til
                                       að gegna embættinu meðan forföll vara.

                                     2. gr.
               Hlutverk umboðsmanns er að hafa í umboði Alþingis eftirlit með
     stjórnsýslu ríkis og sveitarfélaga á þann hátt sem nánar greinir í lögum
       þessum og tryggja rétt borgaranna gagnvart stjórnvöldum landsins. Skal
       hann gæta þess að jafnræði sé í heiðri haft í stjórnsýslunni og að hún
          fari að öðru leyti fram í samræmi við lög og góða stjórnsýsluhætti.

                                     3. gr.
         Því aðeins fjallar umboðsmaður um stjórnsýslu sveitarfélaga að um sé
         að ræða ákvarðanir sem skjóta má til ráðherra eða annars stjórnvalds
                                                                    ríkisins.

                                     4. gr.
          Umboðsmaður er í störfum sínum óháður fyrirmælum frá öðrum, þar með
                                                               töldu Alþingi.

                                     5. gr.
        Umboðsmaður getur tekið mál til meðferðar eftir kvörtun eða að sjálfs
                                                               sín frumkvæði.
         Kvörtun getur hver sá borið fram við umboðsmann sem telur stjórnvald
                                                    hafa beitt sig rangindum.

                                     6. gr.
        Kvörtun til umboðsmanns skal vera skrifleg og skal þar greint nafn og
     heimilisfang þess er kvartar. Öll tiltæk sönnunargögn um málsatvik skulu
                                                           og fylgja kvörtun.
         Kvörtun skal bera fram innan árs frá því er stjórnsýslugerningur sá,
                                          er um ræðir, var til lykta leiddur.
            Ef skjóta má máli til æðra stjórnvalds er ekki unnt að kvarta til
       umboðsmanns fyrr en æðra stjórnvald hefur fellt úrskurð sinn í málinu.
                           Ársfresturinn skv. 2. mgr. hefst þá frá þeim tíma.

                                     7. gr.
          Umboðsmaður Alþingis getur krafið stjórnvöld um þær upplýsingar sem
              hann þarfnast vegna starfs síns, þar á meðal getur hann krafist
      afhendingar á skýrslum, skjölum, bókunum og öðrum gögnum sem mál varða.
           Umboðsmaður getur ekki krafist upplýsinga er varða öryggi ríkisins
   inn á við eða út á við eða utanríkismál er leynt skulu fara nema með leyfi
                                                  ráðherra þess sem í hlut á.
          Umboðsmaður getur óskað þess að dómari kveðji mann fyrir dóm til að
      bera vitni um atvik sem máli þykja skipta. Um vitnaleiðsluna skal farið
     eftir reglum laga ...^1) um meðferð opinberra mála, eftir því sem við á.
       Heimilt er málsaðila að vera viðstaddur vitnaleiðsluna. Honum skal, ef
         þörf krefur, skipa réttargæslumann ...^1) Ákveða má að vitnaleiðslur
                                   þessar skuli fara fram fyrir luktum dyrum.

   ^1)[2]L. 19/1991, 194. gr.

                                     8. gr.
        Umboðsmanni ber að gæta þagnarskyldu um þau atvik sem honum verða
   kunn í starfinu og leynt eiga að fara vegna lögmætra almanna- eða
   einkahagsmuna. Sama gildir um starfsmenn umboðsmanns. Þagnarskyldan helst
   þótt látið sé af starfi.

                                     9. gr.
        Nú ákveður umboðsmaður Alþingis að taka til meðferðar kvörtun á
   hendur stjórnvaldi og skal þá strax skýra stjórnvaldinu frá efni
   kvörtunarinnar nema hætta sé á að rannsókn kunni að torveldast af þeim
   sökum.
        Jafnan skal gefa stjórnvaldi, sem kvörtun beinist að, kost á að skýra
   málið fyrir umboðsmanni áður en hann lýkur málinu með álitsgerð skv. b-lið
   2. mgr. 10. gr.

                                    10. gr.
        Telji umboðsmaður þegar í upphafi að kvörtun gefi ekki nægilegt
   tilefni til nánari athugunar eða uppfylli ekki skilyrði laganna til að
   mega hljóta meðferð skal hann tilkynna kvartanda það og er málinu þá
   lokið.
        Hafi umboðsmaður tekið mál til meðferðar geta lyktir þess orðið:

   a.
           Hann getur látið mál niður falla að fenginni leiðréttingu eða
           skýringu stjórnvalds.
   b.
           Hann getur gefið álit um hvort athöfn stjórnvalds brjóti í bága
           við lög eða hvort annars hafi verið brotið gegn góðum
           stjórnsýsluháttum. Telji hann um að ræða brot í starfi sem varðar
           viðurlögum samkvæmt lögum skal hann gera viðeigandi yfirvöldum
           viðvart.

                                    11. gr.
        Ef umboðsmaður verður þess var að meinbugir séu á gildandi lögum eða
   almennum stjórnvaldsfyrirmælum skal hann tilkynna það Alþingi,
   hlutaðeigandi ráðherra eða sveitarstjórn.

                                    12. gr.
        Umboðsmaður skal gefa Alþingi árlega skýrslu um starfsemi sína á
   liðnu almanaksári. Skýrsluna skal prenta og birta opinberlega fyrir 1.
   september ár hvert.
        Ef umboðsmaður verður áskynja stórvægilegra mistaka eða afbrota
   stjórnvalds getur hann gefið Alþingi eða hlutaðeigandi ráðherra sérstaka
   skýrslu um málið. Ef starfsmaður sveitarstjórnar á í hlut getur
   umboðsmaður gefið sveitarstjórn sérstaka skýrslu.
        Umboðsmaður ákveður sjálfur hvort hann gefur opinbera tilkynningu um
   mál og á hvern hátt hann gerir það.
        Ávallt er umboðsmaður lætur frá sér fara tilkynningu um mál skal hann
   greina hvað stjórnvaldið, er hlut á að máli, hefur fært fram sér til
   varnar.

                                    13. gr.
        Umboðsmaður nýtur sömu launa og annarra lögkjara og hæstaréttardómari
   eftir því sem við verður komið. Hann á rétt til biðlauna í þrjá mánuði er
   hann lætur af starfi.
        Umboðsmanni er óheimilt að hafa með höndum launuð störf í þágu
   opinberra stofnana eða einkafyrirtækja.

                                    14. gr.
        Umboðsmaður ræður sjálfur starfsfólk síns embættis. Um fjölda þess og
   launakjör skal farið eftir reglum sem Alþingi setur skv. 15. gr.

                                    15. gr.
        Alþingi setur nánari reglur um störf og starfshætti umboðsmanns.
   Reglur þessar skulu settar með ályktun í sameinuðu Alþingi að loknum
   tveimur umræðum.^1)

   ^1)Sjá þingsályktun í Stjtíð. A 82/1988, sbr. augl. A 106/1994.

                                    16. gr.
        Lög þessi öðlast gildi 1. janúar 1988.

References

   Visible links
   1. http://www.althingi.is/dba-bin/lawformpr.pl?lnr=1987013
   2. file://1991019.html#g194
