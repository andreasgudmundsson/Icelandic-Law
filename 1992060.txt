
   --------------------------------------------------------------------------

                             Lög um Náttúrufræðistofnun Íslands og náttúrustofur

                              1992 nr. 60 1. júní

   --------------------------------------------------------------------------

                                   I. kafli.
                        Um Náttúrufræðistofnun Íslands.
                                     1. gr.
             Lög þessi fjalla um Náttúrufræðistofnun Íslands og náttúrustofur
          með ríkisaðild í kjördæmum, samræmingu á starfsemi þessara aðila og
                                           samvinnu um rannsóknir og fræðslu.
               Ráðherra umhverfismála fer með þau málefni sem lögin taka til.

                                     2. gr.
                     Náttúrufræðistofnun Íslands er í eigu íslenska ríkisins.
           Stofnunin getur byggst upp af allt að fimm setrum sem hvert um sig
    hefur sjálfstæðan fjárhag. Auk seturs í Reykjavík getur ráðherra heimilað
        eitt setur í hverjum landsfjórðungi að fenginni umsögn [forstjóra]^1)
                     stofnunarinnar og eftir því sem fé er veitt á fjárlögum.

   ^1)[2]L. 169/1998, 1. gr.

                                     3. gr.
           [Ráðherra skipar forstjóra Náttúrufræðistofnunar Íslands til fimm
   ára í senn. Forstjóri skal hafa háskólamenntun og þekkingu á verksviði
   stofnunarinnar. Forstjóri ræður forstöðumenn setra og aðra starfsmenn
   stofnunarinnar.
           Forstjóri fer með stjórn stofnunarinnar og ber ábyrgð á
   fjárhagslegum rekstri hennar. Þá mótar hann stefnu hennar í samráði við
   forstöðumenn setra. Forstjóri samþykkir fjárhagsáætlanir setra og fylgist
   með fjárreiðum þeirra og ráðstöfun fjár. Fjármál einstakra setra eru að
   öðru leyti á ábyrgð forstöðumanna þeirra.
           Forstjóri boðar árlega til fundar með starfsmönnum
   Náttúrufræðistofnunar og forstöðumönnum náttúrustofa til að samræma
   starfsemina og greina frá niðurstöðum rannsókna.
           Ráðherra setur í reglugerð^1) nánari fyrirmæli um hlutverk og
   starfsskyldur forstjóra og forstöðumanna, svo og um aðsetur forstjóra á
   hverjum tíma.]^2)

   ^1)Rg. 229/1993.^2)[3]L. 169/1998, 2. gr.

                                     4. gr.
           Náttúrufræðistofnun Íslands stundar undirstöðurannsóknir í
   dýrafræði, grasafræði og jarðfræði landsins og annast skipulega
   heimildasöfnun um náttúru Íslands. Hún varðveitir niðurstöður og eintök í
   fræðilegum söfnum er veiti sem best yfirlit um náttúru landsins.
           Aðalverkefni Náttúrufræðistofnunar eru:

           a. að stunda vísindalegar rannsóknir á náttúru Íslands,
           b. að varðveita náttúrugripi, ritsmíðar og önnur gögn á
           vísindalegum heimildasöfnum og byggja upp aðgengilegt gagnasafn
           með sem fyllstum heimildum um íslenska náttúru,
           c. að skrá kerfisbundið einstaka þætti íslenskrar náttúru og sjá
           um gerð og útgáfu korta, m.a. um jarðfræði og útbreiðslu tegunda,
           d. að styðja við uppbyggingu sýningarsafna um náttúrufræði með
           upplýsingum og ráðgjöf og miðla þekkingu um íslenska náttúru til
           skóla, fjölmiðla og almennings,
           e. að leiðbeina um hóflega nýtingu náttúrulegra auðlinda og
           aðstoða með rannsóknum við mat á verndargildi vistkerfa og
           náttúruminja og áhrifum mannvirkjagerðar og annarrar landnotkunar
           á náttúruna,
           f. að vinna að rannsóknum á villtum stofnum spendýra og fugla í
           samvinnu við embætti veiðistjóra,
           g. að sjá um fuglamerkingar og hefur Náttúrufræðistofnun ein
           heimild til að láta merkja villta fugla á Íslandi,
           h. að greina frá niðurstöðum rannsókna í fræðslu- og vísindaritum
           og lýsa meginþáttum í starfsemi stofnunarinnar í árlegri skýrslu,
           [i. að skrá berg- og jarðgrunna landsins með kerfisbundnum hætti
           og vinna að flokkun námasvæða eftir efni, magni, aðgengi, gæðum og
           verndargildi. Við mat á verndargildi skal Náttúrufræðistofnun hafa
           samráð við Náttúruvernd ríkisins.]^1)

   ^1)[4]L. 169/1998, 3. gr.

                                     5. gr.
           Berist um það ósk er Náttúrufræðistofnun heimilt að framkvæma gegn
   greiðslu rannsóknir sem falla undir 4. gr.
           Stofnunin er óháð hagsmunatengdum aðilum og þiggur ekki af þeim
   framlög eða gjafir. Henni er heimilt að veita viðtöku fjárframlögum,
   vísindastyrkjum, vísindalegum eintökum, náttúrugripum og sambærilegum
   gjöfum frá einstaklingum eða öðrum sem ekki eru hagsmunatengdir henni.
   Rísi ágreiningur um hvort aðili er hagsmunatengdur stofnuninni eða ekki
   sker ráðherra úr.

                                     6. gr.
           Náttúrufræðistofnun skal eiga aðgang að vísindalegum upplýsingum
   sem opinberar stofnanir geta í té látið og varða starfssvið hennar.
   Skýrslur íslenskra og erlendra vísindamanna um rannsóknir á náttúru
   landsins skulu varðveittar í heimildasafni Náttúrufræðistofnunar.
           Skylt er Náttúrufræðistofnun að varðveita vísindalegar upplýsingar
   og niðurstöður rannsókna í aðgengilegu formi og veita aðgang að þeim
   samkvæmt nánari reglum.
           Grunngögn um íslenska náttúru í vörslu stofnunarinnar, svo sem um
   fuglamerkingar og endurheimtur, upplýsingar um dreifingu plantna og dýra,
   sem og skrásett safnaeintök, skulu vera aðgengileg vísindamönnum til
   frekari rannsókna og flokkuð á samræmdan hátt.
           Ráðherra setur nánari reglur um framkvæmd ákvæða samkvæmt þessari
   grein að fengnum tillögum [forstjóra].^1)

   ^1)[5]L. 169/1998, 4. gr.

                                     7. gr.
           Setur Náttúrufræðistofnunar Íslands geta verið deildaskipt.
   Deildarstjórar og sérfræðingar Náttúrufræðistofnunar Íslands skulu hafa
   lokið háskólaprófum á hlutaðeigandi fræðasviði eða vera að öðru leyti
   viðurkenndir fræðimenn á sérsviði sínu. Kveða skal á um starfsskyldur
   þeirra í reglugerð.^1) ^2)

   ^1)Rg. 229/1993.^2)[6]L. 169/1998, 5. gr.

                                     8. gr.
           Náttúrufræðistofnun Íslands getur með leyfi ráðherra gerst aðili
   að sýningarsöfnum sem rekin eru af öðrum en ríkinu. Hún aðstoðar við gerð
   sýninga og henni er heimilt að lána til þeirra gripi úr söfnum setranna um
   lengri eða skemmri tíma.

                                   II. kafli.
                                 Náttúrustofur.
                                     9. gr.
           Ráðherra er heimilt að leyfa starfrækslu einnar náttúrustofu með
   ríkisaðild í hverju kjördæmi. Slíkar náttúrustofur starfa í samvinnu við
   Náttúrufræðistofnun Íslands, sbr. 3. gr. Starfsemi náttúrustofu getur
   verið á fleiri en einum stað í kjördæmi eftir skipulagi sem rekstraraðilar
   koma sér saman um. Heimilt er kjördæmum að sameinast um eina náttúrustofu.

                                    10. gr.
           Héraðsnefndir, sveitarfélög og aðrir heimaaðilar geta átt og rekið
   náttúrustofu með stuðningi ríkisins. Framlag ríkissjóðs til náttúrustofu
   takmarkast við laun forstöðumanns í fullu starfi og stofnkostnað vegna
   húsnæðis, innréttinga og bóka- og tækjakaupa eftir því sem ákveðið er í
   fjárlögum hverju sinni, enda liggi fyrir trygging um jafnhátt framlag frá
   heimaaðilum. Nú starfar náttúrustofa í leiguhúsnæði og fer þá með sama
   hætti um greiðslu kostnaðar. Framlag ríkissjóðs vegna stofnkostnaðar er
   bundið því skilyrði að þær eignir, er til stofnkostnaðar teljast, séu
   einvörðungu nýttar í þágu náttúrustofu nema fyrir liggi samþykki
   ráðuneytisins um annað.

                                    11. gr.
           Helstu hlutverk náttúrustofu eru:

           a. að safna gögnum og varðveita heimildir um náttúrufar og stuðla
           að almennum náttúrurannsóknum, einkum í viðkomandi landshluta,
           b. að stuðla að æskilegri landnýtingu, náttúruvernd og fræðslu um
           umhverfismál,
           c. að veita fræðslu um náttúrufræði og aðstoða við gerð
           náttúrusýninga.

           Heimilt er náttúrustofu að gerast aðili að sýningarsafni, en
   fjárhagur slíks safns og stofunnar skal vera aðskilinn.

                                    12. gr.
           Stjórn náttúrustofu með ríkisaðild skipa þrír menn. Eigendur í
   héraði tilnefna tvo stjórnarmenn en ráðherra einn og er hann formaður.
   Varastjórn skal skipuð á sama hátt. Starfstími stjórnar er milli almennra
   sveitarstjórnarkosninga.
           Standi fleiri en eitt kjördæmi að náttúrustofu tilnefnir hvert
   kjördæmi tvo menn í stjórn og ráðherra formann stjórnar. Um skiptingu
   kostnaðar vegna starfa stjórnar skal kveðið á í reglugerð.^1)

   ^1)Rg. 229/1993. Rg. 385/1994. Rg. 643/1995. Rg. 512/1997. Rg. 96/1998.

                                    13. gr.
           Stjórn náttúrustofu ræður forstöðumann, fjallar um árlega
   fjárhagsáætlun fyrir stofuna og fylgist með fjárhag hennar og starfsemi.

                                    14. gr.
           Forstöðumaður náttúrustofu skal hafa háskólapróf í náttúrufræði
   eða þekkingu sem meta má til jafns við það. Hann er í fyrirsvari fyrir
   stofuna í heild, stjórnar daglegum rekstri hennar og ræður að henni annað
   starfslið með samþykki stjórnar, eftir því sem fé er veitt til hverju
   sinni.

                                  III. kafli.
                                 Almenn ákvæði.
                                    15. gr.
           Náttúrufræðingum og aðstoðarmönnum þeirra, sem stunda almennar
   náttúrurannsóknir eða söfnun náttúrugripa og annarra heimilda um náttúruna
   á vegum hins opinbera, skal frjáls för um lönd manna, en forðast skulu
   þeir óþarfa átroðning og skylt er þeim að greiða fullar bætur fyrir tjón
   sem þeir kunna að valda.
           Sömu aðilum er og heimilt að safna náttúrugripum hvar sem er án
   þess að endurgjald komi fyrir. Þetta gildir þó ekki ef um er að ræða
   náttúrugripi sem fémætir eru fyrir landeiganda eða aðra rétthafa lands.
           Nú leiðir rannsókn í ljós verðmæti sem áður voru ókunn og ber þá
   rannsakanda að tilkynna það rétthafa þess lands þar sem verðmætin eru.
           Náttúrugripi má ekki flytja úr landi nema með leyfi
   Náttúrufræðistofnunar Íslands og með þeim skilyrðum sem stofnunin setur
   hverju sinni. [Sama á við um örverur sem eiga uppruna sinn á
   jarðhitasvæðum og erfðaefni þeirra.]^1)

   ^1)[7]L. 169/1998, 6. gr.

                                    16. gr.
           Ráðherra getur með reglugerð^1) sett nánari ákvæði um skipulag og
   starfsemi Náttúrufræðistofnunar Íslands og náttúrustofa með ríkisaðild.

   ^1)Rg. 229/1993. Rg. 385/1994. Rg. 643/1995. Rg. 512/1997. Rg. 96/1998.

                                    17. gr.
           Lög þessi öðlast gildi 1. janúar 1993.


                            Ákvæði til bráðabirgða.
           Þrátt fyrir ákvæði 2. gr. þessara laga skal stofnað setur
   Náttúrufræðistofnunar Íslands á Akureyri eigi síðar en í ársbyrjun 1993.
   Jafnframt skal að því unnið í samvinnu við heimamenn að koma á fót
   náttúrustofu á Austurlandi eigi síðar en í ársbyrjun 1994 og á Suðurlandi
   eigi síðar en í ársbyrjun 1995.

References

   Visible links
   1. http://www.althingi.is/dba-bin/lawformpr.pl?lnr=1992060
   2. file:///altext/stjt/1998.169.html
   3. file:///altext/stjt/1998.169.html
   4. file:///altext/stjt/1998.169.html
   5. file:///altext/stjt/1998.169.html
   6. file:///altext/stjt/1998.169.html
   7. file:///altext/stjt/1998.169.html
