
   --------------------------------------------------------------------------

                                     Lög um öryggi vöru og opinbera markaðsgæslu

                          1995, nr. 134, 22. desember

   --------------------------------------------------------------------------

                                   I. kafli.

                                  Gildissvið.

                                     1. gr.
           Lög þessi ná til vöru sem viðskipti eiga sér stað með hér á landi
   í atvinnuskyni eða er flutt út til annarra ríkja Evrópska
   efnahagssvæðisins. Lögin taka einnig til þjónustu sem veitt er í tengslum
   við vöruviðskipti. Lög þessi gilda jafnt um vörur sem boðnar eru gegn
   gjaldi eða endurgjaldslaust.
           Lög þessi taka ekki til fornmuna eða notaðra lausafjármuna sem
   þarfnast lagfæringar áður en notkun þeirra hefst enda sé viðtakanda gerð
   grein fyrir því áður en viðskiptin fara fram eða honum má vera það ljóst.
           Ákvæði laga þessara taka til vöru sem boðin er neytendum en ná
   ekki til vöru eða þjónustu sem nær eingöngu er framleidd eða unnin til
   frekari framleiðslu eða notkunar í atvinnurekstri.
           Lög þessi taka ekki til vöru sem um gilda sérstök lög eða reglur
   um öryggi vöru, svo sem löggjöf um öryggi matvæla, lyfja, eiturefna eða
   hættulegra efna og um starfsemi þeirra aðila sem eftir þeim starfa. Þar
   sem ákvæði sérlaga eru ófullnægjandi eða ganga skemur en ákvæði IV. og V.
   kafla laga þessara skulu ákvæði þeirra kafla gilda.

                                     2. gr.
           Framleiðendur mega einungis markaðssetja örugga vöru.
           Vörur, sem ætlaðar eru til sölu, leigu eða hvers kyns annarrar
   afhendingar í atvinnuskyni á markaði, skulu vera þannig úr garði gerðar að
   þær fullnægi kröfum sem vegna almannahagsmuna eru gerðar til þeirra í
   lögum og reglugerðum eða stöðlum um öryggi vöru og vernd heilsu og
   umhverfis.
           Með opinberri markaðsgæslu er leitast við að tryggja að vörur á
   markaði uppfylli settar reglur að þessu leyti.

                                   II. kafli.

                                Skilgreiningar.

                                 Hugtakið vara.

                                     3. gr.
           Orðið vara merkir í lögum þessum hvers kyns lausafjármuni, svo sem
   allar framleiðsluvörur og hráefni. Til vöru teljast einnig munir sem
   orðnir eru hluti annarra lausafjármuna.

                        Framleiðandi og dreifingaraðili.

                                     4. gr.
           Framleiðandi telst vera sá sem býr til fullunna vöru, býr til
   hluta vöru eða lætur af hendi hráefni, vinnur eða aflar afurða úr
   náttúrunni að því tilskildu að hann hafi staðfestu á Evrópska
   efnahagssvæðinu. Einnig telst framleiðandi vera sá sem merkir
   framleiðsluvöruna með nafni sínu, vörumerki eða öðru kennimarki eða aðili
   sem endurgerir vöruna. Hafi framleiðandi vöru ekki staðfestu á Evrópska
   efnahagssvæðinu skal fulltrúi hans teljast framleiðandi. Hafi hvorki
   fulltrúi framleiðanda né framleiðandi staðfestu á Evrópska efnahagssvæðinu
   skal innflytjandi teljast framleiðandi. Aðrir fagmenn í aðfangakeðjunni,
   að því leyti sem starfsemi þeirra snertir öryggiseiginleika
   framleiðsluvöru sem er markaðssett, teljast og til framleiðenda.
           Dreifingaraðili telst hver sá í aðfangakeðjunni sem stundar
   starfsemi er hefur ekki áhrif á öryggiseiginleika framleiðsluvöru.

                    Opinber markaðsgæsla og markaðseftirlit.

                                     5. gr.
           Opinber markaðsgæsla merkir skipulagða viðleitni stjórnvalda til
   að tryggja að vörur á markaði uppfylli settar reglur um öryggi og heilsu-
   og umhverfisvernd. Opinber markaðsgæsla greinist í markaðseftirlit og töku
   stjórnvaldsákvarðana til að framfylgja reglum um vöruöryggi.
           Markaðseftirlit merkir skipulagt eftirlit með vörum á markaði. Það
   greinist í skoðun vöru annars vegar og skipulagða öflun upplýsinga um
   vörur á markaði hins vegar, m.a. með því að taka á móti ábendingum um
   vörur sem taldar eru hættulegar. Með skoðun vöru er átt við rannsókn á
   vöru og ákvörðun um hvort hún samræmist sérstökum eða almennum kröfum.

                              Eftirlitsstjórnvald.

                                     6. gr.
           Eftirlitsstjórnvald samkvæmt lögum þessum merkir stjórnvald sem
   hefur samkvæmt lögum þessum eða sérstökum lögum sem gilda um öryggi
   tiltekinnar vöru eða vöruflokka heimild eða skyldu til eftirlits og
   stjórnvaldsákvarðana hér á landi.

                                Skoðunarstofur.

                                     7. gr.
           Skoðunarstofa er hlutlaus aðili sem hlotið hefur faggildingu í
   samræmi við gildandi lög og reglugerðir um starfsemi faggiltra óháðra
   skoðunarstofa. Löggildingarstofan annast faggildingu skoðunarstofa fyrir
   hönd íslenskra stjórnvalda í samræmi við lög og reglugerðir sem í gildi
   eru hverju sinni.

                                  Örugg vara.

                                     8. gr.
           Örugg vara merkir sérhverja vöru sem við eðlilega eða
   fyrirsjáanlega notkun telst vera án sérstakrar áhættu fyrir einstaklinga
   og eignir þeirra eða áhættan er í lágmarki miðað við eðlilega notkun
   vörunnar enda fullnægi hún almennum kröfum sem gerðar eru vegna
   almannahagsmuna um öryggi og vernd heilsu, svo og umhverfis.
           Vara skal ekki sjálfkrafa teljast hættuleg við það eitt að til er
   á markaði önnur vara sem er talin fullkomnari með tilliti til öryggis eða
   unnt er að auka öryggi hennar.
           Ákvæði 1. og 2. mgr. eiga við um þjónustu sem veitt er í tengslum
   við vöruviðskipti eftir því sem við getur átt.

                                     9. gr.
           Framleiðsla og dreifing vöru, svo og þjónusta sem veitt er í
   tengslum við vöruviðskipti, skulu ávallt vera í samræmi við ákvæði laga,
   reglugerða og annarra stjórnvaldsfyrirmæla sem gilda hverju sinni um
   öryggi vörunnar.
           Í þeim tilvikum, þar sem lög kveða ekki sérstaklega á um öryggi
   vörunnar, skal öryggi vörunnar metið með hliðsjón af eftirfarandi:

           1. Eðli hennar, þar með talið samsetningu, umbúðum,
           samsetningarleiðbeiningum og viðhaldi.
           2. Áhrifum hennar á aðrar vörur er ljóst þykir að hún verði notuð
           með.
           3. Almennum leiðbeiningum sem henni fylgja, svo sem merkingum á
           henni, leiðbeiningum um notkun og förgun og öðrum upplýsingum sem
           framleiðandi lætur í té.
           4. Öryggi hennar gagnvart viðkvæmum notendum, svo sem börnum.

                                    10. gr.
           Í þeim tilvikum, þar sem ekki gilda sérstök lög eða reglur er
   setja sérreglur um öryggi vöru, er ráðherra heimilt, að fenginni umsögn
   eftirlitsstjórnvalds, að ákveða eftirfarandi í reglugerð í samræmi við
   staðla og venjur sem gilda um öryggi vöru á sameiginlegum markaði ríkja
   Evrópska efnahagssvæðisins:

           1. Kröfur sem vara verður að uppfylla til að teljast örugg.
           2. Aðferðir sem framleiðandi getur beitt til að sýna fram á
           samræmi vöru við settar reglur, t.d. með merkingu, vottorði,
           yfirlýsingu um samræmi, prófunarskýrslu, skjali með tæknilegum
           upplýsingum o.fl.
           3. Merkingar, leiðbeiningar og upplýsingar um notkun og förgun
           vöru, viðvaranir um hugsanlega hættu við notkun hennar og aðra
           þætti er varða upplýsingar til neytenda. Heimilt er að áskilja að
           varúðarmerkingar og notkunarleiðbeiningar vöru til dreifingar hér
           á landi skuli vera á íslensku.

                                  III. kafli.

                        Markaðseftirlit og markaðsgæsla.

                                 Markaðsgæsla.

                                    11. gr.
           Löggildingarstofan og viðeigandi eftirlitsstjórnvöld skulu hafa
   eftirlit með því að vörur á markaði hverju sinni uppfylli settar reglur um
   öryggi.
           Löggildingarstofan og önnur eftirlitsstjórnvöld fara með opinbera
   markaðsgæslu í samræmi við ákvæði 14. og 15. gr. laga þessara og taka
   stjórnvaldsákvarðanir í samræmi við IV. og V. kafla laga þessara um
   málsmeðferð og réttarúrræði eftirlitsstjórnvalda, svo og ákvæði sérlaga
   eftir því sem við getur átt.

                                    12. gr.
           Framleiðendum og dreifingaraðilum samkvæmt lögum þessum er í
   tengslum við rannsókn máls skylt að beiðni eftirlitsstjórnvalda að afhenda
   skrá með upplýsingum um birgja og þá er bjóða fram vörur þeirra.

                                Markaðseftirlit.

                                    13. gr.

                                Skoðunarstofur.
           Heimilt er að fela faggiltri skoðunarstofu markaðseftirlit.
   Skoðunarstofa annast skoðun þeirra vörutegunda sem hún hefur faggildingu
   fyrir og annast auk þess skipulega öflun upplýsinga um vörur á markaði,
   svo sem með því að taka á móti ábendingum eða kvörtunum um vörur sem
   taldar eru hættulegar.
           Skoðunarstofu er heimilt að skoða vörur hjá framleiðendum og
   dreifingaraðilum, taka sýnishorn vöru til rannsóknar, svo og krefja þá um
   allar nauðsynlegar upplýsingar, svo sem aðgang að skrá yfir þá sem vöruna
   hafa á boðstólum, vottorð, yfirlýsingar um samræmi vöru við reglur og
   staðla, prófunarskýrslur, tæknilegar upplýsingar og aðrar nauðsynlegar
   upplýsingar til að sannreyna öryggi vöru.
           Ráðherra er heimilt að setja í reglugerð nánari ákvæði um eftirlit
   og framkvæmd eftirlits skoðunarstofu á markaði.

                                    14. gr.

                              Löggildingarstofan.
           Hlutverk Löggildingarstofunnar í opinberri markaðsgæslu er:

           1. Að vera eftirlitsstjórnvald fyrir alla vöruflokka sem ekki eru
           á ábyrgð annarra eftirlitsstjórnvalda samkvæmt sérstökum lögum.
           2. Að annast heildarskipulag opinberrar markaðsgæslu í samvinnu
           við önnur eftirlitsstjórnvöld með það að markmiði að tryggja
           hagkvæmni og samhæfingu.
           3. Að hafa í samstarfi við önnur eftirlitsstjórnvöld umsjón með
           samningum við skoðunarstofur og útbúa samningsgögn eftir því sem
           við á.
           4. Að samhæfa aðgerðir eftirlitsstjórnvalda ef eiginleikar vöru
           eða vöruflokks eru slíkir að ábyrgð á markaðseftirliti sé í höndum
           fleiri en eins eftirlitsstjórnvalds.
           5. Að taka stjórnvaldsákvarðanir í samræmi við ákvæði laga
           þessara, sbr. og IV. og V. kafla þessara laga um málsmeðferð og
           réttarúrræði eftirlitsstjórnvalda.
           6. Að skoða vöru, taka við kvörtunum eða ábendingum frá
           einstaklingum eða fyrirtækjum, svo og að afla á skipulegan hátt
           upplýsinga um vörur á markaði, eftir því sem við getur átt.
           7. Að gefa út tilkynningar og vara við hættulegum vörum á markaði
           sem lög þessi taka til ef nauðsyn ber til og annast samskipti við
           eftirlitsstofnun EFTA og tilkynningarskyldu í samræmi við ákvæði
           tilskipunar ráðs Evrópusambandsins (83/189/EBE).

                                    15. gr.

                           Önnur eftirlitsstjórnvöld.
           Hlutverk annarra eftirlitsstjórnvalda en Löggildingarstofu í
   opinberri markaðsgæslu að því leyti sem ekki er öðruvísi ákveðið í
   sérlögum er sem hér greinir:

           1. Að starfa að eftirliti sem þeim er falið samkvæmt ákvæðum
           sérlaga og fjalla um reglur um þá vöruflokka sem þau bera ábyrgð á
           samkvæmt sérlögum. Slíkar reglur taka að lágmarki til öryggis og
           verndar heilsu og umhverfis en geta einnig tekið til fleiri
           atriða.
           2. Að móta meginstefnu um áherslur í markaðsgæslu og umfang
           eftirlits með þeim vöruflokkum sem þau bera ábyrgð á.
           3. Að taka stjórnvaldsákvarðanir í samræmi við ákvæði sérlaga er
           gilda hér á landi um tilteknar vörur eða vöruflokka hverju sinni
           og ákvæði IV. og V. kafla laga þessara, eftir því sem við getur
           átt.
           4. Að skoða vöru, taka við kvörtunum eða ábendingum frá
           einstaklingum eða fyrirtækjum, svo og að afla á skipulegan hátt
           upplýsinga um vörur á markaði, eftir því sem við getur átt.

                                    16. gr.

                                Samvinnunefndir.
           Löggildingarstofu er heimilt að setja á fót samvinnunefnd um
   samstarf við önnur eftirlitsstjórnvöld og skoðunarstofur.
           Samvinnunefnd fjallar um starfsáætlanir í markaðseftirliti,
   athugasemdir sem gerðar eru við einstakar vörur og vöruflokka og gerir
   tillögur til Löggildingarstofu og eftirlitsstjórnvalda sem taka endanlega
   stjórnvaldsákvörðun samkvæmt lögum þessum.
           Að jafnaði skulu þó aldrei starfa fleiri en ein samvinnunefnd á
   verksviði hvers eftirlitsstjórnvalds en heimilt er þó að ákveða aðra
   skipan, einkum ef vöruflokkar eru ólíkir. Jafnframt er heimilt að hafa
   sameiginlega samvinnunefnd tveggja eða fleiri eftirlitsstjórnvalda.
           Löggildingarstofa ákveður fjölda fulltrúa í samvinnunefnd.
   Samvinnunefnd velur formann úr hópi nefndarmanna.
           Viðskiptaráðherra er heimilt að setja í reglugerð nánari ákvæði um
   skipan og starfsemi samvinnunefnda.

                                   IV. kafli.

                       Málsmeðferð eftirlitsstjórnvalds.

                                    17. gr.
           Ákvæði þessa kafla eiga við um málsmeðferð sem gilda skal við
   beitingu réttarúrræða Löggildingarstofu og annarra eftirlitsstjórnvalda.

                                    18. gr.
           Eftirlitsstjórnvöld skulu að eigin frumkvæði eða eftir ábendingu
   taka til meðferðar mál er varða öryggi vöru og heyra undir eftirlit
   þeirra.
           Lögregla skal vera eftirlitsstjórnvöldum til aðstoðar ef nauðsyn
   krefur vegna rannsóknar mála og við framkvæmd þeirra réttarúrræða sem
   kveðið er á um í lögum þessum.

                                    19. gr.
           Eftirlitsstjórnvöld skulu ávallt gæta þess að málsmeðferð,
   rannsókn, ákvarðanir og úrskurðir þeirra samkvæmt lögum þessum séu í
   samræmi við stjórnsýslulög. Í þeim tilvikum sem eftirlitsstjórnvöld kunna
   að taka ákvarðanir vegna bráðrar eða yfirvofandi hættu skal
   stjórnvaldsákvörðun tekin til bráðabirgða. Endanlega ákvörðun skal
   eftirlitsstjórnvald taka eins fljótt og unnt er og tilkynna málsaðila
   rökstudda ákvörðun sína ásamt upplýsingum um áfrýjunarleiðir og
   áfrýjunarfresti.

                                   V. kafli.

                       Réttarúrræði eftirlitsstjórnvalda.

                       Afturköllun og bann við sölu vöru.

                                    20. gr.
           Eftirlitsstjórnvald getur með rökstuðningi bannað sölu eða
   afhendingu vöru ef vara uppfyllir ekki formleg skilyrði, svo sem um
   merkingar, leiðbeiningar, vottorð, yfirlýsingar um samræmi eða
   prófunarskýrslur.
           Torveldi framleiðandi eða dreifingaraðili sannanlega rannsókn
   eftirlitsstjórnvalda og skoðun vöru eða hefur ekki tiltæk fullnægjandi
   gögn um öryggi hennar getur eftirlitsstjórnvald bannað sölu eða afhendingu
   hennar.
           Eftirlitsstjórnvald getur, ef rökstuddur grunur leikur á að vara
   uppfylli ekki reglur sem gilda um öryggi vöru, ákveðið tímabundið bann við
   sölu eða afhendingu hennar á meðan rannsókn, sem ekki skal standa lengur
   en fjórar vikur, fer fram. Þó er heimilt að framlengja bannið um allt að
   fjórar vikur ef sérstakar ástæður vegna rannsóknarinnar krefjast að bannið
   verði framlengt.
           Telji eftirlitsstjórnvald að vara sé sérstaklega hættuleg getur
   það krafist tafarlausrar afturköllunar allra eintaka vörunnar.

                                    21. gr.
           Eftirlitsstjórnvöld skulu banna sölu eða afhendingu vöru ef ljóst
   þykir að hún uppfylli ekki reglur og kröfur sem gerðar eru um öryggi vöru
   enda sé ekki unnt að beita öðrum og vægari úrræðum.

                                    22. gr.
           Eftirlitsstjórnvaldi er heimilt í tengslum við bann sem það leggur
   við dreifingu og sölu vöru samkvæmt þessu ákvæði að skylda framleiðendur
   og dreifingaraðila til að eyðileggja öll eintök vörunnar með öruggum
   hætti, ef nauðsyn þykir af eðli máls.
           Eftirlitsstjórnvaldi er heimilt í tengslum við bann sem það leggur
   við dreifingu eða sölu vöru samkvæmt þessu ákvæði að skylda framleiðanda
   eða dreifingaraðila, eftir því sem við getur átt, til að lagfæra vöruna
   þannig að hún uppfylli settar reglur, afhenda kaupendum sams konar vöru,
   en hættulausa, eða greiða kaupendum andvirði vörunnar.
           Eftirlitsstjórnvald getur jafnframt ákveðið að óheimilt sé að
   lagfæra vöru eða endurnýta hana á annan hátt ef það telst hættulegt eða
   varhugavert að mati þess.

                                    23. gr.
           Eftirlitsstjórnvald skal, eftir því sem unnt er, hafa samvinnu við
   framleiðendur eða dreifingaraðila um málsmeðferð, svo sem öflun gagna,
   skoðun og prófun vöru, svo og undirbúning og töku ákvarðana eins og um
   stöðvun sölu og afturköllun vöru.
           Hafi eftirlitsstjórnvald bannað sölu vöru á grundvelli þess að hún
   uppfylli ekki öryggiskröfur er framleiðanda og dreifingaraðila heimilt að
   krefjast þess að varan skuli prófuð af faggiltri prófunarstofu. Slík
   prófun frestar ekki framkvæmd ákvörðunar eftirlitsstjórnvalds.
           Eftirlitsstjórnvaldi ber að endurskoða ákvörðun ef breyttar
   aðstæður eru fyrir hendi.

                   Kostnaður vegna skoðunar, dagsektir o.fl.

                                    24. gr.
           Framleiðandi eða fulltrúi hans ber kostnað vegna þeirra sýnishorna
   vöru sem tekin eru til rannsóknar. Að lokinni rannsókn skal sýnishornum
   skilað eða þau eyðilögð með öruggum hætti eftir atvikum. Sýnishorn vöru
   samkvæmt þessari grein er að jafnaði eitt eintak vöru eða lágmarksfjöldi
   sem nauðsynlegur er til að framkvæma rannsókn.
           Framleiðandi eða fulltrúi hans ber allan kostnað af afturköllun
   vöru. Sé vara ekki í samræmi við settar reglur skal hann bera þann kostnað
   sem hlýst af skoðun, rannsókn og prófun, svo og annan kostnað.
   Framleiðandi eða fulltrúi hans greiðir allan kostnað af tilkynningum um
   hættulega vöru sem beint er til almennings, svo sem kostnað við
   tilkynningar í fjölmiðlum. Framleiðanda eða fulltrúa hans er heimilt að
   annast tilkynningar til almennings enda sé framkvæmd tilkynningar með þeim
   hætti að eðlilegum varnaðaráhrifum verði náð.

                                    25. gr.
           Sé fyrirmælum eftirlitsstjórnvalds við framkvæmd laga þessara ekki
   hlýtt má fylgja þeim eftir með ákvörðun viðkomandi ráðherra um dagsektir
   sem lagðar skulu á framleiðanda, dreifingaraðila eða fyrirsvarsmenn hans.
   Slíkar dagsektir mega nema allt að 50.000 krónum á sólarhring samkvæmt
   nánari ákvörðun viðkomandi ráðherra. Er ákvörðunin aðfararhæf.
           Ef mikil hætta er á að vara valdi verulegu tjóni og fyrirmælum
   eftirlitsstjórnvalds skv. 20. gr. hefur ekki verið hlýtt skal viðkomandi
   eftirlitsstjórnvald leitast við að koma í veg fyrir tjónið með tiltækum
   aðgerðum og getur það kvatt til lögreglu sér til aðstoðar í því sambandi.

                                   VI. kafli.

                                 Þagnarskylda.

                                    26. gr.
           Starfsmenn skoðunarstofu, Löggildingarstofu og
   eftirlitsstjórnvalda eru bundnir þagnarskyldu um atriði er viðskiptaleynd
   hvílir yfir og fram koma við rannsókn og meðferð máls.

                                  VII. kafli.

                                Gildistaka o.fl.

                                    27. gr.
           Framkvæmd laga þessara og almenn mál, er varða öryggi vöru,
   markaðsgæslu og markaðseftirlit, heyra undir viðskiptaráðherra.
           Dagleg framkvæmd laga þessara er í höndum Löggildingarstofunnar og
   annarra eftirlitsstjórnvalda.
           Viðskiptaráðherra setur í reglugerð^1) nánari ákvæði um framkvæmd
   laga þessara.

   ^1)[2]Rg. 237/1996.

                                    28. gr.
           Fyrir brot á lögum þessum skal refsa með sektum eða varðhaldi
   liggi ekki þyngri refsing við broti samkvæmt öðrum lögum.

                                    29. gr.
           Lög þessi öðlast þegar gildi. ...

References

   Visible links
   1. http://www.althingi.is/dba-bin/lawformpr.pl?lnr=1995134
   2. file://ekkitil/ekkitil.html?REGL/1996237
