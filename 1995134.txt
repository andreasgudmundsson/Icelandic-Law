
   --------------------------------------------------------------------------

                  Lög um öryggi vöru og opinbera markaðsgæslu

                           1995 nr. 134 22. desember

   --------------------------------------------------------------------------

                 Ferill málsins á Alþingi.   Frumvarp til laga.

     Tóku gildi 29. desember 1995. EES-samningurinn: II. viðauki tilskipun
     83/189/EBE, XIX. viðauki tilskipun 87/357/EBE og II. viðauki tilskipun
  92/59/EBE. Breytt með l. 82/1998 (tóku gildi 1. okt. 1998), l. 76/2002 (tóku
gildi 17. maí 2002), l. 68/2004 (tóku gildi 18. júní 2004; EES-samningurinn: II.
  viðauki tilskipun 2001/95/EB), [1]l. 62/2005 (tóku gildi 1. júlí 2005) og l.
            108/2006 (tóku gildi 1. nóv. 2006 skv. augl. C 1/2006).

                             I. kafli. Gildissvið.
   1. gr. Lög þessi ná til vöru sem viðskipti eiga sér stað með hér á landi í
  atvinnuskyni eða er flutt út til [annarra ríkja Evrópska efnahagssvæðisins,
  aðildarríkja stofnsamnings Fríverslunarsamtaka Evrópu eða Færeyja].^1) Lögin
 taka einnig til þjónustu sem veitt er í tengslum við vöruviðskipti. Lög þessi
     gilda jafnt um vörur sem boðnar eru gegn gjaldi eða endurgjaldslaust.
    Lög þessi taka ekki til fornmuna eða notaðra lausafjármuna sem þarfnast
lagfæringar áður en notkun þeirra hefst enda sé viðtakanda gerð grein fyrir því
           áður en viðskiptin fara fram eða honum má vera það ljóst.
Ákvæði laga þessara taka til vöru sem boðin er neytendum en ná ekki til vöru eða
 þjónustu sem nær eingöngu er framleidd eða unnin til frekari framleiðslu ^2) í
                                atvinnurekstri.
 [Ákvæði 8. og 9. gr. laga þessara taka ekki til vöru sem um gilda sérstök lög
 eða reglur um öryggi vöru. Þar sem ákvæði sérlaga eru ófullnægjandi eða ganga
skemmra en ákvæði IV. og V. kafla laga þessara skulu þau ákvæði gilda. Hið sama
    á við um skyldur framleiðenda og dreifingaraðila eftir því sem við getur
                                    átt.]^2)
                  ^1)L. 108/2006, 107. gr. ^2)L. 68/2004, 1. gr.
          2. gr. Framleiðendur mega einungis markaðssetja örugga vöru.
  Vörur, sem ætlaðar eru til sölu, leigu eða hvers kyns annarrar afhendingar í
atvinnuskyni á markaði, skulu vera þannig úr garði gerðar að þær fullnægi kröfum
   sem vegna almannahagsmuna eru gerðar til þeirra í lögum og reglugerðum eða
              stöðlum um öryggi vöru og vernd heilsu og umhverfis.
Með opinberri markaðsgæslu er leitast við að tryggja að vörur á markaði uppfylli
                         settar reglur að þessu leyti.

                           II. kafli. Skilgreiningar.
                                 Hugtakið vara.
3. gr. Orðið vara merkir í lögum þessum hvers kyns lausafjármuni, svo sem allar
framleiðsluvörur og hráefni. Til vöru teljast einnig munir sem orðnir eru hluti
                             annarra lausafjármuna.
                        Framleiðandi og dreifingaraðili.
4. gr. Framleiðandi telst vera sá sem býr til fullunna vöru, býr til hluta vöru
    eða lætur af hendi hráefni, vinnur eða aflar afurða úr náttúrunni að því
  tilskildu að hann hafi [staðfestu á Evrópska efnahagssvæðinu, í aðildarríki
   stofnsamnings Fríverslunarsamtaka Evrópu eða í Færeyjum].^1) Einnig telst
framleiðandi vera sá sem merkir framleiðsluvöruna með nafni sínu, vörumerki eða
  öðru kennimarki eða aðili sem endurgerir vöruna. Hafi framleiðandi vöru ekki
       [staðfestu á Evrópska efnahagssvæðinu, í aðildarríki stofnsamnings
    Fríverslunarsamtaka Evrópu eða í Færeyjum]^1) skal fulltrúi hans teljast
  framleiðandi. Hafi hvorki fulltrúi framleiðanda né framleiðandi [staðfestu á
Evrópska efnahagssvæðinu, í aðildarríki stofnsamnings Fríverslunarsamtaka Evrópu
   eða í Færeyjum]^1) skal innflytjandi teljast framleiðandi. Aðrir fagmenn í
  aðfangakeðjunni, að því leyti sem starfsemi þeirra snertir öryggiseiginleika
        framleiðsluvöru sem er markaðssett, teljast og til framleiðenda.
 Dreifingaraðili telst hver sá í aðfangakeðjunni sem stundar starfsemi er hefur
                ekki áhrif á öryggiseiginleika framleiðsluvöru.
                             ^1)L. 108/2006, 108. gr.
                    Opinber markaðsgæsla og markaðseftirlit.
   5. gr. Opinber markaðsgæsla merkir skipulagða viðleitni stjórnvalda til að
   tryggja að vörur á markaði uppfylli settar reglur um öryggi og heilsu- og
    umhverfisvernd. Opinber markaðsgæsla greinist í markaðseftirlit og töku
          stjórnvaldsákvarðana til að framfylgja reglum um vöruöryggi.
 Markaðseftirlit merkir skipulagt eftirlit með vörum á markaði. Það greinist í
skoðun vöru annars vegar og skipulagða öflun upplýsinga um vörur á markaði hins
     vegar, m.a. með því að taka á móti ábendingum um vörur sem taldar eru
hættulegar. Með skoðun vöru er átt við rannsókn á vöru og ákvörðun um hvort hún
                    samræmist sérstökum eða almennum kröfum.
                              Eftirlitsstjórnvald.
  6. gr. Eftirlitsstjórnvald samkvæmt lögum þessum merkir stjórnvald sem hefur
 samkvæmt lögum þessum eða sérstökum lögum sem gilda um öryggi tiltekinnar vöru
 eða vöruflokka heimild eða skyldu til eftirlits og stjórnvaldsákvarðana hér á
                                     landi.
                                Skoðunarstofur.
 7. gr. Skoðunarstofa er hlutlaus aðili sem hlotið hefur faggildingu í samræmi
  við gildandi lög og reglugerðir um starfsemi faggiltra óháðra skoðunarstofa.
    [Neytendastofa]^1) annast faggildingu skoðunarstofa fyrir hönd íslenskra
   stjórnvalda í samræmi við lög og reglugerðir sem í gildi eru hverju sinni.
                             ^1)[2]L. 62/2005, 13. gr.
                             [Tilkynntur aðili.]^1)
                               ^1)L. 68/2004, 2. gr.
  [7. gr. a. Tilkynntur aðili er aðili sem stjórnvöld telja hæfan til að meta
samræmi vöru við þau ákvæði laga og reglna sem um þær vörur gilda og stjórnvöld
 hafa tilkynnt til Eftirlitsstofnunar EFTA og framkvæmdastjórnar ESB sem hæfan
til að framkvæma samræmismat fyrir tilteknar vörur samkvæmt þeim lögum og reglum
                      sem gilda um hlutaðeigandi vöru.]^1)
                               ^1)L. 68/2004, 2. gr.
                                  Örugg vara.
   8. gr. [Örugg vara merkir sérhverja vöru sem við eðlileg eða fyrirsjáanleg
     notkunarskilyrði, þ.m.t. endingartíma, svo og kröfur sem gerðar eru um
 uppsetningu, viðhald og hvernig hún skal tekin í notkun, telst vera hættulaus
 fyrir einstaklinga, heilsu þeirra og eignir enda fullnægi hún almennum kröfum
     sem gerðar eru vegna almannahagsmuna um öryggi og vernd heilsu, svo og
       umhverfis. Við mat á öryggi vöru skal einkum haft til hliðsjónar:
              1. Eðli vörunnar, þ.m.t. samsetning hennar, umbúðir og
         samsetningarleiðbeiningar og, þar sem við á, uppsetningar- og
                             viðhaldsleiðbeiningar.
    2. Áhrif vörunnar á aðrar vörur ef fyrirsjáanlegt er að hún verði notuð með
                                  öðrum vörum.
   3. Framsetning vörunnar, merkingar og, ef við á, varnaðarorð og leiðbeiningar
     um notkun og förgun auk hvers kyns ábendinga eða upplýsinga um vöruna.
     4. Hvort varan er gerð fyrir tiltekinn markhóp neytenda sem getur stafað
             sérstök hætta af vörunni, t.d. börn og eldra fólk.]^1)
  Vara skal ekki sjálfkrafa teljast hættuleg við það eitt að til er á markaði
önnur vara sem er talin fullkomnari með tilliti til öryggis eða unnt er að auka
                                 öryggi hennar.
     Ákvæði 1. og 2. mgr. eiga við um þjónustu sem veitt er í tengslum við
                   vöruviðskipti eftir því sem við getur átt.
                               ^1)L. 68/2004, 3. gr.
                   [Afturköllun og vara tekin af markaði.]^1)
                               ^1)L. 68/2004, 4. gr.
[8. gr. a. Afturköllun merkir hverja þá ráðstöfun sem miðar að því að hættulegri
    vöru, sem framleiðendur eða dreifingaraðilar hafa þegar afhent eða boðið
                            neytendum, verði skilað.
Að vara sé tekin af markaði merkir hverja þá ráðstöfun sem miðar að því að koma
      í veg fyrir að hættuleg vara fari í dreifingu eða sé sýnd eða boðin
                                 neytendum.]^1)
                               ^1)L. 68/2004, 4. gr.
9. gr. Framleiðsla og dreifing vöru, svo og þjónusta sem veitt er í tengslum við
   vöruviðskipti, skulu ávallt vera í samræmi við ákvæði laga, reglugerða og
    annarra stjórnvaldsfyrirmæla sem gilda hverju sinni um öryggi vörunnar.
   [Vara telst vera örugg ef hún uppfyllir skilyrði sem fram koma í íslenskum
stöðlum, sem innleiða Evrópustaðla, sem tilvísun hefur verið birt í hér á landi
  og í Stjórnartíðindum Evrópubandalagsins í samræmi við ákvæði tilskipunar um
                                  öryggi vöru.
  Í þeim tilvikum þar sem ákvæði um öryggi vöru er ekki að finna í reglum eða
stöðlum í samræmi við 1. og 2. mgr. skal öryggi vörunnar m.a. metið með hliðsjón
                                af eftirfarandi:
                               1. Íslenskum stöðlum.
        2. Tilmælum framkvæmdastjórnar Evrópusambandsins þar sem fram koma
                     viðmiðunarreglur um mat á öryggi vöru.
   3. Gildandi lögum og reglum um góðar starfsvenjur varðandi öryggi vöru innan
                           viðkomandi atvinnugreinar.
              4. Evrópustöðlum, öðrum en þeim sem getið er í 2. mgr.
    5. Öðrum viðeigandi atriðum, þar á meðal eðli vöru, öðrum vörum sem hún er
notuð með, tæknistigi og tækni og því öryggi sem neytendur geta vænst með réttu.
Ef ekki eru til sérákvæði í tilskipunum Evrópusambandsins um öryggi tiltekinnar
vöru telst viðkomandi vara örugg ef hún er í samræmi við sérreglur [í landslögum
   þess EES-ríkis, aðildarríkis stofnsamnings Fríverslunarsamtaka Evrópu eða
  Færeyja]^1) þar sem hún er markaðssett enda séu slíkar reglur í samræmi við
grundvallarreglur Evrópusambandsins og EES-samningsins um leyfilegar takmarkanir
                       að því er varðar öryggi vöru.]^2)
                  ^1)L. 108/2006, 109. gr. ^2)L. 68/2004, 5. gr.
  [9. gr. a. Framleiðanda vöru er skylt að upplýsa um hættu sem kann að fylgja
        notkun hennar ef hættueiginleikarnir eru ekki augljósir og gera
   varúðarráðstafanir til að takmarka hættuna. Það að slíkar upplýsingar séu
       veittar leiðir ekki til undanþágu frá öðrum ákvæðum laga þessara.
Framleiðendum og dreifingaraðilum ber að gera viðeigandi ráðstafanir til að koma
 í veg fyrir að hættuleg vara komist á markað, t.d. með því að fela tilkynntum
aðila yfirferð samræmisyfirlýsingar þegar þess er krafist samkvæmt þeim lögum og
  reglum sem gilda um hlutaðeigandi vöru, gera úrtaksprófanir á markaðssettum
  vörum, taka kvartanir til meðferðar og veita upplýsingar um hættueiginleika
 vörunnar, framleiðanda hennar og tilvísunarnúmer vörunnar eða, þar sem við á,
                     framleiðslulotunnar sem hún tilheyrir.
  Dreifingaraðila vöru er skylt að gæta þess vandlega að farið sé að gildandi
 öryggiskröfum og afhenda ekki vörur sem hann veit eða má vita að uppfylli ekki
 þessar kröfur með hliðsjón af þeim upplýsingum sem hann hefur undir höndum og
                                 sem fagmaður.
 Ef framleiðendur og dreifingaraðilar vita eða hafa mátt vita að vara sem þeir
    hafa markaðssett stofni neytendum í hættu eða veruleg áhætta geti fylgt
 áframhaldandi notkun hennar án frekari öryggisráðstafana eða úrbóta skulu þeir
tafarlaust tilkynna eftirlitsstjórnvöldum um það. Í slíkum tilvikum ber þeim að
  upplýsa eftirlitsstjórnvald um þær aðgerðir sem gripið hefur verið til í því
skyni að koma í veg fyrir að neytendum sé stofnað í hættu. Upplýsingar samkvæmt
þessari málsgrein er skylt að senda eftirlitsstjórnvöldum [í þeim aðildarríkjum
  á Evrópska efnahagssvæðinu, aðildarríkjum stofnsamnings Fríverslunarsamtaka
 Evrópu eða Færeyjum]^1) þar sem viðkomandi vörur hafa verið markaðssettar eða
afhentar neytendum á annan hátt. Ef um alvarlega áhættu er að ræða skulu þessar
          upplýsingar fela í sér að minnsta kosti eftirfarandi atriði:
    1. Upplýsingar sem gera kleift að bera nákvæm kennsl á viðkomandi vöru eða
                                framleiðslulotu.
      2. Nákvæma lýsingu á hættunni sem viðkomandi vara hefur í för með sér.
     3. Allar tiltækar upplýsingar sem kunna að vera nauðsynlegar til að rekja
                               uppruna vörunnar.
    4. Lýsingu á aðgerðum sem gripið er til í því skyni að koma í veg fyrir að
                            neytendum sé hætta búin.
Dreifingaraðilum er skylt að halda utan um skjöl sem nauðsynleg eru til að rekja
    uppruna vöru. Skjöl skulu aldrei geymd skemur en skylt er að geyma skjöl
                         samkvæmt ákvæðum bókhaldslaga.
  Ef aðgerðir þær sem kveðið er á um í 1., 2. og 4. mgr. eru ekki nægilegar er
  framleiðendum og dreifingaraðilum skylt að afturkalla vöru eða taka hana af
                markaði samkvæmt ákvörðun eftirlitsstjórnvalds.
  Framleiðendur og dreifingaraðilar skulu ekki flytja út frá Íslandi vöru til
  landa utan Evrópska efnahagssvæðisins hafi hún verið tekin af markaði vegna
                    hættu sem neytendum stafar af henni.]^2)
                  ^1)L. 108/2006, 110. gr. ^2)L. 68/2004, 6. gr.
  10. gr. Í þeim tilvikum, þar sem ekki gilda sérstök lög eða reglur er setja
       sérreglur um öryggi vöru, er ráðherra heimilt, að fenginni umsögn
        eftirlitsstjórnvalds, að ákveða eftirfarandi í reglugerð^1) :^2)
            1. Kröfur sem vara verður að uppfylla til að teljast örugg.
   2. Aðferðir sem framleiðandi getur beitt til að sýna fram á samræmi vöru við
      settar reglur, t.d. með merkingu, vottorði, yfirlýsingu um samræmi,
            prófunarskýrslu, skjali með tæknilegum upplýsingum o.fl.
       3. Merkingar, leiðbeiningar og upplýsingar um notkun og förgun vöru,
    viðvaranir um hugsanlega hættu við notkun hennar og aðra þætti er varða
upplýsingar til neytenda. [Varúðar- og notkunarleiðbeiningar sem tryggja örugga
   notkun vöru skulu vera í eðlilegri lesstærð og á íslensku ritmáli ef það á
                                    við.]^2)
              ^1)Rg. 619/2008, sbr. 1066/2008. ^2)L. 68/2004, 7. gr.

                  III. kafli. Markaðseftirlit og markaðsgæsla.
                                 Markaðsgæsla.
11. gr. [Neytendastofa]^1) og viðeigandi eftirlitsstjórnvöld skulu hafa eftirlit
   með því að vörur á markaði hverju sinni uppfylli settar reglur um öryggi.
[Neytendastofa]^1) og önnur eftirlitsstjórnvöld fara með opinbera markaðsgæslu í
 samræmi við ákvæði 14. og 15. gr. laga þessara og taka stjórnvaldsákvarðanir í
    samræmi við IV. og V. kafla laga þessara um málsmeðferð og réttarúrræði
    eftirlitsstjórnvalda, svo og ákvæði sérlaga eftir því sem við getur átt.
                             ^1)[3]L. 62/2005, 13. gr.
               12. gr. [Skyldur framleiðenda og dreifingaraðila.
   Framleiðendum og dreifingaraðilum samkvæmt lögum þessum er skylt að beiðni
  eftirlitsstjórnvalda að veita þeim aðstoð í tengslum við aðgerðir sem stuðla
  eiga að öryggi neytenda. Þá er þeim skylt að afhenda skrá með upplýsingum um
birgja og þá er bjóða fram vörur þeirra ef eftirlitsstjórnvöld óska eftir því í
                        tengslum við rannsókn máls.]^1)
                               ^1)L. 68/2004, 8. gr.
                                Markaðseftirlit.
                            13. gr. Skoðunarstofur.
Heimilt er að fela faggiltri skoðunarstofu markaðseftirlit. Skoðunarstofa annast
  skoðun þeirra vörutegunda sem hún hefur faggildingu fyrir og annast auk þess
 skipulega öflun upplýsinga um vörur á markaði, svo sem með því að taka á móti
          ábendingum eða kvörtunum um vörur sem taldar eru hættulegar.
 Skoðunarstofu er heimilt að skoða vörur hjá framleiðendum og dreifingaraðilum,
   taka sýnishorn vöru til rannsóknar, svo og krefja þá um allar nauðsynlegar
    upplýsingar, svo sem aðgang að skrá yfir þá sem vöruna hafa á boðstólum,
 vottorð, yfirlýsingar um samræmi vöru við reglur og staðla, prófunarskýrslur,
tæknilegar upplýsingar og aðrar nauðsynlegar upplýsingar til að sannreyna öryggi
                                     vöru.
Ráðherra er heimilt að setja í reglugerð nánari ákvæði um eftirlit og framkvæmd
                       eftirlits skoðunarstofu á markaði.
                           14. gr. [Neytendastofa]^1)
            Hlutverk [Neytendastofu]^1) í opinberri markaðsgæslu er:
    1. Að vera eftirlitsstjórnvald fyrir alla vöruflokka sem ekki eru á ábyrgð
             annarra eftirlitsstjórnvalda samkvæmt sérstökum lögum.
     2. Að annast heildarskipulag opinberrar markaðsgæslu í samvinnu við önnur
  eftirlitsstjórnvöld með það að markmiði að tryggja hagkvæmni og samhæfingu.
   3. Að hafa í samstarfi við önnur eftirlitsstjórnvöld umsjón með samningum við
           skoðunarstofur og útbúa samningsgögn eftir því sem við á.
        4. Að samhæfa aðgerðir eftirlitsstjórnvalda ef eiginleikar vöru eða
 vöruflokks eru slíkir að ábyrgð á markaðseftirliti sé í höndum fleiri en eins
                             eftirlitsstjórnvalds.
    5. Að taka stjórnvaldsákvarðanir í samræmi við ákvæði laga þessara, sbr. og
          IV. og V. kafla þessara laga um málsmeðferð og réttarúrræði
                             eftirlitsstjórnvalda.
     6. Að skoða vöru, taka við kvörtunum eða ábendingum frá einstaklingum eða
  fyrirtækjum, svo og að afla á skipulegan hátt upplýsinga um vörur á markaði,
                          eftir því sem við getur átt.
    7. [Að gefa út tilkynningar og vara við hættulegum vörum á markaði sem lög
þessi taka til ef nauðsyn ber til og annast samskipti við Eftirlitsstofnun EFTA
og önnur eftirlitsstjórnvöld á Evrópska efnahagssvæðinu, svo og vera tengiliður
    við RAPEX-tilkynningakerfi framkvæmdastjórnar ESB um hættulegar vörur á
                                  markaði.]^2)
                  ^1)[4]L. 62/2005, 13. gr. ^2)L. 68/2004, 9. gr.
                       15. gr. Önnur eftirlitsstjórnvöld.
    Hlutverk annarra eftirlitsstjórnvalda en [Neytendastofu]^1) í opinberri
  markaðsgæslu að því leyti sem ekki er öðruvísi ákveðið í sérlögum er sem hér
                                    greinir:
      1. Að starfa að eftirliti sem þeim er falið samkvæmt ákvæðum sérlaga og
   fjalla um reglur um þá vöruflokka sem þau bera ábyrgð á samkvæmt sérlögum.
  Slíkar reglur taka að lágmarki til öryggis og verndar heilsu og umhverfis en
                      geta einnig tekið til fleiri atriða.
     2. Að móta meginstefnu um áherslur í markaðsgæslu og umfang eftirlits með
                    þeim vöruflokkum sem þau bera ábyrgð á.
   3. Að taka stjórnvaldsákvarðanir í samræmi við ákvæði sérlaga er gilda hér á
 landi um tilteknar vörur eða vöruflokka hverju sinni og ákvæði IV. og V. kafla
                   laga þessara, eftir því sem við getur átt.
     4. Að skoða vöru, taka við kvörtunum eða ábendingum frá einstaklingum eða
  fyrirtækjum, svo og að afla á skipulegan hátt upplýsinga um vörur á markaði,
                          eftir því sem við getur átt.
                             ^1)[5]L. 62/2005, 13. gr.
                            16. gr. Samvinnunefndir.
   [[Neytendastofa]^1) skal stofnsetja samvinnunefndir um samstarf við önnur
       eftirlitsstjórnvöld og skoðunarstofur eftir því sem við getur átt.
 Samvinnunefnd skal tryggja skilvirkni í markaðseftirliti með því að fjalla um
    starfsáætlanir og skipulag markaðseftirlits eftirlitsstjórnvalda, svo og
athugasemdir sem þeim berast og gerðar eru um einstakar vörur og vöruflokka, og
gera tillögur til [Neytendastofu]^1) og eftirlitsstjórnvalda sem taka endanlega
  stjórnvaldsákvörðun um skilvirkt eftirlit með vöru samkvæmt lögum þessum eða
                           sérlögum ef það á við.]^2)
Að jafnaði skulu þó aldrei starfa fleiri en ein samvinnunefnd á verksviði hvers
     eftirlitsstjórnvalds en heimilt er þó að ákveða aðra skipan, einkum ef
vöruflokkar eru ólíkir. Jafnframt er heimilt að hafa sameiginlega samvinnunefnd
                    tveggja eða fleiri eftirlitsstjórnvalda.
[Neytendastofa]^1) ákveður fjölda fulltrúa í samvinnunefnd. Samvinnunefnd velur
                         formann úr hópi nefndarmanna.
  Viðskiptaráðherra er heimilt að setja í reglugerð nánari ákvæði um skipan og
                           starfsemi samvinnunefnda.
                 ^1)[6]L. 62/2005, 13. gr. ^2)L. 68/2004, 10. gr.

                  IV. kafli. Málsmeðferð eftirlitsstjórnvalds.
 17. gr. Ákvæði þessa kafla eiga við um málsmeðferð sem gilda skal við beitingu
        réttarúrræða [Neytendastofu]^1) og annarra eftirlitsstjórnvalda.
                             ^1)[7]L. 62/2005, 13. gr.
 18. gr. Eftirlitsstjórnvöld skulu að eigin frumkvæði eða eftir ábendingu taka
     til meðferðar mál er varða öryggi vöru og heyra undir eftirlit þeirra.
 Lögregla skal vera eftirlitsstjórnvöldum til aðstoðar ef nauðsyn krefur vegna
rannsóknar mála og við framkvæmd þeirra réttarúrræða sem kveðið er á um í lögum
þessum. [Lögregla skal tilkynna [Neytendastofu]^1) um slys sem hún rannsakar ef
ætla má að orsök þess sé af völdum vöru eða þjónustu sem lög þessi taka til.]^2)
                 ^1)[8]L. 62/2005, 13. gr. ^2)L. 68/2004, 11. gr.
  19. gr. Eftirlitsstjórnvöld skulu ávallt gæta þess að málsmeðferð, rannsókn,
     ákvarðanir og úrskurðir þeirra samkvæmt lögum þessum séu í samræmi við
stjórnsýslulög. Í þeim tilvikum sem eftirlitsstjórnvöld kunna að taka ákvarðanir
     vegna bráðrar eða yfirvofandi hættu skal stjórnvaldsákvörðun tekin til
  bráðabirgða. Endanlega ákvörðun skal eftirlitsstjórnvald taka eins fljótt og
   unnt er og tilkynna málsaðila rökstudda ákvörðun sína ásamt upplýsingum um
                      áfrýjunarleiðir og áfrýjunarfresti.
 [19. gr. a. Ákvörðunum sem teknar eru á grundvelli laga þessara verður skotið
   til áfrýjunarnefndar neytendamála sem starfar á grundvelli 4. gr. laga um
                    Neytendastofu og talsmann neytenda.]^1)
                             ^1)[9]L. 62/2005, 13. gr.

                  V. kafli. Réttarúrræði eftirlitsstjórnvalda.
                       Afturköllun og bann við sölu vöru.
   20. gr. [Eftirlitsstjórnvald getur með rökstuðningi afturkallað, tekið af
   markaði eða bannað sölu eða afhendingu vöru ef hún uppfyllir ekki formleg
skilyrði, svo sem um merkingar, leiðbeiningar, vottorð, yfirlýsingar um samræmi
                     eða prófunar- og skoðunarskýrslur.]^1)
         Torveldi framleiðandi eða dreifingaraðili sannanlega rannsókn
 eftirlitsstjórnvalda og skoðun vöru eða hefur ekki tiltæk fullnægjandi gögn um
 öryggi hennar getur eftirlitsstjórnvald [afturkallað, tekið af markaði eða]^1)
                       bannað sölu eða afhendingu hennar.
 Eftirlitsstjórnvald getur, ef rökstuddur grunur leikur á að vara uppfylli ekki
reglur sem gilda um öryggi vöru, ákveðið tímabundið bann við sölu eða afhendingu
hennar á meðan rannsókn, sem ekki skal standa lengur en fjórar vikur, fer fram.
Þó er heimilt að framlengja bannið um allt að fjórar vikur ef sérstakar ástæður
           vegna rannsóknarinnar krefjast að bannið verði framlengt.
  Telji eftirlitsstjórnvald að vara sé sérstaklega hættuleg getur það krafist
               tafarlausrar afturköllunar allra eintaka vörunnar.
                              ^1)L. 68/2004, 12. gr.
  21. gr. Eftirlitsstjórnvöld skulu [afturkalla, taka af markaði eða]^1) banna
 sölu eða afhendingu vöru ef ljóst þykir að hún uppfylli ekki reglur og kröfur
    sem gerðar eru um öryggi vöru enda sé ekki unnt að beita öðrum og vægari
                                    úrræðum.
                              ^1)L. 68/2004, 13. gr.
22. gr. Eftirlitsstjórnvaldi er heimilt í tengslum við [afturköllun, þegar vara
   er tekin af markaði eða]^1) bann sem það leggur við dreifingu og sölu vöru
    samkvæmt þessu ákvæði að skylda framleiðendur og dreifingaraðila til að
eyðileggja öll eintök vörunnar með öruggum hætti, ef nauðsyn þykir af eðli máls.
Eftirlitsstjórnvaldi er heimilt í tengslum við [afturköllun, þegar vara er tekin
  af markaði eða]^1) bann sem það leggur við dreifingu eða sölu vöru samkvæmt
þessu ákvæði að skylda framleiðanda eða dreifingaraðila, eftir því sem við getur
    átt, til að lagfæra vöruna þannig að hún uppfylli settar reglur, afhenda
    kaupendum sams konar vöru, en hættulausa, eða greiða kaupendum andvirði
                                   vörunnar.
 Eftirlitsstjórnvald getur jafnframt ákveðið að óheimilt sé að lagfæra vöru eða
endurnýta hana á annan hátt ef það telst hættulegt eða varhugavert að mati þess.
                              ^1)L. 68/2004, 14. gr.
 [22. gr. a. Eftirlitsstjórnvaldi er heimilt að krefjast þess að vara sem getur
     verið hættuleg við tiltekin skilyrði eða tiltekna notkun sé merkt með
                    upplýsingum á íslensku um þá hættu.]^1)
                              ^1)L. 68/2004, 15. gr.
   23. gr. Eftirlitsstjórnvald skal, eftir því sem unnt er, hafa samvinnu við
framleiðendur eða dreifingaraðila um málsmeðferð, svo sem öflun gagna, skoðun og
  prófun vöru, svo og undirbúning og töku ákvarðana eins og um stöðvun sölu og
                               afturköllun vöru.
Hafi eftirlitsstjórnvald [afturkallað, tekið af markaði eða]^1) bannað sölu vöru
    á grundvelli þess að hún uppfylli ekki öryggiskröfur er framleiðanda og
  dreifingaraðila heimilt að krefjast þess að varan skuli prófuð af faggiltri
          prófunarstofu. Slík prófun frestar ekki framkvæmd ákvörðunar
                             eftirlitsstjórnvalds.
 Eftirlitsstjórnvaldi ber að endurskoða ákvörðun ef breyttar aðstæður eru fyrir
                                     hendi.
                              ^1)L. 68/2004, 16. gr.
                   Kostnaður vegna skoðunar, dagsektir o.fl.
24. gr. Framleiðandi eða fulltrúi hans ber kostnað vegna þeirra sýnishorna vöru
 sem tekin eru til rannsóknar. Að lokinni rannsókn skal sýnishornum skilað eða
 þau eyðilögð með öruggum hætti eftir atvikum. Sýnishorn vöru samkvæmt þessari
grein er að jafnaði eitt eintak vöru eða lágmarksfjöldi sem nauðsynlegur er til
                             að framkvæma rannsókn.
 Framleiðandi eða fulltrúi hans ber allan kostnað af afturköllun vöru. Sé vara
   ekki í samræmi við settar reglur skal hann bera þann kostnað sem hlýst af
skoðun, rannsókn og prófun, svo og annan kostnað. Framleiðandi eða fulltrúi hans
    greiðir allan kostnað af tilkynningum um hættulega vöru sem beint er til
  almennings, svo sem kostnað við tilkynningar í fjölmiðlum. Framleiðanda eða
fulltrúa hans er heimilt að annast tilkynningar til almennings enda sé framkvæmd
      tilkynningar með þeim hætti að eðlilegum varnaðaráhrifum verði náð.
25. gr. Sé fyrirmælum eftirlitsstjórnvalds við framkvæmd laga þessara ekki hlýtt
 má fylgja þeim eftir með ákvörðun viðkomandi ráðherra um dagsektir sem lagðar
skulu á framleiðanda, dreifingaraðila eða fyrirsvarsmenn hans. Slíkar dagsektir
mega nema allt að 50.000 krónum á sólarhring samkvæmt nánari ákvörðun viðkomandi
                      ráðherra. Er ákvörðunin aðfararhæf.
         Ef mikil hætta er á að vara valdi verulegu tjóni og fyrirmælum
    eftirlitsstjórnvalds skv. 20. gr. hefur ekki verið hlýtt skal viðkomandi
eftirlitsstjórnvald leitast við að koma í veg fyrir tjónið með tiltækum aðgerðum
        og getur það kvatt til lögreglu sér til aðstoðar í því sambandi.

                            VI. kafli. Þagnarskylda.
26. gr. Starfsmenn skoðunarstofu [og tilnefndra aðila],^1) [Neytendastofu]^2) og
eftirlitsstjórnvalda eru bundnir þagnarskyldu um atriði er viðskiptaleynd hvílir
                yfir og fram koma við rannsókn og meðferð máls.
     ^1)L. 68/2004, 17. gr. Í meðförum þingsins var ákvæði um tilnefndan aðila
 fellt brott úr frumvarpi því er varð að lögum 68/2004. Það virðist hafa farist
 fyrir að fella út breytingu á 26. gr. til samræmis. ^2)[10]L. 62/2005, 13. gr.

                          VII. kafli. Gildistaka o.fl.
27. gr. Framkvæmd laga þessara og almenn mál, er varða öryggi vöru, markaðsgæslu
               og markaðseftirlit, heyra undir viðskiptaráðherra.
    Dagleg framkvæmd laga þessara er í höndum [Neytendastofu]^1) og annarra
                             eftirlitsstjórnvalda.
Viðskiptaráðherra setur í reglugerð^2) nánari ákvæði um framkvæmd laga þessara.
    ^1)[11]L. 62/2005, 13. gr. ^2)Rg. 431/1994, sbr. 1035/2004 og 557/2008; rg.
    237/1996, sbr. 449/1999; rg. 635/1999, rg. 196/2000, rg. 942/2002, sbr.
       492/2003; rg. 810/2006, sbr. 19/2008; rg. 957/2006, rg. 270/2008.
28. gr. Fyrir brot á lögum þessum skal refsa með sektum eða [fangelsi allt að 2
       árum]^1) liggi ekki þyngri refsing við broti samkvæmt öðrum lögum.
                              ^1)L. 82/1998, 224. gr.
      [28. gr. a. Lög þessi eru sett með hliðsjón af ákvörðun sameiginlegu
       EES-nefndarinnar nr. 9/2003 frá 31. janúar 2003, um að fella inn í
EES-samninginn og taka upp í innlendan rétt ákvæði tilskipunar Evrópuþingsins og
                    ráðsins 2001/95/EB, um öryggi vöru.]^1)
                              ^1)L. 68/2004, 18. gr.
                     29. gr. Lög þessi öðlast þegar gildi.

References

   Visible links
   1. file://2005062.html
   2. file://2005062.html#g13
   3. file://2005062.html#g13
   4. file://2005062.html#g13
   5. file://2005062.html#g13
   6. file://2005062.html#g13
   7. file://2005062.html#g13
   8. file://2005062.html#g13
   9. file://2005062.html#g13
  10. file://2005062.html#g13
  11. file://2005062.html#g13
