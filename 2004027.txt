
   --------------------------------------------------------------------------

                   Lög um aðild starfsmanna að Evrópufélögum

                             2004 nr. 27 27. apríl

   --------------------------------------------------------------------------

                 Ferill málsins á Alþingi.   Frumvarp til laga.

     Tóku gildi 8. október 2004. EES-samningurinn: XVIII. viðauki tilskipun
 2001/86/EB. Breytt með [1]l. 88/2008 (taka gildi 1. jan. 2009 nema brbákv. VII
                         sem tók gildi 21. júní 2008).

                        I. kafli. Markmið og gildissvið.
                            1. gr. Markmið laganna.
 Markmið þessara laga er að vernda rétt starfsmanna Evrópufélaga til aðildar að
málum og ákvörðunum sem varða starfsemi Evrópufélagsins sem þeir vinna hjá og að
tryggja að gildandi reglur um aðild starfsmanna hvorki hverfi né minnki að vægi
                          við stofnun Evrópufélagsins.
   Ef þátttökuréttur er fyrir hendi í einu eða fleiri félögum sem taka þátt í
   stofnun Evrópufélags skal hann einnig gilda í Evrópufélaginu nema sérstök
samninganefnd fulltrúa starfsmanna og fulltrúar þeirra fyrirtækja sem standa að
 stofnun Evrópufélagsins geri samkomulag um annað eða ákvæði 16. gr. leiði til
                              annarrar niðurstöðu.
Í því skyni að tryggja framangreind markmið skal koma á fastri tilhögun um aðild
        starfsmanna í öllum Evrópufélögum í samræmi við málsmeðferð við
  samningaviðræður, sem um getur í II. kafla laganna, eða við þær aðstæður sem
              tilgreindar eru í 13. gr. í samræmi við III. kafla.
                               2. gr. Gildissvið.
   Ákvæði laganna gilda um Evrópufélög og fyrirtæki sem hyggjast taka þátt í
  stofnun Evrópufélags á grundvelli laga um Evrópufélög og reglugerðar ráðsins
                (EB) nr. 2157/2001 og hafa staðfestu á Íslandi.
 Stjórnendur Evrópufélags og dótturfélaga þess eða stjórnendur þátttökufélaga,
þegar við á, og fulltrúar starfsmanna eða starfsmennirnir sjálfir, eftir því sem
 við á, skulu uppfylla þær skuldbindingar sem mælt er fyrir um í lögunum, óháð
             því hvort Evrópufélagið er með staðfestu hér á landi.
                              3. gr. Orðskýringar.
         Í lögum þessum er merking eftirfarandi hugtaka sem hér segir:
   a. Evrópufélag: Félag sem er stofnað í samræmi við ákvæði laga um Evrópufélög
                    og reglugerð ráðsins (EB) nr. 2157/2001.
        b. Þátttökufélag: Félag sem á beinan þátt í að stofna Evrópufélag.
    c. Dótturfélag: Fyrirtæki sem félag hefur ráðandi aðstöðu gagnvart samkvæmt
   skilgreiningu í [2]5. gr. laga um evrópsk samstarfsráð í fyrirtækjum, nr.
                                    61/1999.
      d. Hlutaðeigandi dótturfélag eða starfsstöð: Dótturfélag eða starfsstöð
      þátttökufélags sem fyrirhugað er að verði dótturfélag eða starfsstöð
                        Evrópufélagsins við myndun þess.
   e. Fulltrúar starfsmanna: Trúnaðarmenn stéttarfélaga samkvæmt lögum og aðrir
   fulltrúar sem starfsmenn þátttökufélags tilnefna samkvæmt lögum þessum eða
                            samkomulagi á vinnustað.
    f. Fulltrúanefnd: Nefnd starfsmanna sem er sett á fót samkvæmt samkomulagi,
 sem um getur í 11. gr., eða í samræmi við ákvæði III. kafla, með það í huga að
upplýsa og hafa samráð við starfsmenn Evrópufélags, dótturfélaga og starfsstöðva
   þess og, þar sem við á, beita þátttökurétti starfsmanna hvað Evrópufélagið
                                    varðar.
   g. Sérstök samninganefnd: Nefnd sem sett er á fót í samræmi við 5. gr. til að
   semja við þar til bæra stofnun þátttökufélaganna um fasta tilhögun á aðild
                         starfsmanna í Evrópufélaginu.
   h. Aðild starfsmanna: Hvert það fyrirkomulag, þ.m.t. upplýsingamiðlun, samráð
  og þátttaka, þar sem fulltrúar starfsmanna geta haft áhrif á ákvarðanatöku í
                                   félaginu.
    i. Upplýsingar: Upplýsingar sem þar til bær stofnun Evrópufélags miðlar til
  fulltrúanefndar starfsmanna og/eða fulltrúa starfsmanna um málefni er varða
félagið sjálft og dótturfélög eða starfsstöðvar þess sem eru í öðru aðildarríki
eða eru utan valdsviðs þeirra stofnana sem taka ákvarðanir í hverju aðildarríki.
  Upplýsingar skal veita á þeim tíma, á þann hátt og með því inntaki sem gerir
fulltrúum starfsmanna kleift að gera ítarlegt mat á hugsanlegum áhrifum og, þar
 sem við á, undirbúa samráð við þar til bæra stofnun Evrópufélagsins nema annað
                         leiði af ákvæðum þessara laga.
      j. Samráð: Viðræður og skoðanaskipti fulltrúanefndar starfsmanna og/eða
fulltrúa starfsmanna og þar til bærrar stofnunar viðkomandi Evrópufélags, á þeim
 tíma, á þann hátt og með því inntaki sem gerir fulltrúum starfsmanna kleift, á
 grundvelli fenginna upplýsinga, að láta í ljós álit sitt á ráðstöfunum sem þar
 til bæra stofnunin hefur fyrirhugað og sem kann að verða tekið tillit til við
                           ákvarðanatöku í félaginu.
   k. Þátttaka: Áhrif fulltrúanefndar starfsmanna og/eða fulltrúa starfsmanna á
                       málefni félagsins annaðhvort með:
        1. rétti til að kjósa eða tilnefna fulltrúa í stjórn félagsins eða
                              eftirlitsstjórn, eða
    2. rétti til að mæla með og gegn tilnefningu einhverra eða allra fulltrúa í
                     eftirlitsstjórn eða stjórn félagsins.

  II. kafli. Myndun sérstakrar samninganefndar og málsmeðferð við viðræður um
                     mótun reglna um þátttöku starfsmanna.
               4. gr. Upphaf samningaviðræðna og upplýsingagjöf.
  Þegar framkvæmdastjórnir eða stjórnir þátttökufélaga gera áætlun um stofnun
       Evrópufélags skulu þær gera nauðsynlegar ráðstafanir til að hefja
    samningaviðræður við fulltrúa starfsmanna félaganna um tilhögun á aðild
 starfsmanna í Evrópufélaginu eins fljótt og unnt er eftir að birt hefur verið
 áætlun um samruna eða myndun eignarhaldsfélags eða eftir að áætlun um að mynda
   dótturfélag eða umbreyta skráðu félagi í Evrópufélag hefur verið samþykkt.
Framkvæmdastjórnir eða stjórnir þátttökufélaga skulu láta fulltrúum starfsmanna
 þeirra fyrirtækja, sem stofnun Evrópufélags snertir, í té upplýsingar um heiti
þátttökufélaganna, viðkomandi dótturfélaga eða starfsstöðva, félagsform, fjölda
 starfsmanna hvers félags og fyrirkomulag á þátttöku starfsmanna svo fljótt sem
 unnt er eftir að áætlun um stofnun Evrópufélags liggur fyrir og hafa frumkvæði
               að skipun sérstakrar samninganefndar, sbr. 5. gr.
                   5. gr. Myndun sérstakrar samninganefndar.
    Áður en viðræður geta hafist samkvæmt þessum kafla skal stofnuð sérstök
samninganefnd sem er í forsvari fyrir starfsmenn þátttökufélaga og hlutaðeigandi
     dótturfélaga eða starfsstöðva, í samræmi við ákvæði þessarar greinar.
 Þegar fulltrúar í þessa sérstöku samninganefnd eru kosnir eða tilnefndir skal
                                  tryggja að:
   a. fulltrúarnir séu kosnir eða tilnefndir í hlutfalli við fjölda starfsmanna
  hjá þátttökufélögum og hlutaðeigandi dótturfélögum og starfsstöðvum í hverju
  aðildarríki fyrir sig með því að úthluta hverju aðildarríki einu sæti fyrir
   hvern hluta starfsmanna í því ríki sem jafngildir hverjum byrjuðum tug af
   hundraði starfsmanna sem ráðnir eru af þátttökufélögunum og hlutaðeigandi
       dótturfélögum eða starfsstöðvum í öllum aðildarríkjunum samanlagt,
     b. þegar Evrópufélag er myndað við samruna sé bætt við aðilum frá hverju
      aðildarríki fyrir sig, eftir þörfum, til að tryggt sé að í sérstöku
 samninganefndinni sé að minnsta kosti einn fulltrúi fyrir hvert þátttökufélag
sem er skráð og hefur starfsmenn í því aðildarríki og sem fyrirhugað er að verði
  ekki lengur sérstakur lögaðili eftir skráningu Evrópufélagsins að svo miklu
                                   leyti sem:
       1. þessir viðbótarfulltrúar verða ekki fleiri en sem nemur tuttugu af
            hundraði þeirra fulltrúa sem eru kjörnir skv. a-lið; og
        2. skipan þeirra hefur ekki í för með sér að starfsmenn viðkomandi
     þátttökufélags öðlist fleiri fulltrúa en þeir eiga rétt á skv. a-lið.
      Ef þátttökufélögin sem b-liður 2. mgr. á við um eru fleiri en tiltæk
     viðbótarsæti skal viðbótarsætum úthlutað á þátttökufélög í mismunandi
         aðildarríkjum í fallandi röð eftir fjölda starfsmanna í þeim.
  Ef svo umfangsmiklar breytingar verða á hinu fyrirhugaða Evrópufélagi að þær
hafi áhrif á landfræðilega skiptingu fulltrúa í sérstöku samninganefndinni skal
nefndin meta hvort nauðsynlegt sé að endurúthluta sætum samkvæmt þessari grein.
 Ef þörf er á endurúthlutun skal hún fara fram svo skjótt sem unnt er og á þann
             hátt að sem minnstar tafir verði á framhaldi viðræðna.
6. gr. Fulltrúar sem kjörnir eru á Íslandi til setu í sérstöku samninganefndinni
     skulu kosnir af trúnaðarmönnum stéttarfélaga. Starfsmenn sem ekki eiga
   trúnaðarmann skulu velja sér sameiginlegan fulltrúa sem tekur þátt í kjöri
                          fulltrúa í samninganefndina.
Þeir sem rétt eiga til að taka þátt í kjöri fulltrúa skv. 1. mgr. skulu kjósa úr
 sínum hópi fulltrúa til setu í sérstöku samninganefndinni. Vægi atkvæða hvers
    trúnaðarmanns eða fulltrúa ræðst af fjölda starfsmannanna að baki honum.
Hafi engir trúnaðarmenn verið skipaðir eiga allir starfsmenn þátttökufélags rétt
              á að taka þátt í kjöri fulltrúa í samninganefndina.
 Ef kjósa á fleiri en einn fulltrúa frá Íslandi í samninganefndina skal tryggja
  eins og unnt er að starfsmenn sem flestra þátttökufélaga eigi þar fulltrúa.
Í þeim tilvikum sem úthlutað er aukasæti í samninganefndinni, sbr. b-lið 2. mgr.
5. gr., fer um val þeirra fulltrúa samkvæmt þessari grein, eftir því sem við á.
 Ef starfsmenn þátttökufélags á Íslandi missa rétt til fulltrúa, svo sem vegna
  þess að félagið tekur ekki lengur þátt í myndun Evrópufélags, skal því sæti
                    úthlutað að nýju samkvæmt þessari grein.
                 7. gr. Hlutverk sérstöku samninganefndarinnar.
  Sérstaka samninganefndin og þar til bærar stofnanir þátttökufélaganna skulu
ákveða, með skriflegu samkomulagi, tilhögun á aðild starfsmanna í Evrópufélagi.
 Í þessu skyni skulu þar til bærar stofnanir þátttökufélaganna greina sérstöku
       samninganefndinni frá áætluninni um stofnun Evrópufélags og sjálfu
  stofnunarferlinu fram að skráningu. Nefndinni er heimilt að ákveða að greina
fulltrúum utanaðkomandi samtaka sem hagsmuna eiga að gæta, þ.m.t. stéttarfélaga,
                          frá byrjun samningaviðræðna.
  Sérstaka samninganefndin getur valið sérfræðinga sér til aðstoðar, til dæmis
   fulltrúa frá viðkomandi samtökum stéttarfélaga á Evrópska efnahagssvæðinu.
Þessir sérfræðingar geta verið viðstaddir samningafundi til að veita ráðgjöf að
                              beiðni nefndarinnar.
 Þátttökufélög skulu bera þann kostnað sem hlýst af samningaviðræðum og rekstri
  sérstöku samninganefndarinnar, þ.m.t. kostnað vegna a.m.k. eins sérfræðings,
þannig að nefndinni sé gert kleift að sinna verkefnum sínum með eðlilegum hætti.
           8. gr. Ákvarðanataka innan sérstöku samninganefndarinnar.
Í öðrum tilvikum en um getur í 2. mgr. tekur sérstaka samninganefndin ákvarðanir
 með hreinum meiri hluta fulltrúa, að því tilskildu að sá meiri hluti sé einnig
  fulltrúi hreins meiri hluta starfsmanna. Hver fulltrúi greiðir eitt atkvæði.
Ef niðurstaða samningaviðræðna er sú að þátttökuréttur minnkar þarf samkomulagið
    í eftirtöldum tilvikum að hljóta atkvæði frá ^2/3 hlutum fulltrúanna sem
jafnframt eru fulltrúar að minnsta kosti ^2/3 hluta starfsmanna, þ.m.t. atkvæði
   fulltrúa starfsmanna sem starfa í að minnsta kosti tveimur aðildarríkjum:
     a. þegar um er að ræða Evrópufélag sem á að stofna við samruna, og a.m.k.
          fjórðungur starfsmanna þátttökufélaganna á þátttökurétt, eða
     b. þegar um er að ræða Evrópufélag sem á að setja á fót með því að stofna
    eignarhaldsfélag eða mynda dótturfélag, og a.m.k. helmingur starfsmanna
                       þátttökufélaganna á þátttökurétt.
  Það að þátttökuréttur minnkar merkir að áhrif fulltrúa starfsmanna á skipan
  stjórnarstofnana Evrópufélagsins, í skilningi k-liðar 3. gr., verða minni en
             hæsta hlutfallið sem var í gildi í þátttökufélögunum.
                         9. gr. Lengd samningaviðræðna.
Samningaviðræður skulu hefjast um leið og sérstaka samninganefndin er stofnuð og
  þeim má halda áfram í sex mánuði frá fyrsta samningafundi. Miða skal upphaf
 frests til að ljúka samningaviðræðum samkvæmt þessari grein við tvo mánuði frá
því að fullnægjandi upplýsingar skv. 2. mgr. 4. gr. bárust fulltrúum starfsmanna
             hafi fyrsti fundur ekki verið haldinn fyrir þann tíma.
Aðilar geta komið sér saman um að framlengja samningaviðræðurnar fram yfir þann
            tíma sem um getur í 1. mgr. í allt að eitt ár samanlagt.
                             10. gr. Slit viðræðna.
Sérstaka samninganefndin getur ákveðið, með þeim meiri hluta sem tilgreindur er
í 3. mgr., að hefja ekki samningaviðræður eða binda enda á samningaviðræður sem
   þegar eru hafnar og að bera fyrir sig þær reglur um miðlun upplýsinga til
starfsmanna og samráð við þá sem í gildi eru í aðildarríkjum þar sem Evrópufélag
                               er með starfsmenn.
  Ákvörðun skv. 1. mgr. bindur enda á gerð samkomulags skv. 11. gr. Þegar slík
  ákvörðun hefur verið tekin gilda ákvæði III. kafla ekki um aðild starfsmanna
 Evrópufélags, nema að því leyti sem sérstaka samninganefndin tekur ákvarðanir
   skv. 13. gr., en um upplýsingar og samráð gilda þá lög og venjur í hverju
               aðildarríki þar sem Evrópufélagið hefur starfsemi.
 Ákvörðun um að hefja ekki samningaviðræður eða binda enda á þær þarf að hljóta
atkvæði frá ^2/3 hlutum fulltrúa í sérstöku samninganefndinni, sem jafnframt eru
fulltrúar a.m.k. ^2/3 hluta starfsmanna, þ.m.t. atkvæði fulltrúa starfsmanna sem
                starfa í að minnsta kosti tveimur aðildarríkjum.
 Kalla má sérstöku samninganefndina saman að nýju með skriflegri beiðni frá að
      minnsta kosti 10% starfsmanna Evrópufélagsins, dótturfélaga þess og
starfsstöðva, eða fulltrúum þeirra, í fyrsta lagi tveimur árum eftir að ákvörðun
skv. 1. mgr. hefur verið tilkynnt þar til bærum stofnunum þátttökufélaganna, og
    gilda þá ákvæði þessa kafla að breyttu breytanda. Heimilt er þó að hefja
              samningaviðræður fyrr ef aðilar verða um það sáttir.
       Ef sérstaka samninganefndin ákveður að hefja samningaviðræður við
framkvæmdastjórn á ný, en ekkert samkomulag næst í þeim samningaviðræðum, gilda
         engin ákvæði III. kafla um aðild starfsmanna Evrópufélagsins.
    Þegar Evrópufélag er stofnað við umbreytingu gildir þessi grein ekki ef
           þátttökuréttur er fyrir hendi í félaginu sem á að breyta.
                           11. gr. Efni samkomulags.
     Samningaviðræður þar til bærra stofnana þátttökufélaganna og sérstöku
   samninganefndarinnar skulu fara fram í anda samvinnu með það í huga að ná
  skriflegu samkomulagi um tilhögun á aðild starfsmanna innan Evrópufélags. Í
         samkomulaginu skal að lágmarki tilgreina eftirfarandi atriði:
                           a. gildissvið samkomulagsins,
      b. skipan, fjölda fulltrúa og úthlutun sæta í fulltrúanefnd sem verður
viðræðuaðili þar til bærrar stofnunar Evrópufélagsins í tengslum við tilhögun á
    miðlun upplýsinga til starfsmanna Evrópufélagsins, dótturfélaga þess og
                         starfsstöðva og samráð við þá,
    c. hlutverk og málsmeðferð um miðlun upplýsinga til fulltrúanefndarinnar og
                                samráð við hana,
                    d. hve oft fulltrúanefndin skal koma saman,
          e. hvert fjármagn og aðbúnaður fulltrúanefndarinnar skal vera,
   f. með hvaða hætti fyrirkomulagi skal komið á ef aðilarnir ná samkomulagi um
að koma á einni málsmeðferð, eða fleiri en einni, við upplýsingamiðlun og samráð
                      í stað þess að skipa fulltrúanefnd,
     g. ef aðilarnir verða ásáttir í samningaviðræðum um að koma á tilhögun á
þátttöku, inntak þeirrar tilhögunar, þ.m.t. fjölda fulltrúa í stjórn eða, ef við
 á, eftirlitsstjórn Evrópufélagsins, sem starfsmennirnir eiga rétt á að kjósa,
    tilnefna, mæla með eða á móti, reglur um hvernig starfsmennirnir kjósa,
       tilnefna, mæla með eða á móti þessum fulltrúum og réttindi þeirra,
   h. dagsetninguna þegar samkomulagið öðlast gildi og gildistíma þess, í hvaða
       tilvikum það skal endurskoðað og málsmeðferð við endurskoðun þess.
  Ákvæði III. kafla gilda ekki ef aðilar ná samkomulagi samkvæmt þessari grein
                nema þess sé sérstaklega getið í samkomulaginu.
Ef í hlut á Evrópufélag, sem verður til við umbreytingu, skal samkomulagið kveða
á um að allir þættir sem varða aðild starfsmanna séu að lágmarki á sama stigi og
              þeir sem eru fyrir hendi í félaginu sem á að breyta.
        12. gr. Löggjöf sem gildir um málsmeðferð við samningaviðræður.
Löggjöfin sem gildir um málsmeðferð við samningaviðræður skal vera löggjöf þess
aðildarríkis þar sem skráð skrifstofa Evrópufélagsins verður staðsett nema annað
                  leiði af ákvæðum þessara laga eða eðli máls.

                          III. kafli. Ákvæði til vara.
                              13. gr. Gildissvið.
     Ákvæði þessa kafla gilda um Evrópufélög sem skráð eru hér á landi frá
                         skráningardegi ef annaðhvort:
                      a. aðilarnir koma sér saman um það, eða
   b. ekkert samkomulag hefur náðst þegar fresturinn, sem mælt er fyrir um í 9.
           gr., er runninn út og eftirfarandi skilyrði eru uppfyllt:
      1. þar til bær stofnun hvers þátttökufélags hefur tekið ákvörðun um að
 samþykkja beitingu almennu reglnanna í tengslum við Evrópufélagið og halda þar
                    með áfram skráningu Evrópufélagsins, og
    2. sérstaka samninganefndin hefur ekki tekið ákvörðun sem kveðið er á um í
                                    10. gr.
  Enn fremur skulu ákvæði 16. gr. eingöngu gilda í eftirtöldum tilvikum og að
                       uppfylltum tilgreindum skilyrðum:
    a. þegar Evrópufélag er stofnað við umbreytingu, ef reglur um þátttökurétt
            starfsmanna eru til staðar í því félagi sem á að breyta,
                   b. þegar Evrópufélag verður til við samruna,
          1. ef þátttaka í einni eða fleiri myndum var fyrir hendi í einu
   þátttökufélaganna eða fleiri og tók til a.m.k. fjórðungs af heildarfjölda
                    starfsmanna allra þátttökufélaganna, eða
          2. ef þátttaka í einni eða fleiri myndum var fyrir hendi í einu
  þátttökufélaganna eða fleiri og tók til minna en fjórðungs af heildarfjölda
  starfsmanna allra þátttökufélaganna og sérstaka samninganefndin ákveður það,
         c. þegar Evrópufélag verður til við stofnun eignarhaldsfélags eða
                                 dótturfélags:
          1. ef þátttaka í einni eða fleiri myndum var fyrir hendi í einu
    þátttökufélaganna eða fleiri og tók til a.m.k. helmings af heildarfjölda
                    starfsmanna allra þátttökufélaganna, eða
          2. ef þátttaka í einni eða fleiri myndum var fyrir hendi í einu
   þátttökufélaganna eða fleiri og tók til minna en helmings af heildarfjölda
  starfsmanna allra þátttökufélaganna og sérstaka samninganefndin ákveður það.
  Við beitingu heimilda skv. 2. mgr. skal sérstaka samninganefndin ákveða, með
   sama meiri hluta og kveðið er á um í 1. mgr. 8. gr., hvaða form á þátttöku
   starfsmanna skuli gilda í Evrópufélagi. Nefndin skal greina þar til bærum
stofnunum þátttökufélaganna frá þeim ákvörðunum sem teknar eru samkvæmt þessari
                                   málsgrein.
                  14. gr. Skipan fulltrúanefndar starfsmanna.
 Í þeim tilvikum sem um getur í 1. mgr. 13. gr. skal fulltrúanefnd starfsmanna
                   skipuð í samræmi við eftirfarandi reglur:
     a. Fulltrúanefndin skal skipuð starfsmönnum Evrópufélagsins, dótturfélaga
 þess og starfsstöðva sem trúnaðarmenn stéttarfélaga og sameiginlegur fulltrúi
     þeirra starfsmanna sem ekki eiga trúnaðarmann eða allir starfsmenn, ef
             trúnaðarmenn eru ekki til staðar, kjósa úr sínum hópi.
   b. Kosning íslenskra fulltrúa í nefndina skal, eftir því sem við á, fara fram
                          í samræmi við ákvæði 6. gr.
   c. Ef verulegar breytingar verða á Evrópufélagi skal fulltrúaráðið, í samráði
    við þar til bærar stofnanir Evrópufélagsins, endurskoða skiptingu sæta í
        fulltrúaráðinu. Þetta á einkum við ef miklar breytingar verða á
starfsmannafjölda, eignarhaldi eða starfsemi Evrópufélagsins, svo og ef félagið
                       flytur staðfestu sína milli ríkja.
     d. Ef stærð nefndarinnar gefur tilefni til skal fulltrúanefndin kjósa úr
sínum hópi þriggja manna framkvæmdaráð sem annast venjubundin samskipti við þar
til bærar stofnanir Evrópufélags, á grundvelli starfsreglna sem fulltrúanefndin
                                   setur sér.
     e. Fulltrúar í fulltrúanefndina eru kosnir eða tilnefndir í hlutfalli við
      fjölda starfsmanna, sem starfa hjá þátttökufélögum og hlutaðeigandi
 dótturfélögum og starfsstöðvum í hverju aðildarríki, með því að úthluta hverju
 aðildarríki einu sæti fyrir hvern starfsmann í því ríki sem jafngildir hverjum
   byrjuðum tug af hundraði starfsmanna sem ráðnir eru af þátttökufélögunum,
hlutaðeigandi dótturfélögum eða starfsstöðvum í öllum aðildarríkjunum samanlagt.
           f. Tilkynna skal þar til bærri stofnun Evrópufélags um skipan
                             fulltrúanefndarinnar.
    g. Fulltrúanefndin eða framkvæmdaráðið getur leitað aðstoðar sérfræðinga að
                                  eigin vali.
   h. Fulltrúanefndarmenn skulu eiga rétt á leyfi til þjálfunar án þess að missa
  við það laun að svo miklu leyti sem það er nauðsynlegt vegna starfa þeirra.
   i. Evrópufélag greiðir kostnað fulltrúanefndarinnar og sér fulltrúum í henni
   fyrir því fjármagni og aðstöðu sem þeim er nauðsynleg til að sinna skyldum
  sínum. Einkum skal Evrópufélag greiða kostnað vegna skipulagningar funda og
 aðstöðu vegna túlkaþjónustu og gisti- og ferðakostnað fulltrúanefndarmanna og
              framkvæmdaráðsmanna, nema um annað hafi verið samið.
 Fjórum árum eftir að fulltrúanefndin hefur verið stofnuð skal hún kanna hvort
hefja eigi viðræður um gerð samkomulags, sbr. 11. gr., eða beita áfram almennum
                         reglum samkvæmt þessum kafla.
Ákvæði 7.11. gr. skulu gilda, eftir því sem við á, hafi ákvörðun verið tekin um
      að hefja viðræður um samkomulag skv. 2. mgr. Ef frestur til að ljúka
 samningaviðræðunum rennur út án þess að samkomulag náist skal sú tilhögun sem
 fyrst tók gildi, í samræmi við ákvæði þessa kafla, gilda áfram í Evrópufélagi.
             15. gr. Almennar reglur um upplýsingamiðlun og samráð.
  Hlutverk fulltrúanefndar skal takmarkast við málefni er varða Evrópufélagið
sjálft og dótturfélög þess eða starfsstöðvar í öðru aðildarríki eða ná út fyrir
    ákvörðunarvald stjórnarstofnana Evrópufélagsins í einstöku aðildarríki.
 Á fundum fulltrúanefndarinnar og þar til bærrar stofnunar Evrópufélagsins skal
 einkum fjalla um skipulag, efnahagslega og fjárhagslega stöðu, líklega þróun í
rekstri, framleiðslu og sölu, ástand og horfur í atvinnumálum, fjárfestingar og
  umtalsverðar breytingar er varða skipulag, innleiðingu nýrra vinnuhátta eða
    framleiðsluaðferða, flutning framleiðslu, samruna, niðurskurð eða lokun
     fyrirtækja, starfsstöðva eða mikilvægra hluta þeirra og hópuppsagnir.
   Ef fyrir hendi eru sérstakar aðstæður sem hafa umtalsverð áhrif á hagsmuni
starfsmanna, einkum flutningur starfsemi, lokun starfsstöðva eða fyrirtækja eða
   hópuppsagnir, skal upplýsa fulltrúanefndina um málið. Fulltrúanefndin, eða
framkvæmdaráðið ef brýnt er, á rétt á að hitta að eigin ósk þar til bæra stofnun
 innan Evrópufélagsins eða stjórnendur á öðru stjórnunarstigi sem á betur við,
til að fá upplýsingar og hafa samráð um ráðstafanir sem hafa umtalsverð áhrif á
                             hagsmuni starfsmanna.
 Auk funda, sem haldnir eru skv. 3. mgr., hefur fulltrúanefndin rétt á að hitta
fulltrúa þar til bærrar stofnunar Evrópufélagsins, að minnsta kosti einu sinni á
 ári, til upplýsinga og samráðs á grundvelli reglulegra skýrslna sem stofnunin
    tekur saman um rekstur Evrópufélagsins og rekstrarhorfur. Stjórnendum á
              viðkomandi stöðum skal jafnframt veita upplýsingar.
 Skylt er að láta fulltrúanefndinni í té dagskrá stjórnarfunda eða, þar sem við
 á, funda stjórnar og eftirlitsstjórnar Evrópufélagsins, ásamt afritum af öllum
                skjölum sem lögð eru fram á aðalfundi félagsins.
Ef þar til bær stofnun Evrópufélags ákveður að aðhafast ekki í samræmi við álit
 það sem fulltrúanefndin hefur látið í ljós hefur nefndin rétt á að hitta aftur
      fulltrúa Evrópufélagsins með það í huga að leita eftir samkomulagi.
 Þeir aðilar í fulltrúanefndinni sem eru fulltrúar starfsmanna, sem viðkomandi
   ráðstafanir hafa bein áhrif á, skulu eiga rétt á að taka þátt í fundum sem
     ráðgerðir eru milli framkvæmdaráðsins og Evrópufélagsins skv. 3. mgr.
       Áður en fundur er haldinn með þar til bærri stofnun Evrópufélags á
fulltrúanefndin eða framkvæmdaráðið, sem er stækkað, ef nauðsyn krefur í samræmi
     við 7. mgr., rétt á að funda án þess að fulltrúar Evrópufélagsins séu
                                  viðstaddir.
   Með fyrirvara um þagnarskyldu skv. 19. gr. skulu fulltrúanefndarmenn veita
    fulltrúum starfsmanna Evrópufélagsins, dótturfélaga þess og starfsstöðva
    vitneskju um efni og niðurstöður upplýsingamiðlunarinnar og samráðsins.
  Álit fulltrúanefndarinnar samkvæmt þessari grein bindur ekki hendur þar til
                        bærra stofnana Evrópufélagsins.
                      16. gr. Almennar reglur um þátttöku.
       Um þátttöku starfsmanna í Evrópufélagi gilda eftirfarandi reglur:
    a. Þegar Evrópufélag verður til við umbreytingu og reglur aðildarríkis sem
varða þátttöku starfsmanna í stjórn eða eftirlitsstjórn giltu fyrir skráninguna
 skulu allar reglur um þátttöku starfsmanna gilda áfram fyrir Evrópufélagið. Að
       breyttu breytanda skulu ákvæði þessarar greinar gilda í því skyni.
        b. Í öðrum tilvikum en skv. a-lið eiga starfsmenn Evrópufélagsins,
  dótturfélaga þess og starfsstöðva og/eða fulltrúanefnd starfsmanna rétt á að
  kjósa, tilnefna og mæla með eða gegn tilnefningu tiltekins fjölda fulltrúa í
stjórn eða eftirlitsstjórn Evrópufélagsins til jafns við hæsta hlutfallið sem í
     gildi er í viðkomandi þátttökufélögum áður en Evrópufélagið er skráð.
  Ef ekkert þátttökufélaganna starfar samkvæmt þátttökureglum fyrir skráningu
 Evrópufélagsins er þess ekki krafist að Evrópufélagið setji reglur um þátttöku
                                  starfsmanna.
 Fulltrúanefndin ákveður hvernig sætum í stjórn eða eftirlitsstjórn er úthlutað
til fulltrúa starfsmanna í samræmi við hlutfall starfsmanna í hverju aðildarríki
   fyrir sig. Ef hlutfallsviðmiðun leiðir til þess að starfsmenn í einhverjum
   aðildarríkjum fá engan fulltrúa skal fulltrúanefndin leitast við að jafna
      skiptingu sæta og skulu starfsmenn í aðildarríki þar sem skrifstofa
   Evrópufélagsins er skráð njóta forgangs við þá jöfnun hafi þeir ekki þegar
                 fengið úthlutað sæti samkvæmt hlutfallsreglu.
Fulltrúanefndin setur reglur um á hvern hátt fulltrúar starfsmanna geta mælt með
  eða gegn tilnefningu fulltrúa í stjórnarstofnanir Evrópufélagsins, ef við á.
Ef starfsmenn á Íslandi öðlast rétt til að tilnefna eða kjósa fulltrúa samkvæmt
   þessari grein skal ákvæði 6. gr. gilda um það val. Um kjör eða tilnefningu
 annarra fulltrúa gildir löggjöf viðkomandi aðildarríkis en ef þar er ekki mælt
  fyrir um hvernig tilnefning fer fram skal fulltrúanefndin tilnefna fulltrúa
                         starfsmanna þess aðildarríkis.
 Hver fulltrúi í stjórn eða, þar sem það á við, eftirlitsstjórn Evrópufélagsins
  sem fulltrúanefndin, eða eftir atvikum starfsmenn, hefur kosið, tilnefnt eða
  mælt með samkvæmt þessari grein skal vera fullgildur stjórnarmaður með sömu
 réttindi og skyldur og fulltrúar hluthafa, þ.m.t. rétt til að greiða atkvæði.

                            IV. kafli. Ýmis ákvæði.
            17. gr. Samskipti Evrópufélags við fulltrúa starfsmanna.
  Þar til bær stofnun Evrópufélags og fulltrúanefnd starfsmanna skulu starfa í
   anda samvinnu með tilhlýðilegu tilliti til gagnkvæmra réttinda og skyldna.
   Hið sama gildir um samvinnu stjórnar eða, þar sem við á, eftirlitsstjórnar
Evrópufélagsins og fulltrúa starfsmanna sem starfa í tengslum við málsmeðferð um
                  miðlun upplýsinga og samráð við starfsmenn.
                      18. gr. Vernd fulltrúa starfsmanna.
    Fulltrúar í sérstöku samninganefndinni, fulltrúar í fulltrúanefndinni og
   fulltrúar starfsmanna í stjórn stofnana Evrópufélagsins skulu hvorki sæta
 uppsögn né skerðingu á kjörum sínum vegna fulltrúastarfanna. Þeim skal einnig
 tryggður réttur með samningi við vinnuveitanda til að taka sér frí frá störfum
  svo að þeir geti á eðlilegan hátt sinnt skyldum sínum við gerð og framkvæmd
   samninga samkvæmt lögum þessum. Þetta á einkum við um fundasetu í sérstöku
samninganefndinni eða fulltrúanefndinni, aðra fundi er falla undir samkomulagið
 sem um getur í f-lið 1. mgr. 11. gr. og fundi stofnana Evrópufélagsins, meðal
   annars varðandi greiðslu launa til fulltrúa sem starfa hjá þátttökufélagi,
  Evrópufélaginu eða dótturfélögum þess eða starfsstöðvum, fyrir þann tíma sem
                        þeir þurfa að vera fjarverandi.
  Fulltrúar starfsmanna sem starfa samkvæmt málsmeðferð um upplýsingamiðlun og
samráð skulu njóta sams konar réttarverndar og trúnaðarmenn samkvæmt [3]lögum um
         stéttarfélög og vinnudeilur, nr. 80/1938, eftir því sem við á.
                             19. gr. Þagnarskylda.
 Fulltrúum í sérstöku samninganefndinni eða fulltrúanefndinni og sérfræðingum,
  sem eru þeim til aðstoðar, er óheimilt að láta af hendi upplýsingar sem þeim
                         hafa verið veittar í trúnaði.
   Hið sama gildir um fulltrúa starfsmanna í tengslum við upplýsingamiðlun og
                                    samráð.
 Þessi kvöð fylgir einstaklingum hvar sem þeir kunna að vera og einnig eftir að
                   umboð þeirra skv. 1. og 2. mgr. er á enda.
                20. gr. Upplýsingar sem ekki er skylt að veita.
  Eftirlitsstjórn eða stjórn Evrópufélags eða þátttökufélags sem stofnað er á
 Íslandi er ekki skuldbundin til að veita upplýsingar samkvæmt ákvæðum þessara
laga ef þær eru samkvæmt hlutlægu mati þess eðlis að þær geti haft mjög skaðleg
  áhrif á starfsemi félagsins eða dótturfélaga þess og starfsstöðva eða valdið
                                  þeim tjóni.
                           21. gr. Misnotkun reglna.
      Ef verulegar breytingar verða á Evrópufélagi, dótturfélögum þess eða
   starfsstöðvum skömmu eftir stofnun þess, sem gefa skýra vísbendingu um að
    tilgangur með stofnun Evrópufélagsins hafi verið sá að svipta starfsmenn
 þátttökurétti eða hindra að þeir öðluðust slíkan rétt, er skylt að hefja nýjar
                        samningaviðræður skv. II. kafla.
      Með verulegum breytingum er átt við að breyting verði á samsetningu
    Evrópufélags, dótturfélaga þess eða starfsstöðva, fjölda starfsmanna eða
staðfestu félagsins, sem hefði leitt til þess, ef hún hefði átt sér stað áður en
  Evrópufélagið var stofnað, að þátttökuréttur starfsmanna hefði aukist. Verði
  slík breyting innan árs frá skráningu Evrópufélags ber félagið sönnunarbyrði
fyrir því að breytingarnar séu til komnar af öðrum ástæðum en greinir í 1. mgr.
         Um viðræður samkvæmt þessari grein gilda eftirfarandi reglur:
      a. Þær skulu hefjast að kröfu fulltrúanefndar starfsmanna eða fulltrúa
         starfsmanna í nýjum dótturfélögum eða útibúum Evrópufélagsins.
   b. Ákvæði II. kafla eiga við um viðræðurnar og undirbúning þeirra, að breyttu
                                   breytanda.
                               22. gr. Viðurlög.
         Þeir sem þrátt fyrir þagnarskylduákvæði 19. gr. láta af hendi
 trúnaðarupplýsingar sem þeim hafa verið veittar skulu dæmdir til fésekta nema
                 þyngri refsing liggi við samkvæmt öðrum lögum.
   Brot sem framin eru í starfsemi lögaðila gegn 4., 15., 18. og 21. gr. laga
   þessara varða lögaðila sektum, sbr. II. kafla A almennra hegningarlaga, ef
  brotið er framið af ásetningi og það er til þess fallið að svipta starfsmenn
            Evrópufélags rétti sem varinn er samkvæmt þessum lögum.
          Með mál út af brotum skal farið að hætti opinberra mála.^1)
    ^1)Málsgreinin var felld brott með [4]l. 88/2008, 233. gr. Breytingin tekur
                    gildi 1. jan. 2009 skv. [5]232. gr. s.l.
                              23. gr. Ágreiningur.
  Unnt er að skjóta til dómstóla ágreiningi sem varðar framkvæmd þessara laga,
þ.m.t. ágreiningi um rétt fulltrúa starfsmanna til að fá í hendur upplýsingar og
rétt þátttökufélaga eða Evrópufélags til að binda upplýsingar trúnaði. Rétt til
málshöfðunar hafa allir sem taldir eru upp í 18. gr., hlutaðeigandi stéttarfélög
                      og aðrir sem hagsmuna eiga að gæta.
                               24. gr. Reglugerð.
  Ráðherra er heimilt að setja í reglugerð nánari ákvæði um framkvæmd þessara
                                     laga.
                    25. gr. Tengsl við ákvæði annarra laga.
 Þegar Evrópufélag er fyrirtæki sem starfar á Evrópska efnahagssvæðinu, eða er
 ráðandi fyrirtæki fyrirtækjahóps er þar starfar, í skilningi [6]5. gr. laga um
 evrópsk samstarfsráð í fyrirtækjum, nr. 61/1999, skulu ákvæði þeirra laga ekki
   gilda um Evrópufélagið eða dótturfélög þess nema sérstaka samninganefndin
       ákveði, í samræmi við 1. mgr. 10. gr. þessara laga, að hefja ekki
    samningaviðræður eða binda enda á samningaviðræður sem þegar eru hafnar.
   Reglur um þátttöku starfsmanna sem kveðið er á um í lögum og/eða leiðir af
    venju, og ekki varða framkvæmd þessara laga, gilda ekki um Evrópufélög.
                       Lög þessi skulu ekki hafa áhrif á:
   a. rétt starfsmanna til aðildar, sem kveðið er á um í lögum og/eða leiðir af
 venju í aðildarríkjunum og starfsmenn Evrópufélagsins og dótturfélaga þess og
starfsstöðva njóta, nema rétt til þátttöku í stjórnarstofnunum Evrópufélagsins,
                                       og
   b. reglur um þátttöku sem mælt er fyrir um í lögum og/eða leiðir af venju og
                     gilda um dótturfélög Evrópufélagsins.
                              26. gr. Innleiðing.
Lög þessi eru sett til innleiðingar á tilskipun 2001/86/EB frá 8. október 2001,
    um viðbætur við stofnsamþykktir fyrir Evrópufélög að því er varðar aðild
 starfsmanna, sem vísað er til í lið 32e XVIII. viðauka samningsins um Evrópska
       efnahagssvæðið eins og honum var breytt með ákvörðun sameiginlegu
                         EES-nefndarinnar, nr. 89/2002.
                              27. gr. Gildistaka.
                    Lög þessi öðlast gildi 8. október 2004.

References

   Visible links
   1. file://2008088.html
   2. file://1999061.html#g5
   3. file://1938080.html
   4. file://2008088.html#g233
   5. file://2008088.html
   6. file://1999061.html#g5
