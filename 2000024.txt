
   --------------------------------------------------------------------------

                         Lög um kosningar til Alþingis

                              2000 nr. 24 16. maí

   --------------------------------------------------------------------------

                 Ferill málsins á Alþingi.   Frumvarp til laga.

 Tóku gildi 19. maí 2000. Breytt með l. 15/2003 (tóku gildi 26. mars 2003), l.
 50/2006 (tóku gildi 1. júlí 2006), [1]l. 162/2006 (tóku gildi 1. jan. 2007) og
 [2]l. 88/2008 (taka gildi 1. jan. 2009 nema brbákv. VII sem tók gildi 21. júní
                                     2008).

                    I. kafli. Kosningarréttur og kjörgengi.
 1. gr. Kosningarrétt við kosningar til Alþingis á hver íslenskur ríkisborgari
 sem náð hefur 18 ára aldri þegar kosning fer fram og lögheimili á hér á landi.
Íslenskur ríkisborgari, sem náð hefur 18 ára aldri og átt hefur lögheimili hér á
                           landi, á og kosningarrétt:
      a. í átta ár frá því að hann flutti lögheimili af landinu, talið frá 1.
                         desember næstum fyrir kjördag,
    b. eftir þann tíma sem greinir í a-lið enda hafi hann sótt um það samkvæmt
                             nánari reglum í 2. gr.
2. gr. Umsókn um kosningarrétt skv. b-lið 2. mgr. 1. gr. skal send [Þjóðskrá]^1)
 á þar til gerðu eyðublaði þar sem fram kemur nafn umsækjanda, kennitala hans,
hvenær hann flutti af landi brott, síðasta lögheimili á landinu og heimilisfang
 erlendis. Umsókn skal jafnframt bera með sér yfirlýsingu umsækjanda um að hann
sé enn íslenskur ríkisborgari. [Þjóðskrá]^1) lætur eyðublöð þessi í té og skulu
        þau liggja þar frammi, í skrifstofum sendiráða og fastanefnda, í
sendiræðisskrifstofum og í skrifstofum kjörræðismanna. Ekki skal taka til greina
 umsókn sem berst [Þjóðskrá]^1) meira en einu ári áður en réttur skv. a-lið 2.
  mgr. 1. gr. fellur niður. Ef umsókn er fullnægjandi tilkynnir [Þjóðskrá]^1)
  umsækjanda það og hlutaðeigandi sveitarstjórn. Ákvörðun um að einhver skuli
  þannig tekinn á kjörskrá gildir í fjögur ár frá 1. desember næstum eftir að
                             umsókn var lögð fram.
        Ákvæði þessi gilda á sama hátt um endurnýjun kosningarréttarins.
                              ^1)L. 50/2006, 19. gr.
  3. gr. Enginn getur neytt kosningarréttar nema nafn hans sé á kjörskrá þegar
                               kosning fer fram.
4. gr. Kjörgengur við kosningar til Alþingis er hver sá sem kosningarrétt á skv.
1. gr. og hefur óflekkað mannorð. Hæstaréttardómarar og umboðsmaður Alþingis eru
                              þó ekki kjörgengir.
5. gr. Enginn telst hafa óflekkað mannorð sem er sekur eftir dómi um verk sem er
   svívirðilegt að almenningsáliti nema hann hafi fengið uppreist æru sinnar.
   Dómur fyrir refsivert brot hefur ekki flekkun mannorðs í för með sér nema
sakborningur hafi verið fullra 18 ára að aldri er hann framdi brotið og refsing
  sé fjögurra mánaða fangelsi óskilorðsbundið hið minnsta eða öryggisgæsla sé
                                     dæmd.

                              II. kafli. Kjördæmi.
6. gr. Kjósendur neyta kosningarréttar síns í kjördæmum eftir þeim reglum og með
 þeim skilyrðum er lög þessi setja. Landinu er skipt í kjördæmi sem hér segir:
                              [1. Norðvesturkjördæmi.
           Til þess teljast eftirtalin sveitarfélög: Akraneskaupstaður,
 Hvalfjarðarstrandarhreppur, Skilmannahreppur, Innri-Akraneshreppur, Leirár- og
     Melahreppur, Skorradalshreppur, Borgarfjarðarsveit, Hvítársíðuhreppur,
  Borgarbyggð, Kolbeinsstaðahreppur, Eyja- og Miklaholtshreppur, Snæfellsbær,
        Grundarfjarðarbær, Helgafellssveit, Stykkishólmsbær, Dalabyggð,
     Saurbæjarhreppur, Reykhólahreppur, Vesturbyggð, Tálknafjarðarhreppur,
    Bolungarvíkurkaupstaður, Ísafjarðarbær, Súðavíkurhreppur, Árneshreppur,
Kaldrananeshreppur, Hólmavíkurhreppur, Broddaneshreppur, Bæjarhreppur, Húnaþing
    vestra, Áshreppur, Sveinsstaðahreppur, Torfalækjarhreppur, Blönduósbær,
      Svínavatnshreppur, Bólstaðarhlíðarhreppur, Höfðahreppur, Skagabyggð,
                  Sveitarfélagið Skagafjörður og Akrahreppur.
                              2. Norðausturkjördæmi.
         Til þess teljast eftirtalin sveitarfélög: Siglufjarðarkaupstaður,
      Ólafsfjarðarbær, Grímseyjarhreppur, Dalvíkurbyggð, Hríseyjarhreppur,
      Arnarneshreppur, Hörgárbyggð, Akureyrarkaupstaður, Eyjafjarðarsveit,
Svalbarðsstrandarhreppur, Grýtubakkahreppur, Þingeyjarsveit, Skútustaðahreppur,
        Aðaldælahreppur, Húsavíkurbær, Tjörneshreppur, Kelduneshreppur,
 Öxarfjarðarhreppur, Raufarhafnarhreppur, Svalbarðshreppur, Þórshafnarhreppur,
   Skeggjastaðahreppur, Vopnafjarðarhreppur, Norður-Hérað, Fljótsdalshreppur,
   Fellahreppur, Austur-Hérað, Borgarfjarðarhreppur, Seyðisfjarðarkaupstaður,
     Fjarðabyggð, Mjóafjarðarhreppur, Fáskrúðsfjarðarhreppur, Búðahreppur,
             Stöðvarhreppur, Breiðdalshreppur og Djúpavogshreppur.
                                 3. Suðurkjördæmi.
      Til þess teljast eftirtalin sveitarfélög: Sveitarfélagið Hornafjörður,
Skaftárhreppur, Mýrdalshreppur, Rangárþing eystra, Rangárþing ytra, Ásahreppur,
        Vestmannaeyjabær, Gaulverjabæjarhreppur, Sveitarfélagið Árborg,
     Hraungerðishreppur, Villingaholtshreppur, Skeiða- og Gnúpverjahreppur,
Hrunamannahreppur, Bláskógabyggð, Grímsnes- og Grafningshreppur, Hveragerðisbær,
   Sveitarfélagið Ölfus, Grindavíkurkaupstaður, Sandgerðisbær, Gerðahreppur,
                 Reykjanesbær og Vatnsleysustrandarhreppur.]^1)
                             4. Suðvesturkjördæmi.^2)
   Til þess teljast eftirtalin sveitarfélög: Hafnarfjarðarkaupstaður, Garðabær,
    Bessastaðahreppur, Kópavogsbær, Seltjarnarneskaupstaður, Mosfellsbær og
                                 Kjósarhreppur.
                   5.6. Reykjavíkurkjördæmi suður og norður.^2)
   Reykjavík skal skipta frá vestri til austurs í tvö kjördæmi, suðurkjördæmi og
              norðurkjördæmi, eftir því sem fyrir er mælt í 7. gr.
Verði heiti eða mörkum sveitarfélags breytt eða sameinist tvö eða fleiri þeirra
  skal litið svo á að sveitarfélagið, sem til verður í staðinn, heyri til þess
   kjördæmis sem það eldra eða þau eldri heyrðu til. Varði slík breyting mörk
                     kjördæma skulu þau þó haldast óbreytt.
      ^1)L. 15/2003, 1. gr. ^2)Sjá og lög nr. 62/2001, um breytingu á mörkum
 Suðvesturkjördæmis og Reykjavíkurkjördæma suður og norður, og lög nr. 70/2003,
    um breytingu á mörkum Suðvesturkjördæmis og Reykjavíkurkjördæmis suður.
       7. gr. Þegar boðað hefur verið til almennra alþingiskosninga skal
 landskjörstjórn ákveða mörk kjördæma í Reykjavík miðað við íbúaskrá þjóðskrár
  fimm vikum fyrir kjördag, sbr. 1. mgr. 23. gr. Skulu mörkin við það miðuð að
    kjósendur í hvoru kjördæmi um sig að baki hverju þingsæti, að meðtöldum
  jöfnunarsætum, séu nokkurn veginn jafnmargir. Gæta skal þess, eftir því sem
             kostur er, að hvort kjördæmi sé sem samfelldust heild.
 Landskjörstjórn auglýsir mörk kjördæmanna í Stjórnartíðindum jafnskjótt og þau
         liggja fyrir, og eigi síðar en fjórum vikum fyrir kjördag.^1)
                                ^1)Augl. 328/2007.
           8. gr. Þingsæti eru 63 og skiptast þannig milli kjördæma:

Norðvesturkjördæmi                              10 þingsæti
Norðausturkjördæmi                              10 þingsæti
Suðurkjördæmi                                   10 þingsæti
Suðvesturkjördæmi                               11 þingsæti
Reykjavíkurkjördæmi suður                       11 þingsæti
Reykjavíkurkjördæmi norður                      11 þingsæti

    Í Norðvesturkjördæmi, Norðausturkjördæmi og Suðurkjördæmi skulu vera níu
   kjördæmissæti og eitt jöfnunarsæti í hverju kjördæmi. Í Suðvesturkjördæmi,
     Reykjavíkurkjördæmi norður og Reykjavíkurkjördæmi suður skulu vera níu
              kjördæmissæti og tvö jöfnunarsæti í hverju kjördæmi.
 Þrátt fyrir það sem segir í 1. og 2. mgr. getur landskjörstjórn breytt fjölda
              kjördæmissæta í hverju kjördæmi í samræmi við 9. gr.
  9. gr. Eftir hverjar alþingiskosningar skal landskjörstjórn reikna út hvort
kjósendur á kjörskrá að baki hverju þingsæti, að meðtöldum jöfnunarsætum skv. 2.
  mgr. 8. gr., séu helmingi færri í einu kjördæmi en kjósendur að baki hverju
þingsæti í einhverju öðru kjördæmi, miðað við kjörskrá í nýafstöðnum kosningum,
   sbr. 5. mgr. [3]31. gr. stjórnarskrárinnar. Ef svo er skal landskjörstjórn
breyta fjölda kjördæmissæta í kjördæmum þannig að dregið verði úr þessum mun. Sú
   breyting má þó aldrei verða meiri en þörf krefur hverju sinni til þess að
                fullnægja fyrirmælum þessa stjórnarskrárákvæðis.
Landskjörstjórn auglýsir breytinguna í Stjórnartíðindum jafnskjótt og hún hefur
                                 verið gerð.^1)
   Heimild landskjörstjórnar til að breyta þingmannatölu í kjördæmum samkvæmt
      þessari grein nær þó aðeins til þeirra kjördæmissæta sem eru umfram
    stjórnarskrárbundið lágmark, sbr. 3. mgr. [4]31. gr. stjórnarskrárinnar.
                                ^1)Augl. 361/2003.

                            III. kafli. Kjördeildir.
 10. gr. Hverju kjördæmi skal skipt í kjördeildir og er hvert sveitarfélag ein
 kjördeild nema sveitarstjórn hafi ákveðið að skipta því í fleiri kjördeildir.
 Kjördeildir skal að jafnaði kenna við kjörstað eða tölusetja til aðgreiningar.

                            IV. kafli. Kjörstjórnir.
      11. gr. Kjörstjórnir við alþingiskosningar skulu vera þrenns konar:
                                a. Landskjörstjórn.
       b. Yfirkjörstjórnir [og umdæmiskjörstjórnir, sbr. 3. mgr. 13. gr.]^1)
    c. Undirkjörstjórnir og aðrar kjörstjórnir sveitarfélaga, sbr. 2. mgr. 15.
                                      gr.
                               ^1)L. 15/2003, 2. gr.
    12. gr. Alþingi kýs eftir hverjar almennar alþingiskosningar fimm manna
 landskjörstjórn og jafnmarga til vara. Landskjörstjórn velur sér sjálf oddvita
                    og skiptir að öðru leyti með sér verkum.
  13. gr. Í hverju kjördæmi er yfirkjörstjórn. Skal hún skipuð fimm mönnum og
        jafnmörgum til vara og eru þeir kosnir af Alþingi á sama hátt og
                  landskjörstjórn. Kýs hún sér sjálf oddvita.
 Yfirkjörstjórn skal með nægum fyrirvara á undan kosningum auglýsa aðsetur sitt
 þar sem hún veitir viðtöku framboðslistum og þar sem hún dvelst meðan kosning
  fer fram, og skal aðsetur hennar liggja eins vel við samgöngum og kostur er.
  [Yfirkjörstjórn getur ákveðið að í kjördæmi sé umdæmiskjörstjórn og ákveður
   umdæmi hennar. Skal hún kosin af yfirkjörstjórn og skipuð þremur mönnum og
  jafnmörgum til vara. Umdæmiskjörstjórn kýs sér sjálf oddvita. Við sérstakar
aðstæður getur ráðherra heimilað tvær umdæmiskjörstjórnir í hverju kjördæmi sem
                         kosnar skulu á sama hátt.]^1)
                               ^1)L. 15/2003, 3. gr.
14. gr. Nú forfallast landskjörstjórnar- eða yfirkjörstjórnarmaður og varamaður
  er ekki tiltækur, og skipar ráðherra menn í þeirra stað eftir tillögu þeirra
                         samtaka sem kusu þá á Alþingi.
15. gr. Í hverri kjördeild skal vera undirkjörstjórn, skipuð þremur mönnum, sem
                    sveitarstjórn kýs og jafnmarga til vara.
Í sveitarfélagi þar sem kjördeildir eru fleiri en ein getur sveitarstjórn kosið
        sérstaka þriggja manna kjörstjórn til að hafa umsjón með starfi
  undirkjörstjórna. Þar sem kjördeildir eru fleiri en ein á sama kjörstað skal
 sveitarstjórn kjósa þriggja manna kjörstjórn, hverfis- eða yfirkjörstjórn, til
 að hafa með höndum stjórn undirkjörstjórna á kjörstaðnum. Ef slíkir kjörstaðir
eru fleiri en einn skal sveitarstjórn á sama hátt kjósa sérstaka yfirkjörstjórn
    sveitarfélagsins. Með samþykki yfirkjörstjórna Reykjavíkurkjördæma getur
 borgarstjórn ákveðið að þær kjörstjórnir fari með verkefni yfirkjörstjórnar í
    hvoru kjördæmi í Reykjavíkurborg. Kjörstjórnir þessar skulu jafnan vera
   reiðubúnar til að koma fyrirvaralaust á fundi á kjördegi til ákvarðana og
                úrskurða í sambandi við kosninguna ef með þarf.
    Kjörstjórnir skulu kosnar á fyrsta fundi nýkjörinnar sveitarstjórnar til
      fjögurra ára í senn. Þar sem kosnar eru kjörstjórnir skv. 2. mgr. er
sveitarstjórn heimilt að fresta kosningu undir- og hverfiskjörstjórna þannig að
    þær verði kosnar til eins árs fyrir hverjar almennar alþingiskosningar.
 Sveitarstjórn er einnig heimilt að fresta kosningu eins eða fleiri varamanna.
     Kjörstjórnir kjósa sér oddvita og skipta að öðru leyti með sér verkum.
   16. gr. Sá sem sæti á í kjörstjórn skal víkja sæti ef hann er í kjöri til
                                   Alþingis.
Einnig skal kjörstjórnarmaður víkja sæti ef til úrskurðar er mál er varðar maka
hans eða þann sem er skyldur honum eða mægður í beinan legg eða að öðrum lið til
            hliðar eða tengdur honum með sama hætti við ættleiðingu.
 17. gr. Varamenn taka sæti í kjörstjórn í forföllum aðalmanna eftir venjulegum
 reglum þegar hlutfallskosningar eru viðhafðar, en annars eftir þeirri röð sem
þeir eru kosnir eða skipaðir. Ef kjörstjórn verður ekki á þennan hátt fullskipuð
     kveður hún sjálf til þann eða þá sem þarf til þess að talan sé fyllt.
          18. gr. Það er borgaraleg skylda að taka sæti í kjörstjórn.
 Dómsmálaráðherra ákveður þóknun fyrir störf í landskjörstjórn, [yfirkjörstjórn
     og umdæmiskjörstjórn]^1) en sveitarstjórn ákveður þóknun fyrir störf í
               undirkjörstjórn og kjörstjórn skv. 2. mgr. 15. gr.
                               ^1)L. 15/2003, 4. gr.
   19. gr. Allar kjörstjórnir skulu halda gerðabækur og bóka gerðir sínar. Í
   sveitarfélagi þar sem kosin er yfirkjörstjórn, sbr. 15. gr., er heimilt að
      ákveða að undirkjörstjórnir noti sérstök eyðublöð í stað gerðabókar.
    Landskjörstjórn bókar ákvarðanir sínar um mörk kjördæma skv. 7. gr., um
breytingu á þingmannatölu kjördæma skv. 9. gr., um stjórnmálasamtök og framboð,
um viðtöku kjörgagna, um atkvæðasamtölur stjórnmálasamtaka, um úthlutun þingsæta
   o.s.frv. Yfirkjörstjórnir bóka um viðtöku framboða, afgreiðslu þeirra til
  landskjörstjórnar og viðtöku á ný, útsendingu og viðtöku kjörseðla og bréfa,
 hvers konar úrskurði, talningu atkvæða, úrslit kosninga og annað þess háttar.
  Undirkjörstjórnir [og eftir atvikum umdæmiskjörstjórnir]^1) bóka um allt sem
      fyrir er mælt í lögum þessum og máli skiptir um kosningarathöfnina.
    Dómsmálaráðuneytið lætur í té og löggildir gerðabækur landskjörstjórnar,
[yfirkjörstjórna og eftir atvikum umdæmiskjörstjórna].^1) Yfirkjörstjórnir láta
                 í té og löggilda gerðabækur undirkjörstjórna.
          Dómsmálaráðuneytið lætur kjörstjórnum í té embættisinnsigli.
                               ^1)L. 15/2003, 5. gr.

                              V. kafli. Kjördagur.
20. gr. Almennar reglulegar alþingiskosningar skulu fara fram eigi síðar en við
 lok kjörtímabils. Upphaf og lok kjörtímabils miðast við sama vikudag í mánuði,
  talið frá mánaðamótum, þó að einstöku kosningar hafi ekki farið fram á þeim
                                     degi.
  Dómsmálaráðuneytið skal auglýsa hvenær almennar reglulegar alþingiskosningar
                                skulu fara fram.
                          Kjörtímabilið er fjögur ár.
       21. gr. Nú er Alþingi rofið og ákveður forseti Íslands þá kjördag.

                             VI. kafli. Kjörskrár.
      22. gr. Þegar boðað hefur verið til almennra alþingiskosninga skulu
 sveitarstjórnir gera kjörskrár á grundvelli kjörskrárstofna sem [Þjóðskrá]^1)
                                lætur þeim í té.
                              ^1)L. 50/2006, 20. gr.
                         23. gr. Á kjörskrá skal taka:
    a. Þá sem uppfylla skilyrði 1. mgr. 1. gr. og skráðir voru með lögheimili í
     sveitarfélaginu samkvæmt íbúaskrá þjóðskrár fimm vikum fyrir kjördag.
   b. Þá sem uppfylla skilyrði 2. mgr. 1. gr., sbr. 2. gr., og síðast áttu skráð
                   lögheimili hér á landi í sveitarfélaginu.
 Þeim sem taka ber á kjörskrá í Reykjavík skv. b-lið 1. mgr. skal skipt á milli
  suður- og norðurkjördæmis í samræmi við 7. gr. Í suðurkjördæmi komi þeir sem
  fæddir eru fyrri hluta hvers mánaðar en í norðurkjördæmi þeir sem fæddir eru
  síðari hluta hvers mánaðar. Landskjörstjórn ákveður hvar mörkin skuli vera í
 mánuði, sbr. 1. mgr. 7. gr. Sama regla skal gilda um þá sem skv. a-lið 1. mgr.
                   eru skráðir óstaðsettir í hús í Reykjavík.
24. gr. Kjörskrá skal rita á eyðublöð er [Þjóðskrá]^1) lætur í té og skal farið
         nákvæmlega eftir þeim leiðbeiningum sem hún lætur skrá á þau.
Þegar kjörskrá hefur verið samin skal hún undirrituð af oddvita sveitarstjórnar
                    eða [framkvæmdastjóra sveitarfélags].^2)
                   ^1)L. 50/2006, 20. gr. ^2)L. 15/2003, 6. gr.
 25. gr. Dómsmálaráðuneytið skal eigi síðar en tólf dögum fyrir kjördag birta í
 Ríkisútvarpi (hljóðvarpi og sjónvarpi) og dagblöðum auglýsingu um framlagningu
      kjörskráa. Í auglýsingunni skal tekið fram að þeir sem vilja koma að
     athugasemdum við kjörskrá skuli senda þær hlutaðeigandi sveitarstjórn.
      26. gr. Kjörskrá skal leggja fram almenningi til sýnis á skrifstofu
 sveitarstjórnar eða öðrum hentugum stað eigi síðar en tíu dögum fyrir kjördag.
  Sveitarstjórn skal auglýsa hvar kjörskrá liggur frammi á þann hátt á hverjum
             stað sem venja er þar að birta opinberar auglýsingar.
   Eftir að kjörskrá hefur verið lögð fram skal hún liggja frammi á almennum
skrifstofutíma til kjördags. Staðfest eftirrit af kjörskrá má hafa til að leggja
                                     fram.
27. gr. Sveitarstjórn skal þegar taka til meðferðar athugasemdir er henni berast
     við kjörskrá og gera viðeigandi leiðréttingar á henni ef við á. Slíka
                      leiðréttingu má gera fram á kjördag.
Komi fram athugasemd um að nafn skuli tekið af kjörskrá skal það þegar tilkynnt
  hlutaðeigandi. Komi fram athugasemd um að taka skuli á kjörskrá einhvern sem
     ætla má að sé á kjörskrá í öðru sveitarfélagi skal það þegar tilkynnt
 hlutaðeigandi sveitarstjórn. Skal þeim veittur frestur, eftir því sem tími og
    atvik leyfa, til að koma að athugasemdum. Ef ágreiningur er um mál skal
          úrskurður ritaður með fáum orðum í gerðabók sveitarstjórnar.
 Óheimilt er að breyta kjörskrá vegna nýs lögheimilis nema flutningur hafi átt
     sér stað í síðasta lagi fimm vikum fyrir kjördag og tilkynning um nýtt
   lögheimili hafi borist [Þjóðskrá]^1) til skráningar fyrir sama tíma eða ef
 umsókn þess sem fellur undir b-lið 2. mgr. 1. gr. um að vera tekinn á kjörskrá
    hefur ekki borist [Þjóðskrá]^1) fyrir 1. desember næstan fyrir kjördag.
 Sveitarstjórn skal enn fremur fram á kjördag leiðrétta kjörskrá ef henni berst
vitneskja um andlát eða um að einhver hafi öðlast, eftir atvikum misst, íslenskt
                                   ríkisfang.
                              ^1)L. 50/2006, 21. gr.
   28. gr. Sveitarstjórn skal þegar tilkynna hlutaðeigandi um leiðréttingar á
        kjörskrá skv. 27. gr., svo og sveitarstjórn er mál getur varðað.
Sveitarstjórn skal jafnframt tilkynna hlutaðeigandi kjörstjórn um leiðréttingar
                  á kjörskrá, svo og oddvita yfirkjörstjórnar.
 29. gr. Nú hefur kjörskrá ekki verið samin eða lögð fram í tæka tíð eða um það
 hefur ekki verið fylgt ákvæðum laga þessara, og skal þá sýslumaður, jafnskjótt
  sem hann fær vitneskju um það, gera nauðsynlegar ráðstafanir til að kjörskrá
verði tafarlaust samin og leiðrétt það sem skort hefur á að færi lögum samkvæmt.

                              VII. kafli. Framboð.
  30. gr. Þegar alþingiskosningar eiga að fara fram skulu öll framboð tilkynnt
 skriflega yfirkjörstjórn þeirri sem í hlut á eigi síðar en kl. 12 á hádegi 15
                              dögum fyrir kjördag.
Gæta skal þess um öll framboð að tilgreina skýrlega nafn frambjóðanda, kennitölu
hans, stöðu eða starfsheiti og heimili til þess að enginn vafi geti leikið á því
                              hverjir eru í kjöri.
  31. gr. Á framboðslista skulu vera nöfn tvöfalt fleiri frambjóðenda en nemur
                þingsætum í kjördæminu, hvorki fleiri né færri.
32. gr. Hverjum framboðslista skal fylgja skrifleg yfirlýsing allra þeirra sem á
 listanum eru um að þeir hafi leyft að setja nöfn sín á listann. Framboðslista
   skal og fylgja skrifleg yfirlýsing um stuðning við listann frá kjósendum í
   hlutaðeigandi kjördæmi. Tilgreina skal nafn meðmælanda, kennitölu hans og
 heimili. Fjöldi meðmælenda skal vera margfeldi af þingsætatölu kjördæmisins og
                   talnanna 30 að lágmarki og 40 að hámarki.
Með stjórnmálasamtökum er í lögum þessum átt við samtök sem bjóða eða boðið hafa
     fram við alþingiskosningar. Hverjum framboðslista skal fylgja skrifleg
yfirlýsing meðmælenda hans um það fyrir hvaða stjórnmálasamtök listinn er boðinn
fram. Allir listar, sem bornir eru fram fyrir sömu stjórnmálasamtök, eiga saman
þegar jöfnunarsætum er úthlutað skv. 108. gr. Ef fyrrgreinda yfirlýsingu vantar
                       telst listi vera sérstakt framboð.
 Ef sá sem ákveður framboðslista eða staðfestir hann endanlega samkvæmt reglum
  stjórnmálasamtaka ber fram mótmæli gegn því að listi sé í framboði fyrir þau
samtök skal úrskurða að slíkur framboðslisti teljist ekki vera í framboði fyrir
                                      þau.
      33. gr. Við sömu alþingiskosningar má enginn bjóða sig fram á fleiri
                            framboðslistum en einum.
Sami kjósandi má ekki mæla með fleiri en einum lista við sömu alþingiskosningar.
34. gr. Nú berst yfirkjörstjórn listi með fleiri nöfnum en tilskilið er og skal
   þá nema burt af listanum öftustu nöfnin sem eru fram yfir tilskilda tölu.
Nú berst yfirkjörstjórn listi er nafn manns stendur á án þess að skriflegt leyfi
hans fylgi, eða maður hefur skriflega leyft nafn sitt á fleiri listum en einum,
     og skal þá yfirkjörstjórn nema það nafn burt af listanum eða listunum.
Nú berast yfirkjörstjórn meðmælendalistar þar sem sami kjósandi mælir með fleiri
 en einu framboði, og verður kjósandinn þá ekki talinn meðmælandi neins þeirra.
35. gr. Frambjóðandi getur afturkallað samþykki sitt til framboðs fram til þess
                  að frestur til að skila framboðum rennur út.
       Kjósandi, sem mælt hefur með framboðslista, getur ekki afturkallað
 stuðningsyfirlýsingu sína eftir að framboð hefur verið afhent yfirkjörstjórn.
     36. gr. Ekki er nauðsynlegt að kjörgengi frambjóðenda sé sannað fyrir
yfirkjörstjórn eða landskjörstjórn, en Alþingi úrskurðar um kjörgengi þeirra sem
  kosnir eru jafnframt því sem það úrskurðar um hvort nýkosnir þingmenn séu að
                    öðru leyti löglega framboðnir og kosnir.
       37. gr. Nú deyr frambjóðandi áður en kosning fer fram en eftir að
       framboðsfrestur er liðinn eða á næstu þremur sólarhringum áður en
 framboðsfrestur er liðinn, og má þá innan viku, ef fullur helmingur meðmælenda
   listans krefst þess, setja annan mann í stað hins látna á listann, enda sé
                fullnægt öðrum almennum skilyrðum um framboðið.

                 VIII. kafli. Listabókstafir stjórnmálasamtaka.
 38. gr. Dómsmálaráðuneytið skal halda skrá um listabókstafi stjórnmálasamtaka
sem buðu fram lista við síðustu almennar alþingiskosningar. Skal skráin birt með
auglýsingu eigi síðar en átta vikum fyrir hverjar almennar alþingiskosningar. Nú
eru fyrirskipaðar kosningar með svo stuttum fyrirvara að þetta verður ekki gert,
 og skal þá birta auglýsingu þessa innan þriggja sólarhringa eftir að kosningar
                               eru fyrirskipaðar.
Hyggist stjórnmálasamtök sem hafa ekki skráðan listabókstaf bjóða fram lista við
  alþingiskosningar skal það tilkynnt dómsmálaráðuneytinu eigi síðar en þremur
sólarhringum áður en framboðsfrestur rennur út. Tilkynningin skal undirrituð af
 a.m.k. 300 kjósendum. Hún skal dagsett og skal greina nafn kjósanda, kennitölu
hans og heimili. Heiti nýrra stjórnmálasamtaka má ekki vera þannig að ætla megi
       að villst verði á því og heiti samtaka sem eru á skrá skv. 1. mgr.
Dómsmálaráðuneytið skal þegar tilkynna stjórnmálasamtökum, sem eru á skrá, um ný
  stjórnmálasamtök sem tilkynnt eru og um ósk þeirra um listabókstaf. Ákveður
  ráðuneytið bókstaf nýrra samtaka að fengnum óskum þeirra og með hliðsjón af
   listabókstöfum annarra stjórnmálasamtaka í undangengnum kosningum. Nú óska
    samtök, sem skráð eru, að breyta heiti sínu og skulu þau þá tilkynna það
                     dómsmálaráðuneytinu innan sama frests.
 Breytingar á auglýsingu ráðuneytisins og viðauka við hana skal þegar birta með
          auglýsingu og tilkynna landskjörstjórn og yfirkjörstjórnum.

                             IX. kafli. Umboðsmenn.
    39. gr. Hverjum framboðslista skal fylgja til yfirkjörstjórnar skrifleg
 tilkynning frá frambjóðendum listans um það hverjir tveir menn séu umboðsmenn
    listans. Ef umboðsmenn listans eru ekki tilgreindir eða nauðsynjar hamla
 umboðsmanni eru frambjóðendur í aðalsætum hver um sig réttir umboðsmenn hans.
  Þessir umboðsmenn gæta réttar lista þeirra sem þeir eru fyrir við skoðun og
úrskurð listanna. Þeir gefa þær upplýsingar um listana er yfirkjörstjórn óskar.
 Þeim er heimilt að vera viðstaddir eða gefa öðrum umboð til að vera viðstaddir
kosningar á einstökum kjörstöðum og við talningu atkvæða. Skylt er umboðsmönnum
                að hlíta þeim fundarreglum sem kjörstjórn setur.
 40. gr. Sérhver stjórnmálasamtök, sem boðið hafa fram, eiga rétt á að hafa tvo
umboðsmenn viðstadda er landskjörstjórn úrskurðar skv. 44. gr. hverjum samtökum
     skuli telja þá framboðslista sem fram hafa komið, svo og við öll störf
                    landskjörstjórnar að úthlutun þingsæta.
Nú rís ágreiningur um hvort framboðslisti telst til þeirra stjórnmálasamtaka sem
  meðmælendur hans óska og skal þá landskjörstjórn gefa meðmælendum kost á að
tilnefna sérstaka umboðsmenn til að gæta hagsmuna sinna þegar úr þeim ágreiningi
                                   er skorið.

                  X. kafli. Úrskurður um framboð og auglýsing.
      41. gr. Þegar frestur sá er liðinn sem ákveðinn er um framboð heldur
yfirkjörstjórn fund næsta dag og skal umboðsmönnum framboðslista veittur kostur
   á að vera viðstaddir. Finnist þá gallar á framboðslista skal hlutaðeigandi
umboðsmönnum gefinn kostur á að leiðrétta þá og má veita frest í því skyni eftir
því sem tími og atvik leyfa. Ef gallar sem yfirkjörstjórn hefur bent á eru ekki
  leiðréttir innan tilsetts frests kveður hún upp úrskurð um hvort listi skuli
 fyrir það teljast ógildur. Verði ágreiningur innan yfirkjörstjórnar um úrskurð
                          ræður afl atkvæða úrslitum.
42. gr. Nú er framboðslisti úrskurðaður ógildur og skal eftirrit af úrskurði þá
þegar afhent hlutaðeigandi umboðsmanni eða umboðsmönnum ásamt eftirriti af lista
                             þeim sem rækur er ger.
  Úrskurði yfirkjörstjórnar má umboðsmaður skjóta til landskjörstjórnar innan
                  sólarhrings frá því að hann var kveðinn upp.
 43. gr. Er yfirkjörstjórn hefur lagt úrskurð á framboðslista merkir hún lista
     stjórnmálasamtaka með hliðsjón af auglýsingu dómsmálaráðuneytisins um
                       listabókstafi þeirra, sbr. 38. gr.
Nú hafa stjórnmálasamtök fleiri lista en einn í sama kjördæmi og skal þá merkja
                 þá A, AA , B, BB o.s.frv. eftir því sem við á.
44. gr. Jafnskjótt og yfirkjörstjórn hefur lokið merkingu framboðslista skal hún
senda þá til landskjörstjórnar ásamt öllum gögnum sem þeim fylgdu, sbr. 32. gr.
   Landskjörstjórn tekur þá þegar til meðferðar og úrskurðar, ef þörf krefur,
 hverjum stjórnmálasamtökum skuli telja þá framboðslista sem í kjöri verða við
  kosningarnar. Þá skal landskjörstjórn og gæta þess að listar sem saman eiga,
     sbr. 32. gr., séu merktir sama bókstaf í öllum kjördæmum. Umboðsmönnum
stjórnmálasamtaka skal gefinn kostur á að vera viðstaddir þegar landskjörstjórn
                    kemur saman í þessu skyni, sbr. 40. gr.
 Þegar landskjörstjórn hafa borist gögn frá öllum yfirkjörstjórnum og hún hefur
   afgreitt listana á þennan hátt skal hún þegar í stað gera almenningi kunna
listana með auglýsingu í Lögbirtingablaði og blöðum. Í auglýsingu skal tilgreina
 bókstaf hvers lista, fyrir hvaða stjórnmálasamtök hann er borinn fram og nöfn
   frambjóðenda á hverjum lista í réttri röð, stöðu þeirra eða starfsheiti og
 heimili. Jafnframt skal landskjörstjórn birta í Ríkisútvarpinu (hljóðvarpi og
 sjónvarpi) auglýsingu og skal þar tilgreina bókstaf hvers lista og fyrir hvaða
 stjórnmálasamtök hann er borinn fram. Auglýsingar þessar skal birta eigi síðar
                          en tíu dögum fyrir kjördag.
Landskjörstjórn endursendir síðan yfirkjörstjórnum listana ásamt greinargerð um
 afgreiðslu sína. Jafnframt sendir landskjörstjórn dómsmálaráðuneytinu listana
                            eins og þeir eru birtir.
45. gr. Ef frambjóðandi hefur dáið og annar boðið sig fram í hans stað samkvæmt
  heimild og að fullnægðum skilyrðum 37. gr. skal hlutaðeigandi yfirkjörstjórn
tafarlaust tilkynna það landskjörstjórn og dómsmálaráðuneytinu. Landskjörstjórn
 skal birta listann þannig breyttan í Lögbirtingablaði og blöðum, sbr. 2. mgr.
   44. gr. Jafnframt skal landskjörstjórn birta í Ríkisútvarpinu (hljóðvarpi)
                           auglýsingu um breytinguna.

                              XI. kafli. Kjörgögn.
    46. gr. Dómsmálaráðuneytið lætur í té kjörgögn við atkvæðagreiðslu utan
kjörfundar. Það lætur einnig í té leiðbeiningar um tilhögun atkvæðagreiðslunnar.
Kjörgögn þessi skulu jafnan vera fyrir hendi hjá þeim er annast atkvæðagreiðslu
 utan kjörfundar. Sýslumenn annast afgreiðslu kjörgagna til hreppstjóra og til
skipstjóra á skipum í siglingum erlendis eða á fjarlægum miðum, sbr. 60. gr., og
    utanríkisráðuneytið annast afgreiðslu kjörgagna til kjörstjóra erlendis.
             Kjörstjórar skulu varðveita kjörgögnin á öruggum stað.
     47. gr. Kjörgögn til atkvæðagreiðslu utan kjörfundar eru: kjörseðill,
kjörseðilsumslag, fylgibréf og sendiumslag, svo og stimplar með listabókstöfum.
  Á kjörseðli og kjörseðilsumslagi skal prentað að um sé að ræða kjörseðil og
   kjörseðilsumslag. Fylgibréf og sendiumslag skulu þannig gerð að á þau megi
        auðveldlega rita þær upplýsingar sem mælt er fyrir um í lögunum.
          Dómsmálaráðuneytið kveður nánar á um gerð kjörgagna þessara.
 48. gr. Skipstjórar, sem eru kjörstjórar við atkvæðagreiðslu utan kjörfundar,
   skulu gæta þess að til séu í skipinu fyrir hverjar alþingiskosningar nægar
              birgðir kjörgagna til utankjörfundaratkvæðagreiðslu.
  Enn fremur er skylda skipstjóra á íslenskum skipum, þá er fyrirskipaðar eru
   almennar alþingiskosningar eða uppkosningar, að láta skipshöfnina vita um
               kjördaginn jafnskjótt og þeir vita um kosninguna.
49. gr. Skipstjóri, sem veitir viðtöku utankjörfundarkjörgögnum, skal undirrita
og afhenda hlutaðeigandi sýslumanni drengskaparyfirlýsingu um að kosning í skipi
             hans muni fara fram samkvæmt fyrirmælum laga þessara.
         Sérstakur kjörstjóri skv. 2. mgr. 59. gr., sem veitir viðtöku
utankjörfundarkjörgögnum, skal og undirrita og afhenda utanríkisráðuneytinu eða
              hlutaðeigandi sendierindreka sams konar yfirlýsingu.
     50. gr. Dómsmálaráðuneytið lætur gera kjörseðla sem notaðir verða við
 atkvæðagreiðslu á kjörfundi þegar tilkynning hefur borist frá landskjörstjórn
                              skv. 3. mgr. 44. gr.
   Kjörseðlar skulu vera úr haldgóðum pappír sem prent eða skrift sést ekki í
  gegnum, a.m.k. 125 g/m^2 að þyngd. Skipta skal um lit kjörseðla við hverjar
                               alþingiskosningar.
 51. gr. Við almennar kosningar, svo og uppkosningar í sambandi við þær, fellur
            kosning ekki niður þó að einungis einn listi sé í kjöri.
 52. gr. Kjörseðla, sem notaðir verða á kjörfundi, skal fullgera þannig: Prenta
  skal framboðslistana hvern við annars hlið, í röð eftir bókstöfum þeirra, og
  skal ætla hverjum lista um 6 sm breidd en lengd skal miðuð við fulla löglega
  tölu frambjóðenda. [Fyrir framan bókstaf hvers lista, sem skal vera stór og
  greinilegur og standa yfir miðjum listanum, skal vera ferningur. Niður undan
  bókstafnum skulu vera nöfn frambjóðenda listans í réttri röð ásamt stöðu eða
 starfsheiti og heimili ef nauðsyn þykir til auðkenningar.]^1) Listarnir skulu
 aðgreindir með feitum langstrikum og skal að minnsta kosti ^1/2 sm breitt bil
                   vera fyrir framan nöfnin á hverjum lista.
 Þess skal getið um hvern lista fyrir hvaða stjórnmálasamtök hann er í kjöri á
þann hátt að prenta með skýru letri neðan við listabókstafinn en ofan við nöfnin
                 á listanum: Listi (nafn stjórnmálasamtakanna).
                               ^1)L. 15/2003, 7. gr.
   53. gr. Kjörseðlana skal brjóta saman þannig að óprentaða hliðin snúi út.
Ekki skal fullgera fleiri seðla en þá sem sendir verða undirkjörstjórnum og skal
yfirkjörstjórn varast að láta óviðkomandi sjá seðlana áður en hún sendir þá frá
                                      sér.
  54. gr. Kjörseðlar skulu að jafnaði fullgerðir eigi síðar en sjö dögum fyrir
       kjördag og skal dómsmálaráðuneytið þegar senda þá yfirkjörstjórn.
Yfirkjörstjórn skal síðan senda á öruggan hátt undirkjörstjórn hverri jafnmarga
 seðla og kjósendur eru á kjörskrá í hennar kjördeild og minnst 10% fram yfir.
  Þar sem kosnar eru sérstakar kjörstjórnir skv. 2. mgr. 15. gr. er heimilt að
 afhenda þeim kjörseðla óflokkaða fyrir kjördeildir og annast þær þá afhendingu
                       kjörseðlanna til undirkjörstjórna.
   Seðlarnir skulu sendir í vönduðum umbúðum er yfirkjörstjórn innsiglar með
embættisinnsigli sínu svo vandlega að eigi sé auðið að opna umbúðirnar og ná út
                      seðlum án þess að brjóta innsiglið.
Seðlum, sem eigi eru afgreiddir til undirkjörstjórna, gerir yfirkjörstjórn grein
                         fyrir þegar atkvæði eru talin.
55. gr. Jafnframt og yfirkjörstjórn sendir undirkjörstjórnum kjörseðla skal hún
    láta hverri sendingu fylgja blindraspjöld, sbr. 2. mgr. 81. gr., svo og
tilkynningu um framboðslista, kosningaleiðbeiningar og sérprentun laga þessara,
                                  sbr. 77. gr.
  Sendingu þessari skulu og fylgja sterk umslög með áprentaðri utanáskrift til
    yfirkjörstjórnarinnar [eða eftir atvikum umdæmiskjörstjórnar].^1) Hverri
undirkjörstjórn skulu fengin sex umslög og skal á neðra framhorn vera prentað á
    tvö þeirra Ónýtir seðlar, á tvö Ágreiningsseðlar og á tvö Afgangsseðlar.
Umslög þessi skulu vera svo stór að allir seðlar af hverri þessari tegund komist
í eitt umslag, en hin umslögin séu til vara. Auk þess skal yfirkjörstjórnin láta
   fylgja stórt og sterkt umslag með áprentaðri utanáskrift sinni [eða eftir
  atvikum umdæmiskjörstjórnar]^1) og á efra framhorni nafn kjördeildarinnar og
   skal í það umslag leggja hin umslögin. Yfirkjörstjórn skal jafnframt senda
hverri undirkjörstjórn löggilta kjörbók til afnota við kosninguna, ef hún hefur
         hana ekki fyrir, eða viðeigandi eyðublöð, sbr. 1. mgr. 19. gr.
 [Yfirkjörstjórn skal einnig senda umdæmiskjörstjórn viðeigandi umslög, sbr. 2.
                      og 3. mgr., eftir því sem við á.]^1)
                               ^1)L. 15/2003, 8. gr.

                  XII. kafli. Atkvæðagreiðsla utan kjörfundar.
56. gr. Kjósandi, sem ekki getur sótt kjörfund á kjördegi, hefur heimild til að
greiða atkvæði utan kjörfundar eftir þeim reglum sem settar eru í lögum þessum.
 57. gr. Kosningu utan kjörfundar skal hefja svo fljótt sem kostur er eftir að
kjördagur hefur verið auglýstur, þó eigi fyrr en átta vikum fyrir kjördag. Eftir
 þann tíma og til kjördags á kjósandi rétt á að greiða atkvæði utan kjörfundar.
           Atkvæðið telst greitt þann dag sem fylgibréfið er dagsett.
          58. gr. Atkvæðagreiðsla utan kjörfundar skal fara fram hjá:
     a. sýslumönnum, í aðalskrifstofu sýslumanns eða útibúi; sýslumaður getur
  ákveðið að atkvæðagreiðsla á aðsetri embættis fari fram á sérstökum kjörstað
utan aðalskrifstofu, svo og að atkvæðagreiðsla fari fram á öðrum stöðum í umdæmi
hans; sýslumaður ákveður hverjir starfsmenn hans skulu vera kjörstjórar og ræður
                      aðra trúnaðarmenn til þeirra starfa,
             b. hreppstjórum, í skrifstofu eða á heimili hreppstjóra.
 Kjósanda, sem er til meðferðar á sjúkrahúsi eða vistmaður þar, á dvalarheimili
 aldraðra og stofnun fyrir fatlaða, er heimilt að greiða atkvæði á stofnuninni.
                Með sama hætti fer um fangelsi og vistmenn þar.
 Kjósanda, sem ekki getur sótt kjörfund á kjördegi vegna sjúkdóms, fötlunar eða
 barnsburðar, er heimilt að greiða atkvæði í heimahúsi nema hann eigi kost á að
greiða atkvæði á stofnun skv. 2. mgr. Ósk um að greiða atkvæði í heimahúsi skal
vera skrifleg og studd vottorði lögráða manns um hagi kjósandans og hafa borist
   hlutaðeigandi kjörstjóra eigi síðar en kl. 16 fjórum dögum fyrir kjördag.
 Kjörstjóri getur í sinn stað tilnefnt tvo trúnaðarmenn til að sjá um framkvæmd
                       atkvæðagreiðslunnar hjá kjósanda.
 Kjörstjóri auglýsir hvar og hvenær atkvæðagreiðsla getur farið fram og á þann
 hátt á hverjum stað sem venja er þar að birta opinberar auglýsingar. Skal haga
  framkvæmd og afgreiðslutíma þannig að kosning geti gengið sem greiðast fyrir
  sig. Atkvæðagreiðsla skv. 2. mgr. skal fara fram á þeim tíma sem kjörstjóri
ákveður, á sjúkrahúsi sem næst kjördegi, að höfðu samráði við stjórn stofnunar.
 Dómsmálaráðuneytið setur nánari reglur^1) um framkvæmd atkvæðagreiðslu skv. 2.
og 3. mgr. Slík atkvæðagreiðsla má þó ekki fara fram fyrr en þremur vikum fyrir
       kjördag. Tilkynna skal umboðsmönnum lista, sbr. 39. gr., um hvenær
                     atkvæðagreiðsla skv. 2. mgr. fer fram.
                            ^1)Leiðbeiningar 331/2002.
  59. gr. Erlendis skal atkvæðagreiðsla utan kjörfundar fara fram í skrifstofu
  sendiráðs eða fastanefndar hjá alþjóðastofnun, í sendiræðisskrifstofu eða í
   skrifstofu kjörræðismanns samkvæmt nánari ákvörðun utanríkisráðuneytisins.
Utanríkisráðuneytið getur og ákveðið að atkvæðagreiðsla fari fram á öðrum stöðum
                                   erlendis.
     Kjörstjórar við atkvæðagreiðslu erlendis eru forstöðumenn sendiráða og
  fastanefnda, sendiræðismenn, aðrir sendierindrekar eftir ákvörðun viðkomandi
        forstöðumanns, svo og aðrir starfsmenn sendiráða, fastanefnda og
   sendiræðisskrifstofa eftir ákvörðun utanríkisráðuneytisins, kjörræðismenn
 samkvæmt nánari ákvörðun utanríkisráðuneytisins, svo og sérstakir kjörstjórar
                      tilnefndir af utanríkisráðuneytinu.
  Utanríkisráðuneytið auglýsir hvar og hvenær atkvæðagreiðsla getur farið fram
                                   erlendis.
    60. gr. Kjósandi, sem er í áhöfn eða farþegi um borð í íslensku skipi í
     siglingum erlendis eða á fjarlægum miðum, má kjósa um borð í skipinu.
           Skipstjóri eða sá sem hann tilnefnir skal vera kjörstjóri.
 61. gr. Ef kjörstjóri er í framboði skal hann víkja sæti og annar þar til bær
                              gegna störfum hans.
   Ekki má atkvæðagreiðsla utan kjörfundar fara fram á heimili frambjóðanda.
62. gr. Kosning utan kjörfundar er því aðeins gild að notuð séu hin fyrirskipuðu
                                   kjörgögn.
  Kosningin fer svo fram að kjósandi stimplar eða ritar á kjörseðilinn bókstaf
   þess lista sem hann vill kjósa og má hann geta þess hvernig hann vill hafa
                               röðina á listanum.
63. gr. Kjósandi, sem greiða vill atkvæði utan kjörfundar, skal gera kjörstjóra
 grein fyrir sér, svo sem með því að framvísa kennivottorði eða nafnskírteini,
eða á annan fullnægjandi hátt að mati kjörstjóra. Kjörstjóri skal halda sérstaka
        skrá yfir þá sem greiða atkvæði hjá honum, sbr. 1. mgr. 66. gr.
Að þessu loknu fær kjósandi afhent kjörgögn. Skal hann síðan aðstoðarlaust og án
þess að nokkur annar sjái rita atkvæði sitt á kjörseðilinn á þann hátt er segir
  í 2. mgr. 62. gr. og setja atkvæðið í kjörseðilsumslagið. Því næst áritar og
       undirritar kjósandi fylgibréfið í viðurvist kjörstjóra sem vottar
                               atkvæðagreiðsluna.
     Ef kjósandi skýrir kjörstjóra svo frá að hann sé eigi fær um að árita
   kjörseðilinn á fyrirskipaðan hátt eða árita og undirrita fylgibréfið sakir
sjónleysis eða þess að honum sé hönd ónothæf skal kjörstjóri veita honum aðstoð
 til þess í einrúmi, enda er hann bundinn þagnarheiti um að segja ekki frá því
   sem þeim fer þar á milli. Um aðstoðina skal geta á skrá skv. 1. mgr. og á
  fylgibréfinu, að tilgreindum ástæðum. Aðstoð við að árita kjörseðil skal því
 aðeins veitt að kjósandi geti sjálfur skýrt þeim er aðstoðina veitir ótvírætt
frá því hvernig hann vill greiða atkvæði sitt. Óheimilt er að bjóða þeim aðstoð
                          er þannig þarfnast hjálpar.
Að lokum skal kjörseðilsumslagið ásamt fylgibréfinu lagt í sendiumslagið og því
lokað vandlega. Umslagið skal síðan áritað til hreppstjórans, sýslumannsins eða
kjörstjórnarinnar í því umdæmi þar sem kjósandinn telur sig standa á kjörskrá. Á
       sendiumslagið skal og rita nafn kjósanda, kennitölu og lögheimili.
64. gr. Nú ónýtist kjörseðill hjá kjósanda og má hann fá annan kjörseðil í stað
                                     hins.
65. gr. Kjósandi, sem greiðir atkvæði hjá kjörstjóra í umdæmi þar sem hann er á
 kjörskrá og skilur þar eftir bréf með atkvæði sínu, skal sjálfur láta bréfið í
  venjulegan atkvæðakassa. Atkvæðakassinn skal innsiglaður af kjörstjóra ásamt
   hlutaðeigandi kjörstjórn og er umboðsmönnum lista heimilt að setja á hann
                                 innsigli sín.
   Aðrir kjósendur skulu sjálfir annast og kosta sendingu atkvæðisbréfs síns.
    Kjörstjóra er þó skylt, ef kjósandi óskar þess, að koma bréfinu í póst.
Nægjanlegt er að koma bréfi með utankjörfundaratkvæði í einhverja kjördeild þess
                  kjördæmis þar sem kjósandinn er á kjörskrá.
  66. gr. Kjörstjóri skal færa á sérstaka skrá nöfn þeirra kjósenda sem greiða
 atkvæði hjá honum, sbr. 63. gr., lögheimili kjósanda og kennitölu og hvern dag
                          kosningarathöfnin fór fram.
 Atkvæðisbréf, sem kjósandi skilur eftir hjá kjörstjóra, sbr. 1. mgr. 65. gr.,
  skal kjörstjóri tölusetja og skrá í áframhaldandi töluröð. Atkvæðisbréf, sem
 kjörstjóri veitir móttöku, skal hann skrá og tölusetja með sama hætti og skal
  þess getið frá hvaða kjósanda það sé og hvenær og af hverjum það hafi verið
             afhent. Skulu bréf þessi varðveitt í atkvæðakassanum.
 Atkvæðakassa ásamt skrám sendir kjörstjóri síðan hlutaðeigandi kjörstjórn svo
  tímanlega að kassinn sé kominn henni í hendur áður en kjörfundur er settur.
   Umboðsmenn lista skulu hafa aðgang að skrám þeim sem getur í 1. og 2. mgr.
 67. gr. Kjósandi getur jafnan krafist þess af hverjum þeim er varðveitir bréf
  með atkvæði hans, sé það ekki varðveitt í innsigluðum atkvæðakassa, að hann
        afhendi sér það, allt þar til atkvæðið hefur verið tekið gilt af
                                undirkjörstjórn.

                            XIII. kafli. Kjörstaðir.
 68. gr. Kjörstað fyrir hverja kjördeild ákveður sveitarstjórn. Á sama kjörstað
                       mega vera fleiri en ein kjördeild.
    Kjörstað skal auglýsa almenningi á undan kjörfundi með nægum fyrirvara.
69. gr. Í hverri kjördeild skal vera hæfilegur fjöldi kjörklefa. Kjörklefi skal
   þannig búinn að þar megi greiða atkvæði án þess að aðrir geti séð hvernig
   kjósandi kýs. Í hverjum kjörklefa skal vera lítið borð sem skrifa má við.
     Í kjörfundarstofu skal enn fremur vera hæfilega stór atkvæðakassi sem
sveitarstjórn leggur til. Atkvæðakassinn skal þannig búinn að ekki sé unnt að ná
  kjörseðli úr honum án þess að opna hann og þannig að unnt sé að læsa honum.
    Dómsmálaráðherra getur sett nánari reglur um stærð og gerð atkvæðakassa.
Yfirkjörstjórn skal gæta þess að jafnan séu til nægir atkvæðakassar til afnota í
                                  kjördæminu.

                    XIV. kafli. Atkvæðagreiðsla á kjörfundi.
  70. gr. Kjörfund skal setja á kjörstað kl. 9 árdegis, en kjörstjórn getur þó
  ákveðið að kjörfundur skuli hefjast síðar, þó eigi síðar en kl. 12 á hádegi.
  Fullskipuð kjörstjórn skal viðstödd er kjörfundur er settur. Sé hún ekki öll
 viðstödd taka varamenn sæti, en séu þeir eigi heldur viðstaddir kveður sá eða
þeir sem við eru úr kjörstjórninni valinkunnan mann eða menn af kjósendum til að
       taka sæti í kjörstjórninni og halda þeir sæti sínu uns hinir koma.
Upphaf kjörfundar skal auglýsa með hæfilegum fyrirvara og á þann hátt á hverjum
             stað sem venja er þar að birta opinberar auglýsingar.
 71. gr. Meðan á kosningarathöfninni stendur skal kjörstjórnin sitja við borð í
 kjörfundarstofunni. Aldrei má nema einn úr kjörstjórn ganga út í senn og felur
   hann öðrum úr kjörstjórninni verk sitt á meðan nema varamaður sé tiltækur.
  72. gr. Kosningarathöfnin byrjar með því að oddviti kjörstjórnar leggur fram
  seðlaböggul þann sem hann hefur fengið frá yfirkjörstjórn og skal þess gætt
   hvort innsiglin eru heil eða böggullinn ber þess merki að hann hafi verið
 opnaður. Skal þess getið í kjörbókinni og riti kjörstjórn og umboðsmenn undir.
  Því næst opnar oddviti böggulinn og skal þess gætt hvort tala seðlanna kemur
 heim við tölu þá sem tilgreind er í bréfi yfirkjörstjórnar. Þess skal getið í
            kjörbókinni og riti kjörstjórn og umboðsmenn þar undir.
   73. gr. Nú hefur kjörstjórn borist atkvæðakassi með atkvæðum greiddum utan
   kjörfundar og skal þá athuga hvort innsigli kassans séu heil og ósködduð.
 Oddviti opnar síðan kassann og telur kjörstjórnin bréfin og ber þau saman við
skrár þær sem fylgja, sbr. 66. gr. Skal kjörstjórnin síðan opna sendiumslagið og
 kanna hvort taka skuli utankjörfundaratkvæðið til greina, sbr. 91. gr. Ef taka
  skal atkvæðið til greina skal setja sérstakt merki til bráðabirgða við nafn
 kjósandans í kjörskránni, en kjörseðilsumslagið óopnað ásamt fylgibréfinu skal
      lagt á ný í sendiumslagið og það lagt til hliðar og varðveitt meðan
 atkvæðagreiðslan fer fram. Ef ekki skal taka utankjörfundaratkvæðið til greina
skal ganga frá kjörseðilsumslaginu og fylgibréfinu og varðveita á sama hátt, en
rita skal ástæðu þess að atkvæðið verður ekki tekið til greina á sendiumslagið.
      Atkvæðisbréf, sem kjörstjórn kunna að hafa borist eða berast meðan á
atkvæðagreiðslu stendur, skal tölusetja í áframhaldandi röð og skal tölu þeirra
    getið í kjörbókinni. Skal fara með þau atkvæði svo sem greinir í 1. mgr.
     Ef kjósandi er ekki á kjörskrá í kjördeildinni (sveitarfélaginu) skal
       kjörstjórnin kanna hvar kjósandi er á kjörskrá og ef unnt er koma
    atkvæðisbréfinu í rétta kjördeild en ella skal bréfið varðveitt þar til
                             atkvæðagreiðslu lýkur.
  Í sveitarfélagi, þar sem kosin er sérstök yfirkjörstjórn, er kjörstjórninni
  heimilt að hefja flokkun atkvæða skv. 1. mgr. daginn fyrir kjördag þannig að
             atkvæðisbréf verði afhent í rétta kjördeild á kjördag.
   74. gr. Kjörstjórn athugar hverjir kjósendur, sem standa á kjörskrá, hafa
 afsalað sér rétti til að greiða atkvæði í kjördeildinni í því skyni að greiða
 atkvæði í annarri kjördeild, sbr. 80. gr., og gerir athugasemd um það við nöfn
                          hlutaðeigandi á kjörskránni.
75. gr. Oddviti kjörstjórnar og annar meðkjörstjóranna skulu hafa fyrir sér hvor
  sitt eintak kjörskrárinnar. Skulu þeir gera merki við nafn hvers kjósanda um
                 leið og hann hefur neytt kosningarréttar síns.
76. gr. Áður en atkvæðagreiðsla hefst skal kjörstjórnin og umboðsmenn gæta þess
                að atkvæðakassinn sé tómur og síðan læsa honum.
77. gr. Í kjörfundarstofu, svo og annars staðar á kjörstað, skal á áberandi stað
  festa upp tilkynningu um framboðslista í kjördæminu þar sem fram koma heiti
     stjórnmálasamtaka, listabókstafir og nöfn frambjóðenda í sömu röð og á
       kjörseðli. Á sama hátt skal festa þar upp kosningaleiðbeiningar er
                         dómsmálaráðuneytið lætur í té.
  Í hverri kjördeild skal vera eintak af lögum þessum, sem dómsmálaráðuneytið
    lætur gefa út, ásamt stjórnarskránni í handhægri útgáfu með skýringum og
                         leiðbeiningum ef þurfa þykir.
  78. gr. Kjósendur skulu greiða atkvæði í þeirri röð sem þeir gefa sig fram.
 Kjörstjórn getur ákveðið að í kjörfundarstofu séu ekki, auk þeirra sem starfa
   við framkvæmd kosninganna, aðrir en kjósendur sem ætla að greiða atkvæði.
Kjörstjórnin getur auk þess takmarkað fjölda kjósenda í kjörfundarstofu ef þörf
                         þykir til að halda uppi reglu.
  Kjörstjórn skal að öðru leyti sjá til þess að á kjörstað og í næsta nágrenni
  hans fari hvorki fram óleyfilegur kosningaáróður eða kosningaspjöll né önnur
             starfsemi sem truflar eða hindrar framkvæmd kosninga.
79. gr. Kjósandi skal gera kjörstjórn grein fyrir sér, svo sem með því að segja
 til sín og framvísa kennivottorði eða nafnskírteini, eða á annan fullnægjandi
 hátt að mati kjörstjórnar. Ef hann þannig á rétt á að greiða atkvæði samkvæmt
             kjörskránni afhendir kjörstjórn honum einn kjörseðil.
  80. gr. Engum, sem á kjörskrá stendur, má kjörstjórn meina að greiða atkvæði
 nema hann hafi afsalað sér atkvæðisrétti í þeirri kjördeild og greitt atkvæði
                                 annars staðar.
[Engum, sem ekki er á kjörskrá, má kjörstjórn leyfa að greiða atkvæði nema annað
                               tveggja komi til:
       1. Hann framvísi vottorði, undirrituðu af oddvita sveitarstjórnar eða
  framkvæmdastjóra sveitarfélags, um að hann afsali sér kosningarrétti þar sem
hann er á kjörskrá enda hafi kjörstjórn þess kjörstaðar þar sem kjósandi hyggst
 neyta atkvæðisréttar borist tilkynning um hvaða kjósendum sveitarstjórn hefur
                                 gefið vottorð.
   2. Hann undirriti beiðni á sérstakt eyðublað um að afsala sér kosningarrétti
   í þeirri kjördeild þar sem nafn hans er á kjörskrá og að kjörstjórn á þeim
 kjörstað þar sem kjósandi óskar að neyta atkvæðisréttar staðfesti slíkt afsal
           með undirritun oddvita eða tveggja kjörstjórnarmanna.]^1)
[Kjörstjórn er óheimilt að staðfesta vottorð eða beiðni um afsal kosningarréttar
 nema sannað verði, með þeim hætti sem kjörstjórn metur gilt, að nafn kjósanda
 standi á kjörskrá í annarri kjördeild í sama kjördæmi og hann hafi ekki neytt
kosningarréttar þar. Skráð skal athugasemd á kjörskrá, þar sem nafn kjósanda er,
um hvar hann neyti kosningarréttar og þess getið í kjörbók. Afsalið skal færa í
kjörbók undirkjörstjórnar þar sem kjósandinn neytir kosningarréttar og vottorðið
skal fylgja í frumriti til yfirkjörstjórnar með kjörbók þeirrar kjördeildar þar
                       sem það er lagt fram og notað.]^1)
                               ^1)L. 15/2003, 9. gr.
81. gr. Þá er kjósandi hefur tekið við kjörseðlinum fer kjósandi með hann inn í
kjörklefann, þar sem kjósandinn má einn vera, og að borði því er þar stendur. Á
borðinu skulu vera ekki færri en tvö venjuleg dökk ritblý er kjörstjórn lætur í
                  té og sér um að jafnan séu nægilega vel ydd.
 Þar skal einnig vera spjald jafnstórt kjörseðli með upphleyptum listabókstöfum
 og blindraletri, með glugga framan við hvern staf og vasa á bakhlið þannig að
   blindir geti gegnum gluggann sett kross framan við þann lista er þeir gefa
          atkvæði sitt og á þann hátt kosið í einrúmi og án aðstoðar.
82. gr. [Kjósandi greiðir atkvæði á þann hátt að hann markar með ritblýi kross í
ferning fyrir framan bókstaf þess lista á kjörseðlinum sem hann vill kjósa.]^1)
Vilji kjósandi breyta nafnaröð á lista þeim er hann kýs setur hann tölustafinn 1
fyrir framan það nafn er hann vill hafa efst, töluna 2 fyrir framan það nafn sem
  hann vill hafa annað í röðinni, töluna 3 fyrir framan það nafn sem hann vill
     hafa það þriðja o.s.frv., að svo miklu leyti sem hann vill breyta til.
Ef kjósandi vill hafna frambjóðanda á þeim lista sem hann kýs strikar hann yfir
                                   nafn hans.
                              ^1)L. 15/2003, 10. gr.
83. gr. Kjósandi má ekki hagga neitt við listum sem hann kýs ekki, hvorki strika
                  yfir nöfn á þeim né breyta á þeim nafnaröð.
    84. gr. Kjósandi gætir þess, hvernig sem hann kýs, að gera engin merki á
              kjörseðilinn fram yfir það sem segir í lögum þessum.
85. gr. Þegar kjósandi hefur gengið frá kjörseðlinum samkvæmt framansögðu brýtur
 hann seðilinn í sama brot og hann var í þegar hann tók við honum, gengur út úr
klefanum og að atkvæðakassanum og leggur seðilinn í kassann í viðurvist fulltrúa
 kjörstjórnar. Kjósandi skal gæta þess að enginn geti séð hvernig hann greiddi
                                    atkvæði.
86. gr. Ef kjósandi skýrir kjörstjórn svo frá að hann sé eigi fær um að kjósa á
fyrirskipaðan hátt sakir sjónleysis eða þess að honum sé hönd ónothæf skal sá úr
      kjörstjórninni er kjósandi nefnir til veita honum aðstoð til þess í
 kjörklefanum, enda er sá sem aðstoðina veitir bundinn þagnarheiti um að segja
 ekki frá því sem þeim fer þar á milli. Um aðstoðina skal bóka í kjörbókina, að
tilgreindum ástæðum. Aðstoð skal því aðeins veita að kjósandi geti sjálfur skýrt
þeim er aðstoðina veitir ótvírætt frá því hvernig hann vill greiða atkvæði sitt.
          Óheimilt er að bjóða þeim aðstoð er þannig þarfnast hjálpar.
 87. gr. Láti kjósandi sjá hvað á seðli hans er er seðillinn ónýtur og má ekki
   leggja hann í atkvæðakassann. Ef kjósanda verður þetta á eða ef hann setur
skakkt kjörmerki á seðil eða seðill krotast hjá honum af vangá á hann rétt á að
   fá nýjan kjörseðil. Skal hann þá afhenda kjörstjórninni hinn fyrri seðil.
     Þá er kjósandi hefur látið seðilinn í atkvæðakassann víkur hann út úr
                              kjörfundarstofunni.
88. gr. Kjósandi, sem greitt hefur atkvæði utan kjörfundar, getur greitt atkvæði
     á kjörfundi og kemur utankjörfundarseðill hans þá ekki til greina við
                                  kosninguna.
89. gr. Atkvæðagreiðslu má ekki slíta fyrr en átta klukkustundir eru liðnar frá
  því að kjörfundur hófst og ekki fyrr en hálf klukkustund er liðin frá því að
    kjósandi gaf sig síðast fram. Atkvæðagreiðslu má þó slíta er allir sem á
     kjörskrá standa hafa greitt atkvæði og eftir fimm klukkustundir ef öll
kjörstjórnin og umboðsmenn eru sammála um það, enda sé þá hálf klukkustund liðin
                    frá því að kjósandi gaf sig síðast fram.
Kjörfundi skal þó slíta eigi síðar en kl. 22 á kjördag. Þeir kjósendur, sem hafa
       gefið sig fram fyrir þann tíma, eiga þó rétt á að greiða atkvæði.
    90. gr. Að atkvæðagreiðslu lokinni kannar kjörstjórnin á ný, í viðurvist
 umboðsmanna lista, þau utankjörfundaratkvæði sem kjörstjórninni hafa borist og
                          ekki hafa verið aftur heimt.
 Ef sá sem atkvæðið er frá stendur á kjörskrá og á rétt á að greiða atkvæði og
  hefur ekki greitt atkvæði á kjörfundi skal kjörstjórnin setja merki við nafn
                           kjósandans á kjörskránni.
Ef atkvæðisbréf verður ekki tekið til greina, sbr. 91. gr., skal það áritað eins
                           og segir í 1. mgr. 73. gr.
Ef kjósandi, sem sent hefur frá sér utankjörfundaratkvæði, er ekki á kjörskrá í
  kjördeildinni skal kjörstjórnin geta þess sérstaklega í kjörbókinni og senda
 slík atkvæðisbréf aðskilin til yfirkjörstjórnar [eða umdæmiskjörstjórnar].^1)
                              ^1)L. 15/2003, 11. gr.
            91. gr. Ekki skal taka til greina utankjörfundaratkvæði:
                       a. ef sendandinn er ekki á kjörskrá,
                   b. ef sendandinn er búinn að greiða atkvæði,
   c. ef sendandinn hefur afsalað sér atkvæðisrétti í þeirri kjördeild, sbr. 80.
                                      gr.,
                   d. ef sendandinn hefur látist fyrir kjördag,
    e. ef í sendiumslaginu er meira en eitt fylgibréf og eitt kjörseðilsumslag,
     f. ef sjáanlegt er að ekki hafi verið notuð hin fyrirskipuðu kjörgögn er
                      dómsmálaráðuneytið hefur látið gera,
      g. ef ekki hefur verið farið eftir þeim reglum sem settar hafa verið um
                      atkvæðagreiðslu utan kjörfundar eða
    h. ef atkvæðið hefur ekki verið greitt á þeim tíma sem greinir í 57. gr. og
                                5. mgr. 58. gr.
 Nú berast fleiri en eitt atkvæði greidd utan kjörfundar frá sama kjósanda sem
   geta komið til greina og skal þá aðeins hið síðastgreidda atkvæði koma til
                                    greina.
   92. gr. Nú verður ágreiningur innan kjörstjórnar eða milli kjörstjórnar og
 umboðsmanns lista um hvort utankjörfundaratkvæði sé gilt eða ógilt og skal þá
   bóka nákvæmlega í kjörbókina í hverju ágreiningurinn er fólginn og leggja
 kjörseðilsumslagið óopnað ásamt fylgibréfi aftur í sendiumslagið og senda það
          til úrskurðar yfirkjörstjórnar [eða umdæmiskjörstjórnar].^1)
                              ^1)L. 15/2003, 12. gr.
 93. gr. Þau kjörseðilsumslög, sem enginn ágreiningur er um að gild séu, lætur
                      kjörstjórn óopnuð í atkvæðakassann.
  94. gr. Umboðsmenn lista eiga rétt á að gæta þess að kjörstjórn og kjósendur
  hegði sér lögum samkvæmt við kosningarathöfnina og má hver þeirra átelja við
                    kjörstjórnina það er honum þykir áfátt.
 Nú þykir umboðsmanni eitthvað ólöglegt við kosningarathöfnina og fær það ekki
    leiðrétt og á hann þá rétt á að fá ágreiningsálitið bókað þegar í stað í
kjörbókina og sker Alþingi úr því síðar hver áhrif það skuli hafa á kosninguna.
Neiti kjörstjórn að bóka eitthvað fyrir umboðsmann áhrærandi kosningargerðina á
         hann rétt á að bóka það sjálfur og riti hann nafn sitt undir.
  95. gr. Þá er atkvæðagreiðslu er slitið og kjörseðilsumslög þau er gild hafa
verið tekin hafa verið látin í atkvæðakassann skal oddviti jafnskjótt ganga frá
   í sérstöku umslagi öllum þeim seðlum sem ónýst hafa, sbr. 87. gr., í öðru
umslagi öllum þeim utankjörfundaratkvæðum, sem ágreiningur er um, sbr. 92. gr.,
 og í hinu þriðja öllum þeim seðlum sem afgangs eru ónotaðir. Þegar umslögunum
      hefur verið lokað skal ganga frá þeim öllum þremur ásamt lyklinum að
 atkvæðakassanum í aðalumslaginu og loka því. Til þess skal nota umslög þau sem
                    yfirkjörstjórn hefur sent í þessu skyni.
Því næst skal oddviti, er bókun er lokið og kjörbókin hefur verið undirrituð af
 kjörstjórninni og umboðsmönnum lista, ef viðstaddir eru, ganga frá öllu saman,
atkvæðakassa, aðalumslagi og kjörbók eða afriti úr kjörbók sem undirritað er af
  kjörstjórninni og umboðsmönnum lista, ef þeir hafa verið viðstaddir, svo og
 utankjörfundaratkvæðum sem fara eiga í aðra kjördeild, sbr. 4. mgr. 90. gr., í
 umbúðum innsigluðum af kjörstjórn og er umboðsmönnum heimilt að setja innsigli
sín á umbúðirnar. Gögnin skal merkja til yfirkjörstjórnar [eða eftir atvikum til
  umdæmiskjörstjórnar, sbr. 1. mgr. 97. gr.],^1) og senda henni þegar í stað á
öruggan hátt. Skal yfirkjörstjórn [eða umdæmiskjörstjórn]^1) gefa viðurkenningu
                                 fyrir móttöku.
   Eftir að kjörstjórn hefur þannig gengið frá kjörgögnum mega hin innsigluðu
        kjörgögn og innsigli kjörstjórnar eigi vera í vörslu sama manns.
                              ^1)L. 15/2003, 13. gr.
   96. gr. [Ef yfirkjörstjórn eða umdæmiskjörstjórn er viðstödd á kjörstað og
  talning atkvæða fer fram samstundis má kjörstjórn afhenda yfirkjörstjórn eða
    umdæmiskjörstjórn atkvæðakassann óinnsiglaðan að viðstöddum umboðsmönnum
                                   lista.]^1)
Um leið og kosningu er lokið og kjörstjórn hefur unnið nauðsynlegar skýrslur úr
   kjörskránni sendir hún kjörskráreintök þau sem notuð voru við kosninguna í
        innsigluðum umbúðum til yfirkjörstjórnar [eða eftir atvikum til
                            umdæmiskjörstjórnar].^1)
                              ^1)L. 15/2003, 14. gr.

                     XV. kafli. Kosningaúrslit í kjördæmum.
 97. gr. [Yfirkjörstjórn getur ákveðið að auk talningar hjá henni geti talning
        farið fram hjá umdæmiskjörstjórn, á öðrum stað í kjördæminu.]^1)
Yfirkjörstjórn skal með nægum fyrirvara á undan kosningum auglýsa stund og stað
 þá er hún [eða umdæmiskjörstjórn]^1) komi saman til að opna atkvæðakassana og
telja atkvæðin. Undirkjörstjórnum er skylt að sjá um að þá séu atkvæðakassarnir
 og þau kjörgögn, sem þeim eiga að fylgja, komin í hendur yfirkjörstjórnar [eða
umdæmiskjörstjórnar]^1) nema gild forföll banni. Ætíð skal talning fara fram svo
   fljótt sem verða má að dómi yfirkjörstjórnar [eða umdæmiskjörstjórnar].^1)
 Sé kosningu frestað skv. 114. gr. má talning atkvæða aldrei fara fram fyrr en
                          kosningu er hvarvetna lokið.
                              ^1)L. 15/2003, 15. gr.
98. gr. Talning atkvæða skal fara fram fyrir opnum dyrum svo að kjósendum gefist
               kostur á að vera við eftir því sem húsrúm leyfir.
  Nú eru umboðsmenn lista eigi viðstaddir talningu og skal yfirkjörstjórn [eða
 umdæmiskjörstjórn]^1) þá kveðja valinkunna menn úr sömu stjórnmálasamtökum, ef
                 unnt er, til að gæta réttar af hendi listans.
                              ^1)L. 15/2003, 16. gr.
        99. gr. Í viðurvist þessara manna opnar svo yfirkjörstjórn [eða
  umdæmiskjörstjórn]^1) atkvæðasendingarnar úr hverri kjördeild eftir að þeim
   hefur verið gefinn kostur á að sannfærast um að öll innsigli séu ósködduð.
 Yfirkjörstjórn [eða umdæmiskjörstjórn]^1) skal kanna hvort tala kjósenda, sem
   greitt hafa atkvæði samkvæmt kjörbókum undirkjörstjórna, sé í samræmi við
      afhenta atkvæðaseðla og skráðar athugasemdir undirkjörstjórna. Hafi
yfirkjörstjórn [eða umdæmiskjörstjórn]^1) borist bréf með utankjörfundaratkvæði
  skv. 4. mgr. 90. gr. skal fara með það eins og segir í 2. mgr. sömu greinar.
    Jafnótt og hver atkvæðakassi er opnaður skal seðlum þeim sem í honum eru
 óskoðuðum hellt í hæfilegt tómt ílát, en gæta skal þess að seðlar úr einstökum
                        kjördeildum blandist vel saman.
  Kjörseðlar skulu síðan teknir úr ílátinu, að viðstöddum umboðsmönnum lista,
flokkaðir eftir listabókstöfum sem við er merkt á hverjum seðli og taldir undir
             stjórn yfirkjörstjórnar [eða umdæmiskjörstjórnar].^1)
  Heimilt er að hefja flokkun atkvæða og undirbúa talningu þeirra fyrir luktum
                         dyrum áður en kjörfundi lýkur.
                              ^1)L. 15/2003, 17. gr.
                       100. gr. Atkvæði skal meta ógilt:
                            a. ef kjörseðill er auður,
     b. ef ekki verður séð við hvern lista er merkt eða ef ekki verður séð með
   vissu hvort það sem stendur á utankjörfundarseðli getur átt við nokkurn af
                            listum sem í kjöri eru,
    c. ef merkt er við fleiri listabókstafi en einn eða tölumerkt nöfn á fleiri
         listum en einum eða skrifaðir fleiri en einn listabókstafur á
                              utankjörfundarseðil,
     d. ef áletrun er á kjörseðli fram yfir það sem fyrir er mælt eða annarleg
merki sem ætla má að sett séu af ásettu ráði til að gera seðilinn auðkennilegan,
        e. ef í umslagi með utankjörfundarseðli er annað eða meira en einn
                                  kjörseðill,
   f. ef kjörseðill er annar en kjörstjórn eða kjörstjóri hefur löglega afhent.
101. gr. Atkvæði skal ekki meta ógilt, þó að gallað sé, ef greinilegt er hvernig
það á að falla nema augljóslega komi í bága við framangreind ákvæði. Þannig skal
  taka gilt atkvæði þó að ekki sé merkt [í ferning við listabókstafinn en t.d.
 utan hans],^1) þó að kross sé ólögulegur, þó að orðið listi fylgi listabókstaf
  að óþörfu á utankjörfundarseðli, þó að heiti stjórnmálasamtaka standi í stað
                             listabókstafs o.s.frv.
 Lista í kjördæmi telst atkvæði þó að láðst hafi að merkja við listabókstaf ef
  nafn eða nöfn á honum eru tölusett eða krossað við nafn, enda séu ekki aðrir
                                   gallar á.
                              ^1)L. 15/2003, 18. gr.
 102. gr. Utankjörfundaratkvæði, greitt lista fyrir breytingu á honum skv. 37.
               gr., skal teljast greitt listanum þannig breyttum.
     103. gr. [Nú kemur yfirkjörstjórn, eftir atvikum umdæmiskjörstjórn, og
  umboðsmönnum lista saman um að einhver kjörseðill sé ógildur og skal hann þá
       ógildan telja. Verði ágreiningur um gildi kjörseðils skal úrskurða
  ágreiningsseðla jafnóðum og þeir koma fyrir. Bóka skal í gerðabók hve margir
                    kjörseðlar eru ógildir og ástæður þess.
Nú verður ágreiningur innan umdæmiskjörstjórnar eða á milli umdæmiskjörstjórnar
og einhvers umboðsmanns um það hvort kjörseðill er gildur eða ógildur og skal þá
umdæmiskjörstjórnin senda hann til yfirkjörstjórnar sem úrskurðar um gildi hans.
  Nú verður ágreiningur meðal yfirkjörstjórnar um gildi kjörseðils og skal afl
  atkvæða ráða úrslitum. Verði ágreiningur milli yfirkjörstjórnar og einhvers
umboðsmanna um það hvort kjörseðill sé gildur eða ógildur skal leggja þá seðla í
tvö sérstök umslög, í annað þá seðla sem kjörstjórnin hefur úrskurðað gilda og í
                 hitt þá seðla sem hún hefur úrskurðað ógilda.
Þegar atkvæði hafa verið talin saman undir nákvæmu eftirliti umboðsmanna kynnir
     umdæmiskjörstjórn niðurstöðu talningar sinnar yfirkjörstjórn sem færir
niðurstöðu kosninganna í gerðabókina og kunngerir hana þeim sem viðstaddir eru.
 Skal þess gætt að samtölu atkvæða beri saman við tölu þeirra sem atkvæði hafa
 greitt samtals í kjördæminu samkvæmt skýrslum undirkjörstjórna og að allt komi
                         heim við samtölu afgangsseðla.
 Hafi talning farið fram hjá umdæmiskjörstjórn skal hún, eftir að starfi hennar
  er lokið, senda alla notaða kjörseðla undir innsigli til yfirkjörstjórnar og
    skal gildum og ógildum kjörseðlum haldið aðgreindum. Auk þess sendir hún
 yfirkjörstjórn undir innsigli utankjörfundaratkvæði sem fara eiga í kjördeild
     sem tilheyrir yfirkjörstjórn, sbr. 4. mgr. 90. gr., allar kjörskrár í
innsigluðum umbúðum, kjörbækur undirkjörstjórna sem hún hefur móttekið og einnig
 gerðabók sína. Yfirkjörstjórn skal fara með þessi gögn á sama hátt og þau sem
                            eru í hennar vörslu.]^1)
                              ^1)L. 15/2003, 19. gr.
    104. gr. Að talningu lokinni skal loka umslögum með ágreiningsseðlum með
innsigli yfirkjörstjórnar og eiga umboðsmenn lista rétt á að setja einnig fyrir
þau innsigli sín. Yfirkjörstjórn sendir dómsmálaráðuneytinu eftirrit af gerðabók
 sinni viðvíkjandi kosningunni ásamt ágreiningsseðlunum sem dómsmálaráðuneytið
   leggur fyrir Alþingi í þingbyrjun með sömu ummerkjum sem það tók við þeim.
Þá skal yfirkjörstjórn setja alla notaða kjörseðla undir innsigli og skal gildum
 og ógildum kjörseðlum haldið sér. Kjörseðlana skal geyma þar til Alþingi hefur
 úrskurðað um gildi kosninganna, sbr. 120. gr., enda sé þeirra eigi þörf vegna
      kæru sem beint hefur verið til lögreglustjóra. Að því búnu skal eyða
      kjörseðlunum og skrá yfirlýsingu um það í gerðabók yfirkjörstjórnar.
   Yfirkjörstjórn skal búa um allar kjörskrár í innsigluðum umbúðum og senda
  dómsmálaráðuneytinu sem geymir þær í eitt ár, en að því búnu skal eyða þeim.
 105. gr. Í kjördæmi skal telja öll atkvæði sem hver framboðslisti hefur hlotið
 og er þá fundin atkvæðatala hvers lista. Enn fremur skal yfirkjörstjórn reikna
            hverjum frambjóðanda atkvæðatölu í samræmi við 110. gr.
 Yfirkjörstjórn skal tafarlaust senda landskjörstjórn skýrslu um atkvæðatölur.
Skal þar tilgreina tölu kjósenda á kjörskrá, hvernig atkvæði hafa fallið á hvern
  framboðslista fyrir sig og atkvæðatölur hvers frambjóðanda. Landskjörstjórn
          lætur yfirkjörstjórnum í té eyðublöð undir þessar skýrslur.
 [Sé atkvæðasending frá einhverri kjördeild ekki komin til yfirkjörstjórnar eða
  eftir atvikum umdæmiskjörstjórnar á þeim tíma sem nefndur er í 97. gr. skal
 kjörstjórnin eigi að síður opna atkvæðakassa og önnur kjörgögn á þeim tíma sem
auglýstur hafði verið.]^1) Yfirkjörstjórn sendir þó ekki skýrslu um atkvæðatölur
     til landskjörstjórnar skv. 2. mgr. fyrr en talin hafa verið atkvæði úr
 sendingunni sem vantaði. Tilkynna skal umboðsmönnum lista, eftir því sem auðið
   er, hvenær sendingin verður opnuð til þess að þeir eigi kost á að vera þar
                                  viðstaddir.
                              ^1)L. 15/2003, 20. gr.

                         XVI. kafli. Úthlutun þingsæta.
 106. gr. Þegar landskjörstjórn hafa borist allar skýrslur um kosningaúrslit í
 kjördæmum eftir almennar alþingiskosningar, sbr. 105. gr., skal hún koma saman
   til að úthluta þingsætum, kjördæmissætum og jöfnunarsætum. Landskjörstjórn
 auglýsir með hæfilegum fyrirvara hvar og hvenær hún kemur saman í þessu skyni
svo að umboðsmönnum þeirra stjórnmálasamtaka, sem boðið hafa fram, sbr. 39. gr.,
                    gefist kostur á að vera þar viðstaddir.
                            Úthlutun kjördæmissæta.
107. gr. Til þess að finna hve margir frambjóðendur hafa náð kosningu í kjördæmi
                     af hverjum lista skal fara þannig að:
       1. Deila skal í atkvæðatölur listanna með tölunum 1, 2, 3, 4 o.s.frv.
                   Útkomutölur eru skráðar fyrir hvern lista.
    2. Fyrsta kjördæmissæti fær sá listi sem hæsta útkomutölu hefur. Sú tala er
     síðan felld niður. Annað kjördæmissæti fær sá listi sem nú hefur hæsta
     útkomutölu. Þessu skal fram haldið uns úthlutað hefur verið jafnmörgum
                 kjördæmissætum og kjósa á, sbr. 2. mgr. 8. gr.
    3. Nú eru tvær eða fleiri útkomutölur jafnháar þegar að þeim kemur skv. 2.
                     tölul. og skal þá hluta um röð þeirra.
                             Úthlutun jöfnunarsæta.
 108. gr. Þau stjórnmálasamtök koma ein til álita við úthlutun jöfnunarsæta sem
     hlotið hafa a.m.k. fimm af hundraði af gildum atkvæðum á landinu öllu.
   Til þess að finna hve mörg jöfnunarsæti koma í hlut stjórnmálasamtaka, sem
    fullnægja skilyrðum 1. mgr., og hvaða framboðslistar þeirra hafa hlotið
   jöfnunarsæti skal fyrst telja saman atkvæðatölur þeirra á landinu öllu og
                       kjördæmissæti þeirra skv. 107. gr.
                 Síðan skal fara þannig að fyrir þessi samtök:
   1. Deila skal í atkvæðatölur samtakanna með tölu kjördæmissæta þeirra, fyrst
    að viðbættum 1, síðan 2, þá 3 o.s.frv. Útkomutölurnar nefnast landstölur
                                  samtakanna.
    2. Taka skal saman skrá um þau tvö sæti hvers framboðslista sem næst komust
  því að fá úthlutun í kjördæmi skv. 107. gr. Við hvert þessara sæta skal skrá
hlutfall útkomutölu sætisins skv. 1. tölul. 107. gr. af öllum gildum atkvæðum í
                                  kjördæminu.
   3. Finna skal hæstu landstölu skv. 1. tölul. sem hefur ekki þegar verið felld
  niður. Hjá þeim stjórnmálasamtökum, sem eiga þá landstölu, skal finna hæstu
hlutfallstölu lista skv. 2. tölul. og úthluta jöfnunarsæti til hans. Landstalan
               og hlutfallstalan skulu síðan báðar felldar niður.
    4. Nú eru tvær eða fleiri lands- eða hlutfallstölur jafnháar þegar að þeim
              kemur skv. 3. tölul. og skal þá hluta um röð þeirra.
   5. Þegar lokið hefur verið að úthluta jöfnunarsætum í hverju kjördæmi skv. 2.
   mgr. 8. gr. skulu hlutfallstölur allra lista í því kjördæmi felldar niður.
      6. Hafi allar hlutfallstölur stjórnmálasamtaka verið numdar brott skal
                 jafnframt fella niður allar landstölur þeirra.
    7. Beita skal ákvæðum 3. tölul. svo oft sem þarf þar til lokið er úthlutun
                    allra jöfnunarsæta, sbr. 2. mgr. 8. gr.
                         Jöfnunarmenn og varaþingmenn.
109. gr. Frambjóðendur, sem hljóta jöfnunarsæti, teljast þingmenn þess kjördæmis
 þar sem þeir eru í framboði, í þeirri röð sem sætum er úthlutað eftir 108. gr.
 Listi í kjördæmi, sem hlotið hefur þingmann eða þingmenn kjörna skv. 107. eða
               108. gr., hefur rétt til jafnmargra varaþingmanna.
                           Atkvæðatala frambjóðenda.
 110. gr. Þeir frambjóðendur einir koma til álita sem þingmenn og varaþingmenn
hvers framboðslista í kjördæmi er skipa efstu sæti hans, tvöfalt fleiri en komu
í hlut listans samkvæmt kosningaúrslitum, sbr. 107. og 108. gr., þó aldrei færri
         en þrír. Þessi tala frambjóðenda kallast röðunartala listans.
     Til þess að finna hverjir þessara frambjóðenda hafa náð kosningu skal
   landskjörstjórn reikna þeim frambjóðendum sem til álita koma skv. 1. mgr.
  atkvæðatölu. Frambjóðandi sem skipar 1. sæti á óbreyttum atkvæðaseðli eða er
raðað í það sæti á breyttum seðli fær eitt atkvæði. Sá sem lendir með sama hætti
 í 2. sæti fær það brot úr atkvæði að í nefnara sé röðunartala en í teljara sú
    tala að frádregnum einum. Síðan lækkar teljarinn um einn við hvert sæti.
Sá frambjóðandi á hverjum lista, sem fær hæsta atkvæðatölu skv. 2. mgr., hlýtur
1. sæti listans. Sá frambjóðandi, sem fær næsthæsta atkvæðatölu, hlýtur 2. sætið
og þannig koll af kolli uns lokið er úthlutun þingsæta og sæta varamanna. Nú fá
   tveir eða fleiri frambjóðendur jafnháa atkvæðatölu og skal þá hluta um röð
                               þeirra á listanum.
  Aðrir frambjóðendur en þeir sem koma til greina sem þingmenn og varaþingmenn
  skv. 1. mgr. halda þeim sætum sem þeir skipa á framboðslista án tillits til
                 breytinga sem gerðar hafa verið á kjörseðlum.

                         XVII. kafli. Útgáfa kjörbréfa.
111. gr. Þegar landskjörstjórn hefur úthlutað þingsætum skv. 107.110. gr. skal
     hún tafarlaust fá hinum kjörnu þingmönnum og að svo stöddu jafnmörgum
varaþingmönnum kjörbréf sem samin skulu samkvæmt fyrirmynd er dómsmálaráðuneytið
                                segir fyrir um.
     Jafnskjótt og kjörbréf hafa verið afhent skal landskjörstjórn tilkynna
 stjórnarráðinu um úrslit kosninganna og senda nöfn hinna kjörnu þingmanna til
                         birtingar í Stjórnartíðindum.
 112. gr. Nú er ágreiningur milli umboðsmanna stjórnmálasamtaka, sem þátt hafa
 tekið í alþingiskosningum, og landskjörstjórnar um felldan úrskurð og eiga þá
  umboðsmenn rétt á að fá bókaðan ágreining sinn í gerðabók landskjörstjórnar.
    Landskjörstjórn sendir dómsmálaráðuneytinu eftirrit af gerðabók sinni um
  úthlutun þingsæta, svo og skýrslur þær og skilríki frá yfirkjörstjórnum sem
 ágreiningur kann að vera um, en dómsmálaráðuneytið leggur það fyrir Alþingi í
               þingbyrjun með sömu ummerkjum og það tók við því.
   113. gr. Nú hefur Alþingi úrskurðað, eftir almennar alþingiskosningar, að
  kosning einhvers lista sé ógild og uppkosning hefur farið fram, sbr. 120. og
    121. gr., og skal þá landskjörstjórn endurúthluta kjördæmissætum þar sem
uppkosning hefur farið fram skv. 107. gr. og úthluta jöfnunarsætum að nýju skv.
                  108. gr. Fyrri úthlutun fellur þá úr gildi.

                XVIII. kafli. Kosningum frestað og uppkosningar.
114. gr. Nú ferst kosning fyrir í einhverri kjördeild á hinum ákveðna degi sökum
 óveðurs eða af öðrum óviðráðanlegum orsökum, og kveður þá undirkjörstjórn til
kjörfundar að nýju innan viku. Birta skal fundarboðið á sama hátt og venja er að
                          birta opinberar auglýsingar.
   Farist kosning fyrir af því að kjörseðlasending kemur eigi til skila skal
undirkjörstjórn tafarlaust tilkynna það yfirkjörstjórn sem endurnýjar sendinguna
 svo fljótt sem verða má. Undirkjörstjórn kveður síðan til kjörfundar að nýju á
                     þann hátt sem fyrir er mælt í 1. mgr.
Undirkjörstjórn getur frestað kosningu í kjördeild eftir að hún er hafin ef hún
 telur óviðráðanlegar ástæður eins og óveður hindra að kosning geti fram haldið
  og allir kjörstjórnarmenn eru sammála um frestunina, enda komi til samþykki
 yfirkjörstjórnar. Hafi kosningu verið frestað ber að kveðja til kjörfundar að
                      nýju á sama hátt og segir í 1. mgr.
 Kjörstjórn sem kosin er skv. 2. mgr. 15. gr. kemur í stað undirkjörstjórna við
                            ákvörðun skv. 1.3. mgr.
Þegar kosningu hefur verið frestað skal í öllu svo að farið sem fyrir er mælt í
    95. gr., eftir því sem við á, að því viðbættu að kjörskráreintök þau sem
  kjörstjórnin hefur haft til afnota skulu lögð með öðrum kjörgögnum. Eftir að
   kjörfundur er settur hinn síðari kjördag opnar kjörstjórn umbúðir þær sem
kjörgögnin eru í í viðurvist frambjóðenda eða umboðsmanna þeirra. Sé umboðsmaður
      eigi mættur kveður hún til valinkunnan mann til að vera umboðsmaður
frambjóðanda. Sé eigi unnt að fullnægja þessu ákvæði má þó opna umbúðir og hefja
  kosningu þegar klukkustund er liðin frá setningu kjörfundar. Um hinn síðari
             kjördag gilda ákvæði XIV. kafla, eftir því sem við á.
   Komi atkvæðasending frá kjördeild ekki til skila til yfirkjörstjórnar, en
    kosning hefur farið fram, lætur yfirkjörstjórn nýja kosningu fara fram í
     kjördeildinni og fer um hana að öllu leyti á sama hátt og fyrr segir.
115. gr. Nú verður uppkosning nauðsynleg fyrir það að kosning er úrskurðuð ógild
skv. [5]46. gr. stjórnarskrárinnar, sbr. 120. og 121. gr. þessara laga, og skal
  þá dómsmálaráðuneytið með auglýsingu kveðja til nýrra kosninga í kjördæmi og
   ákveða kjördag svo fljótt sem því verður við komið og eigi síðar en innan
                                    mánaðar.
        Að öðru leyti fer kosning fram samkvæmt fyrirmælum þessara laga.

                       XIX. kafli. Skýrslur til Hagstofu.
116. gr. Kjörstjórnir skulu senda Hagstofu Íslands skýrslu um kosninguna ritaða
                      á eyðublöð sem Hagstofan lætur í té.

            XX. kafli. Óleyfilegur kosningaáróður og kosningaspjöll.
         117. gr. Það er óleyfilegur kosningaáróður og kosningaspjöll:
     a. að bera á mann fé eða fríðindi til að hafa áhrif á hvort hann greiðir
  atkvæði eða hvernig hann greiðir atkvæði, að svipta mann eða ógna manni með
 sviptingu atvinnu eða hlunninda í sama skyni, að heita á mann fé eða fríðindum
     ef kosning fari svo eða svo, að torvelda öðrum sókn á kjörfund eða til
 utankjörfundarkjörstaðar, svo og að beita þvingunarráðstöfunum í sambandi við
                                   kosningar,
   b. að reyna að hafa áhrif á atkvæðagreiðslu, hvort heldur er með ræðuhöldum,
prentuðum eða skriflegum ávörpum eða auglýsingum, með því að bera eða hafa uppi
     merki stjórnmálasamtaka, merki lista eða önnur slík auðkenni á sjálfum
 kjörstaðnum, þ.e. í kjörfundarstofu, kjörklefa eða annars staðar í eða á þeim
         húsakynnum þar sem kosning fer fram, svo og í næsta nágrenni,
     c. að hafa merki stjórnmálasamtaka, merki lista eða önnur slík auðkenni á
bifreiðum meðan kjörfundur stendur yfir, svo og að nota gjallarhorn til áróðurs
                                  á sama tíma,
     d. að gefa ónákvæmar eða villandi upplýsingar um sig eða aðra, svo sem um
  nafn, aldur, búsetu í landinu, heimilisfang eða annað, sem leiðir eða leitt
 getur til þess að maður verði settur á kjörskrá sem ekki á rétt á að vera þar,
eða maður ekki settur á kjörskrá eða tekinn út af kjörskrá sem á rétt á að vera
  þar, eða maður verði látinn greiða atkvæði í stað annars manns er stendur á
  kjörskrá; hér undir heyrir sérstaklega ef maður telur sig til málamynda eiga
     lögheimili í kjördæmi, aðeins til þess að verða settur þar á kjörskrá,
                   e. að gefa út villandi kosningaleiðbeiningar,
     f. að rangfæra atkvæðagreiðslu, hvort heldur er með því að eyðileggja eða
            breyta atkvæði sem greitt hefur verið, eða á annan hátt.

                           XXI. kafli. Kosningakærur.
118. gr. Nú kærir einhver kjósandi að þingmann er kosningu hlaut skorti einhver
   kjörgengisskilyrði eða að framboðslisti hafi verið ólöglega framboðinn eða
 kosinn svo að ógilda beri kosninguna, og skal hann þá innan fjögurra vikna frá
  því að kosningaúrslit voru auglýst, en þó áður en næsta Alþingi kemur saman,
  senda dómsmálaráðuneytinu kæru í tveimur samritum. Dómsmálaráðuneytið sendir
þegar í stað umboðsmönnum framboðslistans annað samritið en hitt skal lagt fyrir
                          Alþingi þegar í þingbyrjun.
  119. gr. Kærum út af brotum á lögum þessum, að svo miklu leyti sem þau heyra
  ekki undir úrskurð sveitarstjórna, kjörstjórna eða Alþingis, skal beina til
     hlutaðeigandi lögreglustjóra og fer um þau að hætti opinberra mála.^1)
Engum kjósanda, sem greitt hefur atkvæði við kosningar til Alþingis, er skylt að
   skýra frá því fyrir rétti í nokkru máli hvernig hann hefur greitt atkvæði.
     ^1)Málsgreininni var breytt með [6]l. 88/2008, 234. gr. Breytingin tekur
                    gildi 1. jan. 2009 skv. [7]232. gr. s.l.

               XXII. kafli. Úrskurður Alþingis um gildi kosninga.
  120. gr. Ef Alþingi berst kæra um að nýkosinn þingmann skorti skilyrði fyrir
   kjörgengi eða sé á annan hátt ólöglega framboðinn eða kosinn rannsakar það
kæruna og fellir úrskurð um hana jafnframt því sem það rannsakar kjörbréf hvers
 nýkosins þingmanns ásamt gögnum þeim er Alþingi berast frá landskjörstjórn og
yfirkjörstjórn viðvíkjandi kosningu hans, og úrskurðar um gildi kosningarinnar á
                þann hátt sem nánar er fyrir mælt í þingsköpum.
    Ef þingmaður er ekki kjörgengur úrskurðar Alþingi kosningu hans ógilda.
 Ef þeir gallar eru á framboði eða kosningu þingmanns sem ætla má að hafi haft
 áhrif á úrslit kosningarinnar úrskurðar Alþingi kosningu hans ógilda og einnig
án þess ef þingmaðurinn sjálfur, umboðsmenn hans eða meðmælendur hafa vísvitandi
 átt sök á misfellunum, enda séu þær verulegar. Fer um alla þingmenn, kosna af
 listanum, eins og annars um einstakan þingmann ef misfellurnar varða listann í
                                     heild.
 Ef þingmaður hefur verið í kjöri á tveimur listum í kjördæmi eða kjördæmum við
      hinar sömu alþingiskosningar úrskurðar Alþingi kosningu hans ógilda.
 121. gr. Nú hefur Alþingi úrskurðað kosningu heils lista í kjördæmi ógilda, og
                       skal þá uppkosning fara þar fram.

                 XXIII. kafli. Hvernig varamenn taka þingsæti.
122. gr. Varamenn þingmanna taka þingsæti eftir reglum þeim er greinir í 109. og
   110. gr. þegar þingmenn þess lista, sem þeir eru kosnir af, falla frá eða
  forfallast og án tillits til þess hver þingmaður listans það er. Forfallist
varamaður sökum veikinda eða annars, segi hann af sér, missi kjörgengi eða falli
 frá tekur sá varamannssæti sem næstur er í röðinni og ekki var áður varamaður.
Ef þingmaður deyr, segir af sér þingmennsku eða missir kjörgengi tekur varamaður
                      sæti sem þingmaður út kjörtímabilið.

                            XXIV. kafli. Kostnaður.
 123. gr. Um greiðslu kostnaðar við framkvæmd á lögum þessum fer sem hér segir:
    a. Ríkissjóður greiðir nauðsynlegan kostnað við störf landskjörstjórnar og
 fyrir kjörgögn þau og áhöld er dómsmálaráðuneytið eða landskjörstjórn lætur í
           té, svo og fyrir húsnæði til afnota fyrir landskjörstjórn.
     b. Ríkissjóður greiðir nauðsynlegan kostnað við störf yfirkjörstjórna [og
umdæmiskjörstjórna]^1) og fyrir kjörgögn þau og áhöld er yfirkjörstjórnir láta í
           té, svo og fyrir húsnæði þar sem talning atkvæða fer fram.
    c. [Ríkissjóður greiðir]^2) nauðsynlegan kostnað við störf undirkjörstjórna
     og kjörstjórna skv. 2. mgr. 15. gr. og fyrir kjörgögn þau og áhöld sem
      kjörstjórnir þessar láta í té, fyrir húsnæði til kjörfunda og fyrir
                                 atkvæðakassa.
                 ^1)L. 15/2003, 21. gr. ^2)[8]L. 162/2006, 14. gr.

                            XXV. kafli. Refsiákvæði.
   124. gr. Það varðar sektum, ef ekki liggur þyngri refsing við eftir öðrum
   ákvæðum þessara laga eða eftir öðrum lögum, ef sveitarstjórn, kjörstjórn,
 utankjörfundarkjörstjóri eða embættismaður hagar fyrirskipaðri framkvæmd laga
             þessara vísvitandi á ólöglegan hátt eða vanrækir hana.
                          125. gr. Það varðar sektum:
        a. ef maður býður sig fram til þingmennsku, vitandi að hann er ekki
                                  kjörgengur,
               b. ef maður býður sig fram á fleiri listum en einum,
       c. ef kjósandi ónýtir af ásettu ráði atkvæðaseðil sinn við kosningu á
            kjörfundi eða við kosningu hjá utankjörfundarkjörstjóra,
       d. ef kjósandi sýnir af ásettu ráði hvernig hann kýs eða hefur kosið,
           e. ef maður njósnar um hvernig kjósandi kýs eða hefur kosið,
   f. ef kjósandi gerir sér upp sjónleysi eða önnur forföll til að fá aðstoð við
                                   kosningu,
   g. ef maður vanrækir af ásettu ráði að koma til skila atkvæðisbréfi sem honum
     hefur verið trúað fyrir eða tefur vísvitandi fyrir sendingu atkvæða og
                                   kjörgagna,
    h. ef maður gefur ónákvæmar eða villandi upplýsingar um sig eða aðra á þann
  hátt sem greint er í d-lið 117. gr., ef ekki liggur þyngri refsing við eftir
               öðrum ákvæðum þessara laga eða eftir öðrum lögum,
               i. ef maður gefur út villandi kosningaleiðbeiningar.
  126. gr. Það varðar sektum nema þyngri refsing liggi við eftir öðrum lögum:
      a. ef kjörstjórnarmaður eða utankjörfundarkjörstjóri njósnar um hvernig
          kjósandi kýs eða hefur kosið, eða gefur vísvitandi villandi
                             kosningaleiðbeiningar,
     b. ef kjörstjórnarmaður eða utankjörfundarkjörstjóri, sem aðstoð veitir,
 segir frá því hvernig kjósandi, sem hann hefur aðstoðað, hefur greitt atkvæði,
    c. ef kjörstjórnarmaður, utankjörfundarkjörstjóri eða sá sem tekið hefur að
sér flutning kjörgagna skv. 54. eða 95. gr. tefur fyrir að þau komist til skila,
       d. ef maður torveldar öðrum sókn á kjörfund eða atkvæðagreiðslu utan
                                  kjörfundar,
     e. ef maður greiðir atkvæði á tveimur stöðum við sömu alþingiskosningar.
  127. gr. Það varðar sektum nema þyngri refsing liggi við eftir öðrum lögum:
   a. ef maður ber fé eða fríðindi á mann eða heitir manni fé eða fríðindum til
að hafa áhrif á hvort hann greiðir atkvæði eða hvernig hann greiðir atkvæði, eða
ef maður sviptir mann eða ógnar manni með sviptingu atvinnu eða hlunninda í sama
                                     skyni,
      b. ef maður tekur fé eða fríðindi fyrir að greiða atkvæði, láta vera að
             greiða atkvæði eða að greiða atkvæði á ákveðinn hátt.
               128. gr. Það varðar fangelsi allt að fjórum árum:
    a. ef maður beitir þvingunarráðstöfunum eða ofbeldi eða hótunum um ofbeldi
  til að raska kosningafrelsi manns, annaðhvort á þann hátt að meina honum að
 greiða atkvæði eða neyða hann til að greiða atkvæði á annan veg en hann vill,
    b. ef maður vísvitandi rangfærir atkvæðagreiðslu, annaðhvort á þann hátt að
    glata atkvæði, breyta atkvæði, skemma eða glata atkvæðasendingu, búa til
  kjörseðla, er líkjast mjög þeim sem notaðir eru við kosningu, og hagnýtir þá
  sjálfur eða lætur þá frá sér til þess að aðrir geti hagnýtt þá, rugla úrslit
                      talningar atkvæða eða á annan hátt.

                    XXVI. kafli. Breytingar á lögum þessum.
  129. gr. Lögum þessum verður breytt eins og fyrir er mælt í stjórnarskránni.
  Ákvæðum 6. gr. um kjördæmamörk og ákvæðum 107.108. gr. um úthlutun þingsæta
verður ekki breytt nema með samþykki ^2/3 atkvæða á Alþingi, sbr. 6. mgr. [9]31.
                            gr. stjórnarskrárinnar.

             XXVII. kafli. Gildistaka og breytingar á öðrum lögum.
                     130. gr. Lög þessi öðlast þegar gildi.

                            Ákvæði til bráðabirgða.
I. Þrátt fyrir ákvæði síðari málsliðar 1. mgr. 130. gr. skal beita [10]lögum nr.
  80/1987, um kosningar til Alþingis, með síðari breytingum, við forsetakjör á
 árinu 2000 eftir því sem við á og ekki er öðruvísi fyrir mælt í [11]lögum nr.
 36/1945, um framboð og kjör forseta Íslands, með síðari breytingum. Jafnframt
      skulu yfirkjörstjórnir er kosnar voru samkvæmt þeim lögum að loknum
 alþingiskosningum 1999, á 124. löggjafarþingi, halda umboði sínu að því er það
                                    varðar.
 II. Við gildistöku laga þessara fellur niður umboð yfirkjörstjórna sem kjörnar
   voru skv. 1. mgr. [12]9. gr. laga nr. 80/1987, síðast í júní 1999, sbr. þó
ákvæði til bráðabirgða I. Alþingi skal þegar í stað kjósa yfirkjörstjórnir skv.
                        1. mgr. 13. gr. í lögum þessum.

References

   Visible links
   1. file://2006162.html
   2. file://2008088.html
   3. file://1944033.html#g31
   4. file://1944033.html#g31
   5. file://1944033.html#g46
   6. file://2008088.html#g234
   7. file://2008088.html
   8. file://2006162.html
   9. file://1944033.html#g31
  10. file://1987080.html
  11. file://1945036.html
  12. file://1987080.html
