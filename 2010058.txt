
   --------------------------------------------------------------------------

   Lög um eftirlit með þjónustu og hlutum sem geta haft hernaðarlega þýðingu

                              2010 nr. 58 14. júní

   --------------------------------------------------------------------------

                 Ferill málsins á Alþingi.   Frumvarp til laga.

 Tóku gildi 17. júní 2010. Breytt með l. 126/2011 (tóku gildi 30. sept. 2011).

                                1. gr. Markmið.
    Markmið laga þessara er að auka alþjóðaöryggi og tryggja virðingu fyrir
mannréttindum, í samræmi við alþjóðlegar skuldbindingar, með því meðal annars að
hafa eftirlit með, banna og/eða leyfisbinda útflutning á hlutum sem má nota, með
    beinum eða óbeinum hætti, til hryðjuverka, bælingar eða í hernaðarlegum
   tilgangi, svo og hafa eftirlit með þjónustu og fjárfestingum þeim tengdum.
 Með lögum þessum eru settar reglur um örugga vörslu hluta og geymslu gagna um
hluti skv. 1. mgr. og þjónustu og fjárfestingar þeim tengdar, svo og viðurlög og
                stjórnsýsluleg úrræði við brotum á lögum þessum.
                               2. gr. Gildissvið.
    Lög þessi taka til íslenskra ríkisborgara og útlendinga samkvæmt ákvæðum
almennra hegningarlaga um refsilögsögu, en gera að auki íslenskum ríkisborgurum
 refsiábyrgð fyrir verknað sem þeir fremja erlendis þrátt fyrir að verknaðurinn
    sé ekki refsiverður samkvæmt lögum þess ríkis þar sem brotið var framið.
Lögin gilda gagnvart lögaðilum sem eru skráðir eða stofnaðir samkvæmt íslenskum
   lögum, hvar sem þeir starfa eða eru staðsettir. Nú er lögaðili skráður eða
stofnaður erlendis og taka þá lögin til starfsemi hans að því leyti sem hún fer
                         fram innan íslenskrar lögsögu.
 Nú leggja lög tiltekinn málaflokk til viðkomandi fagráðherra og skal það ekki
vera því til fyrirstöðu að [ráðuneytið]^1) veiti leyfi eða setji reglur samkvæmt
lögum þessum, enda sé haft samráð um útgáfu leyfisins eða setningu reglnanna við
viðkomandi ráðuneyti eða undirstofnun þess eftir atvikum. Lögreglustjóri veitir
 þó leyfi fyrir útflutningi á þeim vopnum sem falla undir gildissvið vopnalaga,
                     að höfðu samráði við [ráðuneytið].^1)
                             ^1)L. 126/2011, 528. gr.
                             3. gr. Skilgreiningar.
                 Merking orða í lögum þessum er sem hér segir:
     1. Aðili er einstaklingur eða lögaðili, þ.m.t. ríkisstjórnir, fyrirtæki,
                    samsteypur, stofnanir, sjóðir og samtök.
          2. Hergögn eru vopn og skotfæri sem hafa hernaðarlega þýðingu,
hernaðarökutæki, herbúnaður, aðföng til hernaðar, hernaðarleg tækni, herbúnaður
       sem er ekki ætlaður ríkisher og varahlutir í framangreinda hluti.
     3. Hlutur tekur m.a. til vöru, búnaðar, hugbúnaðar og tækni. Hergögn eru
                                   meðtalin.
   4. Hlutur með tvíþætt notagildi er hlutur sem má nota bæði í borgaralegum og
  hernaðarlegum tilgangi, þ.m.t. allir hlutir sem má bæði nota án þess að þeir
         springi og við hvers konar framleiðslu kjarnavopna eða annars
                             kjarnasprengjubúnaðar.
   5. Miðlun er milliganga við samningsgerð um kaup, sölu eða útvegun hluta eða
þjónustu þar sem milligöngumaðurinn gerir hvorki löggerninga varðandi viðskiptin
 í eigin nafni né í nafni samningsaðilanna. Miðlun á m.a. við um viðskipti sem
                  eiga sér stað milli aðila í erlendum ríkjum.
           6. Útflutningur tekur til útflutnings og umflutnings, þ.m.t.
endurútflutnings, í skilningi [1]tollalaga, nr. 88/2005, með eða án endurgjalds.
 Hugtakið tekur einnig til þess að láta af hendi hugbúnað og tækni með rafrænum
           miðlum, með faxi eða gegnum síma til áfangastaða erlendis.
         7. Þjónusta tekur m.a. til sölu, miðlunar, útvegunar, flutnings,
    fjármögnunar, aðstoðar, ráðgjafar og þjálfunar, með eða án endurgjalds.
   Útflutnings-, innflutnings-, þjónustu- og fjárfestingaleyfi samkvæmt lögum
  þessum, hér nefnd heimildir, geta verið almenn leyfi, heildarleyfi eða stök
                                     leyfi:
     a. Almenn leyfi veita öllum aðilum heimildir gagnvart tilgreindum ríkjum,
  enda séu leyfisskilyrðin uppfyllt. Þau skulu birt í B-deild Stjórnartíðinda.
     b. Heildarleyfi veita einum aðila heimildir, eftir tegundum eða flokkum,
  gagnvart einum eða fleiri tilgreindum lokaviðtakendum og/eða einu eða fleiri
                              tilgreindum ríkjum.
   c. Stök leyfi veita einum aðila heimildir gagnvart aðila í öðru ríki varðandi
           einn eða fleiri hluti, tegundir þjónustu eða fjárfestinga.
                   4. gr. Leyfisskyldur inn- og útflutningur.
   Enginn má flytja út hergögn eða hluti með tvíþætt notagildi nema með leyfi
  ráðherra, sbr. þó 2. málsl. 3. mgr. 2. gr. Listar yfir slík hergögn og hluti
 skulu birtir í B-deild Stjórnartíðinda. Listarnir skulu uppfærðir til samræmis
   við skyldur og skuldbindingar sem Ísland hefur gengist undir sem aðili að
alþjóðasamstarfi um bann við útbreiðslu hergagna og hluta með tvíþætt notagildi
og um fyrirkomulag útflutningseftirlits eða sem aðili að alþjóðasamningum, eftir
                                 því sem við á.
  Ráðherra er heimilt að kveða á um að útflutningsleyfi þurfi fyrir búnaði sem
              nota mætti til bælingar innan lands í öðrum ríkjum.
  Auk þess sem tilgreint er í 1. og 2. mgr. er óheimilt að flytja út hluti sem
 útflytjanda er kunnugt um, hann má ætla eða ráðuneytið tilkynnir honum að séu
 eða kunni að vera ætlaðir, í heild eða að hluta, til notkunar í hernaðarlegum
  tilgangi, til hryðjuverka eða til bælingar innan lands og að útflutningurinn
   brjóti í bága við alþjóðlegar skuldbindingar Íslands eða ógni varnar- eða
öryggishagsmunum þess eða bandalagsríkja. Hið sama á við um hluti sem ráðuneytið
tilkynnir útflytjanda að séu eða kunni að vera ætlaðir til nota, í heild eða að
hluta, í tengslum við þróun, framleiðslu, meðhöndlun, rekstur, viðhald, geymslu,
 greiningu, auðkenningu eða útbreiðslu efna-, sýkla- eða kjarnavopna eða annars
    kjarnasprengjubúnaðar eða við þróun, framleiðslu, viðhald eða geymslu á
                     flugskeytum sem geta borið slík vopn.
Ráðherra er heimilt að kveða á um að leyfi þurfi fyrir innflutningi eða viðkomu
   hluta hérlendis sem geta nýst, í heild eða að hluta, í tengslum við þróun,
 framleiðslu, meðhöndlun, rekstur, viðhald, geymslu, greiningu, auðkenningu eða
 útbreiðslu efna-, sýkla- eða kjarnavopna eða annars kjarnasprengjubúnaðar eða
þróun, framleiðslu, viðhald eða geymslu á flugskeytum sem geta borið slík vopn.
    Einungis má þó veita slíkt leyfi ef fyrir liggur að innflutningurinn eða
    viðkoman brjóti ekki í bága við alþjóðasamninga sem Ísland er aðili að.
          5. gr. Leyfisskyld þjónusta og leyfisskyldar fjárfestingar.
 Enginn má stunda þjónustuviðskipti í tengslum við útflutning hluta skv. 4. gr.
     nema með leyfi ráðherra, enda hafi verið settar um þau nánari reglur.
Ráðherra er heimilt að kveða á um að leyfi þurfi til miðlunar með hluti skv. 4.
             gr. óháð því hvort um útflutning er að ræða eða ekki.
  Ráðherra er heimilt að kveða á um að leyfi þurfi til fjárfestinga erlendis í
    starfsemi sem tengist þróun, framleiðslu, meðhöndlun, rekstri, viðhaldi,
  geymslu, greiningu, auðkenningu, útbreiðslu, öflun, söfnun, notkun, útvegun,
     eignarhaldi, flutningi, miðlun eða viðskiptum með hluti skv. 4. gr. ef
  viðkomandi ríki er ekki aðili að alþjóðasamstarfi um útflutningseftirlit sem
                          ráðherra metur fullnægjandi.
                             6. gr. Leyfisskilyrði.
Ráðherra getur sett skilyrði í tengslum við útgáfu innflutnings-, útflutnings-,
   þjónustu- og fjárfestingaleyfa samkvæmt lögum þessum, þar á meðal varðandi
  upplýsingagjöf um sölukjör, greiðslukjör, lánskjör, flutningaleiðir, meðferð
skjala og framlagningu vottorða um lokanotanda og/eða lokanot hluta og þjónustu.
 Ráðherra getur breytt leyfisskilyrðum eftir að leyfi hefur verið gefið út eða
 afturkallað leyfi hvenær sem er, til bráðabirgða eða fyrir fullt og allt, ef:
                  a. forsendur fyrir útgáfu leyfis eru brostnar,
          b. leyfishafi hefur ekki farið eftir settum leyfisskilyrðum eða
                             c. brýna nauðsyn ber til
       og skal þá leyfishafi skila leyfinu tafarlaust til ráðuneytisins.
 Nú hefur almennt innflutnings-, útflutnings-, þjónustu- eða fjárfestingaleyfi
 verið gefið út en leyfishafa verður kunnugt um eða hann má ætla, vegna síðari
 atburða eða af öðrum ástæðum, að útflutningurinn, innflutningurinn, þjónustan
  eða fjárfestingin brjóti í bága við alþjóðlegar skuldbindingar Íslands og er
                       honum þá óheimilt að nota leyfið.
Aðili máls getur ávallt óskað eftir því að ákvörðun ráðherra um leyfisskilyrði,
 breytingu leyfisskilyrða, afturköllun eða synjun leyfis verði endurupptekin í
          samræmi við ákvæði [2]24. gr. stjórnsýslulaga, nr. 37/1993.
                         7. gr. Varsla hluta og gagna.
  Útflytjendur, innflytjendur og vörsluaðilar hluta skv. 4. gr. skulu tryggja
    örugga vörslu þeirra. Ráðherra getur sett nánari reglur þar að lútandi.
Útflytjendur, innflytjendur og vörsluaðilar hluta skv. 4. gr. og þjónustuaðilar
     og fjárfestar skv. 5. gr. skulu geyma ítarlegar upplýsingar og gögn um
   útflutning, innflutning, eignarhald, birgðahald, sölu, miðlun, útvegun og
 flutning þeirra, eftir því sem við á, í að minnsta kosti tíu ár. Gögnin skulu
                                  m.a. ná til:
               a. lýsingar á hlutum, þjónustu og/eða fjárfestingum,
                                     b. magns,
                  c. nafns og heimilisfangs viðtakanda, ef við á,
       d. lokanotanda og/eða lokanota hluta og þjónustu, ef um þau er vitað.
               Ráðherra getur sett nánari reglur þar að lútandi.
                            8. gr. Upplýsingaskylda.
Útflytjendur hluta skv. 4. gr. og þjónustuaðilar og fjárfestar skv. 5. gr. skulu
veita ráðuneytinu allar þær upplýsingar og alla þá aðstoð sem nauðsynleg er til
þess að framfylgja lögum þessum og reglum settum samkvæmt þeim. Skal ráðuneytið
miðla upplýsingum til ríkislögreglustjóra samkvæmt þessari grein, eftir því sem
                                     við á.
   Ráðuneytið, og þeir opinberu aðilar sem það tilnefnir, getur m.a. krafist:
    a. aðgangs að öllum gögnum og bókhaldi sem snertir framkvæmd laga þessara,
       b. aðgangs að öllu viðkomandi skrifstofuhúsnæði og allri tilheyrandi
                                rekstraraðstöðu,
                      c. afrita og þýðinga á efni skv. a-lið,
               d. aðstoðar við vinnslu og túlkun á efni skv. a-lið.
   Ef ekki er orðið við kröfu ráðuneytisins samkvæmt þessari grein getur það
 ákveðið að sá eða þeir sem krafan beinist að greiði dagsektir þar til orðið er
 við henni. Ákvörðun um dagsektir skal tilkynnt bréflega og á sannanlegan hátt
    þeim sem hún beinist að. Dagsektir geta numið allt að 100.000 kr. á dag.
 Ákvarðanir ráðuneytisins um dagsektir eru aðfararhæfar skv. 6. tölul. 1. mgr.
                     [3]1. gr. laga nr. 90/1989, um aðför.
                           9. gr. Tilkynningarskylda.
  Útflytjendur, innflytjendur og vörsluaðilar hluta skv. 4. gr. skulu tilkynna
ráðuneytinu um útflutning, innflutning og birgðahald samkvæmt nánari reglum sem
                                ráðherra setur.
Nú er útflytjanda, innflytjanda, þjónustuaðila eða fjárfesti kunnugt um eða hann
má ætla að hlutur sem hann vill flytja út eða inn, stunda þjónustuviðskipti með
  eða fjárfesta í tengslum við, sbr. 5. gr., sé eða kunni að vera ætlaður til
 nota, í heild eða að hluta, í hernaðarlegum tilgangi, til hryðjuverka eða til
  bælingar innan lands og skal hann þá tilkynna ráðuneytinu þar um, sem tekur
afstöðu til þess hvort leyfi skuli veitt, eftir því sem við á. Hið sama á við um
  hluti sem honum er kunnugt um eða hann má ætla að kunni að vera ætlaðir til
   nota, í heild eða að hluta, í tengslum við þróun, framleiðslu, meðhöndlun,
 rekstur, viðhald, geymslu, greiningu, auðkenningu eða útbreiðslu efna-, sýkla-
  eða kjarnavopna eða annars kjarnasprengjubúnaðar eða við þróun, framleiðslu,
          viðhald eða geymslu á flugskeytum sem geta borið slík vopn.
Ráðherra getur sett reglur um að tilkynna skuli flugskeytaskot innan íslenskrar
                                   lofthelgi.
                             10. gr. Þagnarskylda.
Starfsmenn ráðuneytisins og þeir aðilar sem það tilnefnir skv. 8. gr. skulu gæta
þagmælsku um allt það sem þeir fá vitneskju um samkvæmt þessum lögum og leynt á
 að fara. Þagnarskyldan helst eftir að látið er af starfi. Þagnarskyldan gildir
                  ekki að svo miklu leyti sem nauðsynlegt er:
   a. til þess að ná markmiðum laganna, m.a. í tengslum við lögreglurannsókn og
                                 saksókn máls,
   b. milli þeirra aðila sem annast framkvæmd laganna, þar á meðal skjalavörslu,
   c. vegna samráðs eða samvinnu við aðra eftirlits- og samstarfsaðila hérlendis
                                 sem erlendis.
           11. gr. Réttindi og skyldur sem fara í bága við lög þessi.
Óheimilt er að efna samninga eða fullnægja öðrum réttindum og skyldum sem fara í
bága við lög þessi og reglugerðir settar með stoð í þeim. Þetta á við hvort sem
  þessi réttindi og skyldur stofnuðust fyrir eða eftir gildistöku laganna eða
            viðkomandi reglugerðar nema annað sé tekið fram í henni.
       Vanefnd á réttindum og skyldum skv. 1. mgr. skal ekki leiða af sér
                                skaðabótaskyldu.
                           12. gr. Undanþáguheimild.
Ráðherra getur veitt undanþágu frá banni sem er sett samkvæmt þessum lögum þegar
gildar ástæður eru fyrir hendi. Heimilt er að setja skilyrði fyrir undanþágu til
 þess að tryggja að með henni sé ekki grafið undan eða komist fram hjá markmiði
                                   bannsins.
   Þegar tekin er ákvörðun um undanþágu samkvæmt þessari grein skal m.a. taka
tillit til skyldna og skuldbindinga sem Ísland hefur gengist undir sem aðili að
alþjóðasamstarfi um bann við útbreiðslu hergagna og hluta með tvíþætt notagildi
og um fyrirkomulag útflutningseftirlits eða sem aðili að alþjóðasamningum, eftir
                                 því sem við á.
                               13. gr. Viðurlög.
Sá sem brýtur gegn boði eða banni, sem mælt er fyrir um í eftirgreindum ákvæðum
 eða í reglugerð sem er sett til nánari útfærslu á þeim, skal sæta sektum, nema
                 þyngri refsing liggi við samkvæmt öðrum lögum:
                        a. 7. gr. um vörslu hluta og gagna,
                         b. 9. gr. um tilkynningarskyldu.
Sá sem brýtur gegn boði eða banni, sem mælt er fyrir um í eftirgreindum ákvæðum
  eða í reglugerð sem er sett til nánari útfærslu á þeim, skal sæta sektum eða
   fangelsi allt að fjórum árum, nema þyngri refsing liggi við samkvæmt öðrum
  lögum. Sé brotið stórfellt varðar það sektum eða fangelsi allt að sex árum:
               a. 4. gr. um bann við inn- eða útflutningi án leyfis,
   b. 5. gr. um bann við þjónustuviðskiptum, miðlun eða fjárfestingum án leyfis,
                       c. 1. mgr. 6. gr. um leyfisskilyrði.
Hafi brot, sem vísað er til í 2. mgr., verið framið af stórfelldu gáleysi varðar
                   það sektum eða fangelsi allt að einu ári.
 Þegar brot er framið í starfsemi lögaðila og í þágu hans má gera honum sekt án
    tillits til þess hvort sök verður sönnuð á fyrirsvarsmann eða starfsmann
lögaðilans. Hafi fyrirsvarsmaður eða starfsmaður gerst sekur um brot má samhliða
  ákvörðun um refsingu þeirra gera lögaðilanum sekt ef brotið var í þágu hans.
 Gera má upptæka hluti, samkvæmt ákvæðum almennra hegningarlaga, sem hafa verið
notaðir við brot, hafa orðið til við brot eða með öðrum hætti tengjast framningu
 brots. Þá má gera upptækan ávinning af broti eða fjárhæð sem svarar til hans í
                              heild eða að hluta.
  Tilraun og hlutdeild í brotum á reglugerðum settum samkvæmt lögum þessum er
                  refsiverð samkvæmt almennum hegningarlögum.
                          14. gr. Nánari reglur o.fl.
          [Ráðherra]^1) fer með framkvæmd laga þessara og er heimilt:
                   a. að setja nánari reglur^2) þar að lútandi,
    b. að láta birta erlendan frumtexta lista yfir hluti skv. 4. gr. í B-deild
                                Stjórnartíðinda,
      c. að fella niður gjald fyrir útgáfu útflutningsleyfis, sbr. 50. tölul.
 [4]11. gr. laga um aukatekjur ríkissjóðs, nr. 88/1991, þegar hlutir, sem undir
    lög þessi heyra, eru fluttir tímabundið til eða frá landinu til prófana,
                         sýningar eða í öðrum tilgangi.
                     ^1)L. 126/2011, 528. gr. ^2)Rg. 880/2011.
                              15. gr. Gildistaka.
                         Lög þessi öðlast þegar gildi.

References

   Visible links
   1. file://2005088.html
   2. file://1993037.html#g24
   3. file://1989090.html#g1
   4. file://1991088.html#g11
