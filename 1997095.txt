
   --------------------------------------------------------------------------

                                                Lög um landmælingar og kortagerð

                             1997, nr. 95, 26. maí

   --------------------------------------------------------------------------

                                   I. kafli.

                             Tilgangur og skipulag.

                                     1. gr.
           Lögum þessum er ætlað að tryggja að ávallt séu til nauðsynlegar
   staðfræðilegar og landfræðilegar upplýsingar um landið og að unnið sé að
   söfnun og úrvinnslu upplýsinga er hafa gildi fyrir landmælingar og
   kortagerð á Íslandi.

                                     2. gr.
           Landmælingar Íslands eru ríkisstofnun sem heyrir undir
   umhverfisráðuneytið. Hlutverk stofnunarinnar er að vinna að verkefnum á
   sviði landmælinga og kortagerðar samkvæmt lögum þessum.

                                     3. gr.
           Ráðherra skipar stofnuninni þriggja manna stjórn eftir hverjar
   alþingiskosningar. Jafnmargir varamenn skulu skipaðir með sama hætti.
           Stjórn Landmælinga Íslands mótar stefnu stofnunarinnar og hefur
   eftirlit með því að hún gegni hlutverki sínu í samræmi við markmið laga
   þessara.

                                     4. gr.
           Ráðherra skipar forstjóra Landmælinga Íslands til fimm ára í senn
   að fengnum tillögum stjórnar. Hann skal hafa sérmenntun á starfssviði
   stofnunarinnar og reynslu af stjórnun.
           Forstjóri fer með daglega stjórn og rekstur stofnunarinnar og
   ræður annað starfsfólk. Hann ber ábyrgð gagnvart ráðherra.

                                   II. kafli.

                                   Verkefni.

                                     5. gr.
           Verkefni Landmælinga Íslands samkvæmt lögum þessum eru:

           1. Gerð leiðbeininga um landmælingar og kortagerð og notkun staðla
           á því sviði.
           2. Landfræðilegar og staðfræðilegar mælingar. Í því felst m.a. að
           leggja út hnitakerfi fyrir landið allt og tryggja viðhald og
           nákvæmni mælipunkta.
           3. Viðhald nauðsynlegra grunnupplýsinga um hnitakerfið, svo sem
           hvaða mælingar séu til, hver hafi framkvæmt þær, áreiðanleiki
           þeirra og aðgengi.
           4. Öflun gagna og úrvinnsla á sviði loft- og gervitunglamynda af
           landinu.
           5. Útgáfa og endurnýjun korta af landinu í prentuðu og stafrænu
           formi.
           6. Kortlagning örnefna.
           7. Að gæta hagsmuna stjórnvalda í erlendu samstarfi á sviði
           landmælinga og kortagerðar að því marki sem umhverfisráðherra
           ákveður.
           8. Annað það er ráðherra kann að ákveða.

                                     6. gr.
           Forstjóri getur falið aðilum utan stofnunarinnar að annast
   framkvæmd ákveðinna verkþátta skv. 5. gr.

                                     7. gr.
           Aðilar, sem stunda landmælingar og kortagerð, skulu gæta samræmis
   í vinnslu og vistun gagna og tilkynna Landmælingum Íslands um fyrirhuguð
   verkefni við mælingar og grunnkortagerð.

                                  III. kafli.

                           Höfunda- og afnotaréttur.

                                     8. gr.
           Ríkið er eigandi að öllum réttindum sem Landmælingar Íslands hafa
   öðlast.
           Stofnunin gætir hagsmuna ríkisins á sviði höfunda- og afnotaréttar
   á öllu því efni sem hún hefur eignast, unnið eða gefið út í sambandi við
   mælingar, kort eða myndir af Íslandi. Um höfundarétt gilda að öðru leyti
   [2]höfundalög, nr. 73/1972, með síðari breytingum.

                                     9. gr.
           Landmælingar Íslands miðla upplýsingum og veita aðgang að gögnum í
   vörslu stofnunarinnar. Ef um er að ræða frumgögn sem eiga uppruna utan
   stofnunar skal samið um frekari dreifingu við upprunaaðila.
           Heimilt er að veita afnotarétt af öllum upplýsingum á sviði
   landmælinga og kortagerðar sem eru í vörslu Landmælinga Íslands að því
   tilskildu að uppruna sé getið og áreiðanleika upplýsinga sé ekki stefnt í
   tvísýnu.

                                   IV. kafli.

                                  Fjármögnun.

                                    10. gr.
           Landmælingar Íslands afla sér tekna á eftirfarandi hátt:

           1. Með sölu á sérhæfðri þjónustu og upplýsingum.
           2. Með þjónustugjöldum vegna afgreiðslu gagna.

           Gjaldtaka skal ákvörðuð í gjaldskrá sem ráðherra staðfestir.
           Kostnaður við starfrækslu Landmælinga Íslands skal að öðru leyti
   greiðast af framlögum sem ákvörðuð eru í fjárlögum.

                                   V. kafli.

                                  Ýmis ákvæði.

                                    11. gr.
           Skylt er að heimila þá för um landareign og uppsetningu
   mælingapunkta sem nauðsynleg getur talist við framkvæmd laga þessara. Ber
   að sýna landeiganda tillitssemi og valda ekki ónæði að þarflausu.

                                    12. gr.
           Ráðherra setur nánari reglur um framkvæmd laga þessara.

                                    13. gr.
           Lög þessi öðlast gildi 1. júlí 1997. ...

References

   Visible links
   1. http://www.althingi.is/dba-bin/lawformpr.pl?lnr=1997095
   2. file://1972073.html
