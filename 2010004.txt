
   --------------------------------------------------------------------------

Lög um framkvæmd þjóðaratkvæðagreiðslu um gildi laga nr. 1/2010, um breytingu á
    [1]lögum nr. 96/2009, um heimild til handa fjármálaráðherra, fyrir hönd
 ríkissjóðs, til að ábyrgjast lán Tryggingarsjóðs innstæðueigenda og fjárfesta
      frá breska og hollenska ríkinu til að standa straum af greiðslum til
                   innstæðueigenda hjá Landsbanka Íslands hf.

                             2010 nr. 4 11. janúar

   --------------------------------------------------------------------------

                 Ferill málsins á Alþingi.   Frumvarp til laga.

                          Tóku gildi 12. janúar 2010.
 1. gr. Svo fljótt sem kostur er og eigi síðar en fyrsta laugardag í mars 2010
skal fara fram, í samræmi við [2]26. gr. stjórnarskrárinnar, almenn og leynileg
þjóðaratkvæðagreiðsla um framtíðargildi laga nr. 1/2010, um breytingu á [3]lögum
 nr. 96/2009, um heimild til handa fjármálaráðherra, fyrir hönd ríkissjóðs, til
  að ábyrgjast lán Tryggingarsjóðs innstæðueigenda og fjárfesta frá breska og
   hollenska ríkinu til að standa straum af greiðslum til innstæðueigenda hjá
                             Landsbanka Íslands hf.
  Dómsmálaráðherra tekur ákvörðun um dagsetningu atkvæðagreiðslunnar að höfðu
                          samráði við landskjörstjórn.
2. gr. Um kosningarrétt og kjörskrár til afnota í þjóðaratkvæðagreiðslunni skv.
1. gr. fer á sama hátt og við alþingiskosningar. Kjörskrár skulu þó miðaðar við
    íbúaskrá þjóðskrár þremur vikum fyrir kjördag og skulu liggja frammi hjá
                  sveitarstjórnum í heila viku fyrir kjördag.
          Meiri hluti greiddra atkvæða á landinu öllu ræður niðurstöðu
                              atkvæðagreiðslunnar.
   3. gr. Á kjörseðli skal koma fram eftirfarandi: Lög nr. 1/2010 kveða á um
 breytingu á [4]lögum nr. 96/2009, um heimild til handa fjármálaráðherra, fyrir
    hönd ríkissjóðs, til að ábyrgjast lán Tryggingarsjóðs innstæðueigenda og
 fjárfesta frá breska og hollenska ríkinu til að standa straum af greiðslum til
 innstæðueigenda hjá Landsbanka Íslands hf. Alþingi samþykkti lög nr. 1/2010 en
    forseti synjaði þeim staðfestingar. Eiga lög nr. 1/2010 að halda gildi?
 Á kjörseðli skulu gefnir tveir möguleikar á svari, þ.e. Já, þau eiga að halda
                  gildi og Nei, þau eiga að falla úr gildi.
4. gr. Dómsmálaráðuneytið lætur gera kjörseðla til afnota við atkvæðagreiðsluna.
  Kjörseðlar sem nota skal við atkvæðagreiðslu utan kjörfundar skulu gerðir í
                                   öðrum lit.
5. gr. Dómsmálaráðuneytið skal auglýsa kjördag skv. 1. gr. eigi síðar en þremur
     vikum fyrir atkvæðagreiðsluna. Þá skal einnig viku fyrir kjördag birta
   spurninguna skv. 3. gr., sem lögð verður fyrir kjósendur, með auglýsingu í
  Ríkisútvarpi og dagblöðum. Þar skal jafnframt vakin athygli á því að lög nr.
1/2010, frumvarp til laganna og öll skjöl varðandi meðferð málsins á Alþingi séu
                 aðgengileg á áberandi stað á vefsíðu Alþingis.
6. gr. Undirkjörstjórnir, yfirkjörstjórnir og landskjörstjórn eru hinar sömu og
                             við alþingiskosningar.
 Mörk kjördæma, kjörstaðir og kjördeildir skulu vera hin sömu og í síðastliðnum
                               alþingiskosningum.
7. gr. Atkvæðagreiðsla utan kjörfundar skal hefjast á sama tíma um land allt að
undangenginni auglýsingu eftir að kjörseðlar hafa verið fullgerðir. Um framkvæmd
     hennar fer að öðru leyti eftir ákvæðum laga um kosningar til Alþingis.
 8. gr. Dómsmálaráðuneytið lætur yfirkjörstjórnum í té kjörseðla sem nota skal
  við þjóðaratkvæðagreiðsluna. Yfirkjörstjórnir annast framsendingu þeirra til
           undirkjörstjórna með sama hætti og við alþingiskosningar.
   9. gr. Að þjóðaratkvæðagreiðslunni lokinni senda undirkjörstjórnir oddvita
yfirkjörstjórnar tafarlaust atkvæðakassana og ónotaða og ónýtta kjörseðla í þeim
  umbúðum er segir í lögum um kosningar til Alþingis. Á áður auglýstum stað og
 stund opnar yfirkjörstjórn atkvæðakassana og fer síðan fram talning atkvæða á
   sama hátt og segir í lögum um kosningar til Alþingis, svo og um það hvort
kjörseðill telst gildur eða ekki, og um meðferð ágreiningsseðla. Landskjörstjórn
        skal skipa umboðsmenn til að gæta tveggja ólíkra sjónarmiða við
 atkvæðagreiðsluna og úrlausn ágreiningsmála. Ekki skal meta atkvæði ógilt nema
                óljóst sé hvernig kjósandi hefur greitt atkvæði.
   10. gr. Að lokinni talningu atkvæða sendir yfirkjörstjórn landskjörstjórn
eftirrit af gerðabók sinni ásamt þeim kjörseðlum sem ágreiningur hefur verið um
  milli umboðsmanna og yfirkjörstjórnar. Þegar landskjörstjórn hefur fengið í
hendur eftirrit gerðabóka allra yfirkjörstjórna og ágreiningsseðla auglýsir hún
með hæfilegum fyrirvara hvar og hvenær hún kemur saman til að úrskurða um gildi
      ágreiningsseðlanna og lýsa úrslitum þjóðaratkvæðagreiðslunnar til að
     umboðsmönnum gefist færi á að vera viðstaddir. Að því loknu tilkynnir
           landskjörstjórn dómsmálaráðuneytinu um niðurstöður sínar.
      Ráðuneytið auglýsir úrslit atkvæðagreiðslunnar í Lögbirtingablaði og
                                 Ríkisútvarpi.
 Verði lögin felld úr gildi í þjóðaratkvæðagreiðslunni skal ráðuneytið auk þess
birta sérstaka auglýsingu þess efnis í A-deild Stjórnartíðinda um leið og úrslit
                       atkvæðagreiðslunnar liggja fyrir.
  11. gr. Um atkvæðagreiðsluna sjálfa, sem og undirbúning hennar, fer að öðru
      leyti samkvæmt lögum um kosningar til Alþingis eftir því sem við á.
          Kjörstjórnir nota sömu gerðabækur og við alþingiskosningar.
Ákvæði 114. gr. og XIX., XX., XXIV. og XXV. kafla laga um kosningar til Alþingis
     gilda um þjóðaratkvæðagreiðsluna að svo miklu leyti sem við getur átt.
12. gr. Kærur um ólögmæti atkvæðagreiðslunnar, aðrar en refsikærur, skulu sendar
 landskjörstjórn til úrlausnar eigi síðar en tveimur dögum fyrir fund þann sem
                             getið er um í 10. gr.
                     13. gr. Lög þessi öðlast þegar gildi.

References

   Visible links
   1. file://2009096.html
   2. file://1944033.html#g26
   3. file://2009096.html
   4. file://2009096.html
