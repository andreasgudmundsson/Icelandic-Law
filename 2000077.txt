
   --------------------------------------------------------------------------

                Lög um persónuvernd og meðferð persónuupplýsinga

                              2000 nr. 77 23. maí

   --------------------------------------------------------------------------

                I. kafli. Markmið, skilgreiningar og gildissvið.
                                1. gr. Markmið.
 Markmið laga þessara er að stuðla að því að með persónuupplýsingar sé farið í
    samræmi við grundvallarsjónarmið og reglur um persónuvernd og friðhelgi
einkalífs og að tryggja áreiðanleika og gæði slíkra upplýsinga og frjálst flæði
               þeirra á innri markaði Evrópska efnahagssvæðisins.
  Sérstök stofnun, Persónuvernd, annast eftirlit með framkvæmd laga þessara og
        reglna sem settar verða samkvæmt þeim, sbr. nánar ákvæði 36. gr.
                             2. gr. Skilgreiningar.
            Merking orða og hugtaka í lögum þessum er sem hér segir:
     1. Persónuupplýsingar: Sérhverjar persónugreindar eða persónugreinanlegar
 upplýsingar um hinn skráða, þ.e. upplýsingar sem beint eða óbeint má rekja til
                  tiltekins einstaklings, látins eða lifandi.
          2. Vinnsla: Sérhver aðgerð eða röð aðgerða þar sem unnið er með
     persónuupplýsingar, hvort heldur sem vinnslan er handvirk eða rafræn.
     3. Skrá: Sérhvert skipulagsbundið safn persónuupplýsinga þar sem finna má
                         upplýsingar um einstaka menn.
     4. Ábyrgðaraðili: Sá aðili sem ákveður tilgang vinnslu persónuupplýsinga,
þann búnað sem notaður er, aðferð við vinnsluna og aðra ráðstöfun upplýsinganna.
     5. Vinnsluaðili: Sá sem vinnur persónuupplýsingar á vegum ábyrgðaraðila.
   6. Rafræn vöktun: Vöktun sem er viðvarandi eða endurtekin reglulega og felur
    í sér eftirlit með einstaklingum með fjarstýrðum eða sjálfvirkum búnaði.
   7. Samþykki: Sérstök, ótvíræð yfirlýsing sem einstaklingur gefur af fúsum og
 frjálsum vilja um að hann sé samþykkur vinnslu tiltekinna upplýsinga um sig og
     að honum sé kunnugt um tilgang hennar, hvernig hún fari fram, hvernig
 persónuvernd verði tryggð, um að honum sé heimilt að afturkalla samþykki sitt
                                    o.s.frv.
                         8. Viðkvæmar persónuupplýsingar:
     a. Upplýsingar um uppruna, litarhátt, kynþátt, stjórnmálaskoðanir, svo og
                         trúar- eða aðrar lífsskoðanir.
   b. Upplýsingar um hvort maður hafi verið grunaður, kærður, ákærður eða dæmdur
                           fyrir refsiverðan verknað.
       c. Upplýsingar um heilsuhagi, þar á meðal um erfðaeiginleika, lyfja-,
                          áfengis- og vímuefnanotkun.
                   d. Upplýsingar um kynlíf manna og kynhegðan.
                       e. Upplýsingar um stéttarfélagsaðild.
   9. Sértæk ákvörðun: Ákvörðun sem afmarkar rétt og/eða skyldur eins eða fleiri
                           tilgreindra einstaklinga.
                          3. gr. Efnislegt gildissvið.
 Lögin gilda um sérhverja rafræna vinnslu persónuupplýsinga. Lögin gilda einnig
um handvirka vinnslu persónuupplýsinga sem eru eða eiga að verða hluti af skrá.
  Ákvæði 16., 18.21., 24., 26., 31. og 32. gr. laganna gilda ekki um vinnslu
   persónuupplýsinga sem varða almannaöryggi, landvarnir, öryggi ríkisins og
starfsemi ríkisins á sviði refsivörslu. Lögin gilda ekki um meðferð einstaklings
   á persónuupplýsingum sem eingöngu varða einkahagi hans eða eru einvörðungu
                         ætlaðar til persónulegra nota.
                      4. gr. Sjónvarpsvöktun og myndataka.
Um rafræna vöktun sem fer fram með notkun sjónvarpsmyndavéla, myndbandsbúnaðar,
vefmyndavéla eða annars samsvarandi myndatökubúnaðar (sjónvarpsvöktun), og ekki
 telst vera rafræn vinnsla, fer samkvæmt eftirtöldum ákvæðum: 7. gr. um meðferð
upplýsinga, 24. gr. um viðvaranir um rafræna vöktun, 40. gr. um stöðvun vinnslu
 o.fl. og 41. gr. um dagsektir, svo og, eftir því sem við á, ákvæðum 31. gr. um
      tilkynningarskyldu, 32. gr. um efni tilkynninga og 38. gr. um aðgang
                      Persónuverndar að upplýsingum o.fl.
                       5. gr. Tengsl við tjáningarfrelsi.
    Að því marki sem það er nauðsynlegt til að samræma sjónarmið um rétt til
   einkalífs annars vegar og tjáningarfrelsis hins vegar má víkja frá ákvæðum
 laganna í þágu fjölmiðlunar, lista eða bókmennta. Þegar persónuupplýsingar eru
   einvörðungu unnar í þágu fréttamennsku eða bókmenntalegrar eða listrænnar
  starfsemi gilda aðeins ákvæði 4. gr., 1. og 4. tölul. 7. gr., 11.13. gr. og
                       24., 28., 42. og 43. gr. laganna.
                        6. gr. Landfræðilegt gildissvið.
    Lögin gilda um vinnslu persónuupplýsinga á vegum ábyrgðaraðila sem hefur
                             staðfestu hér á landi.
    Lögin gilda einnig um vinnslu persónuupplýsinga þótt ábyrgðaraðili hafi
staðfestu í ríki utan Evrópska efnahagssvæðisins ef hann notar tæki og búnað sem
 er hér á landi. Þegar svo hagar til skal ábyrgðaraðili tilnefna fulltrúa sinn
      sem hefur staðfestu hér á landi og gilda þá ákvæði laganna varðandi
              ábyrgðaraðila um þann fulltrúa eftir því sem við á.
 Ákvæði 2. mgr. gilda ekki ef umræddur tækjabúnaður er einungis notaður til að
                      flytja persónuupplýsingar um Ísland.

            II. kafli. Almennar reglur um vinnslu persónuupplýsinga.
                       7. gr. Meðferð persónuupplýsinga.
       Við meðferð persónuupplýsinga skal allra eftirfarandi þátta gætt:
   1. að þær séu unnar með sanngjörnum, málefnalegum og lögmætum hætti og að öll
    meðferð þeirra sé í samræmi við vandaða vinnsluhætti persónuupplýsinga;
     2. að þær séu fengnar í yfirlýstum, skýrum, málefnalegum tilgangi og ekki
     unnar frekar í öðrum og ósamrýmanlegum tilgangi, en frekari vinnsla í
sagnfræðilegum, tölfræðilegum eða vísindalegum tilgangi telst ekki ósamrýmanleg
                að því tilskildu að viðeigandi öryggis sé gætt;
     3. að þær séu nægilegar, viðeigandi og ekki umfram það sem nauðsynlegt er
                         miðað við tilgang vinnslunnar;
   4. að þær séu áreiðanlegar og uppfærðar eftir þörfum, persónuupplýsingar sem
 eru óáreiðanlegar eða ófullkomnar, miðað við tilgang vinnslu þeirra, skal afmá
                                 eða leiðrétta;
   5. að þær séu varðveittar í því formi að ekki sé unnt að bera kennsl á skráða
             aðila lengur en þörf krefur miðað við tilgang vinnslu.
                   8. gr. Vinnsla almennra persónuupplýsinga.
Vinnsla persónuupplýsinga er því aðeins heimil að einhverjir eftirfarandi þátta
                                séu fyrir hendi:
                     1. hinn skráði hafi gefið samþykki sitt;
   2. vinnslan sé nauðsynleg til að efna samning sem hinn skráði er aðili að eða
   til að gera ráðstafanir að beiðni hins skráða áður en samningur er gerður;
        3. vinnslan sé nauðsynleg til að fullnægja lagaskyldu sem hvílir á
                                 ábyrgðaraðila;
        4. vinnslan sé nauðsynleg til að vernda brýna hagsmuni hins skráða;
    5. vinnslan sé nauðsynleg vegna verks sem unnið er í þágu almannahagsmuna;
   6. vinnslan sé nauðsynleg við beitingu opinbers valds sem ábyrgðaraðili, eða
              þriðji maður sem upplýsingum er miðlað til, fer með;
    7. vinnslan sé nauðsynleg til að ábyrgðaraðili, eða þriðji maður eða aðilar
        sem upplýsingum er miðlað til, geti gætt lögmætra hagsmuna nema
  grundvallarréttindi og frelsi hins skráða sem vernda ber samkvæmt lögum vegi
                                    þyngra.
Rafræn vöktun staðar þar sem takmarkaður hópur fólks fer að jafnaði um er heimil
     sé hennar sérstök þörf vegna eðlis þeirrar starfsemi sem þar fer fram.
                  9. gr. Vinnsla viðkvæmra persónuupplýsinga.
  Vinnsla viðkvæmra persónuupplýsinga er óheimil nema einhver af eftirfarandi
                                þáttum eigi við:
                        1. hinn skráði samþykki vinnsluna;
          2. sérstök heimild standi til vinnslunnar samkvæmt öðrum lögum;
       3. ábyrgðaraðila beri skylda til vinnslunnar samkvæmt samningi aðila
                               vinnumarkaðarins;
     4. vinnslan sé nauðsynleg til að verja verulega hagsmuni hins skráða eða
 annars aðila sem ekki er sjálfur fær um að gefa samþykki sitt skv. 1. tölul.;
   5. vinnslan sé framkvæmd af samtökum sem hafa stéttarfélagsleg markmið eða af
  öðrum samtökum sem ekki starfa í hagnaðarskyni, svo sem menningar-, líknar-,
 félagsmála- eða hugsjónasamtökum, enda sé vinnslan liður í lögmætri starfsemi
 samtakanna og taki aðeins til félagsmanna þeirra eða einstaklinga sem samkvæmt
   markmiðum samtakanna eru, eða hafa verið, í reglubundnum tengslum við þau;
   slíkum persónuupplýsingum má þó ekki miðla áfram án samþykkis hins skráða;
    6. vinnslan taki einungis til upplýsinga sem hinn skráði hefur sjálfur gert
                                   opinberar;
    7. vinnslan sé nauðsynleg til að krafa verði afmörkuð, sett fram eða varin
                vegna dómsmáls eða annarra slíkra laganauðsynja;
     8. vinnslan sé nauðsynleg vegna læknismeðferðar eða vegna venjubundinnar
 stjórnsýslu á sviði heilbrigðisþjónustu, enda sé hún framkvæmd af starfsmanni
              heilbrigðisþjónustunnar sem bundinn er þagnarskyldu;
      9. vinnslan sé nauðsynleg vegna tölfræði- eða vísindarannsókna, enda sé
       persónuvernd tryggð með tilteknum ráðstöfunum eftir því sem við á.
Persónuvernd getur heimilað vinnslu viðkvæmra persónuupplýsinga í öðrum tilvikum
en greinir í 1. mgr. telji hún brýna almannahagsmuni mæla með því. Persónuvernd
bindur slíka heimild þeim skilyrðum sem hún telur nauðsynleg hverju sinni til að
                         tryggja hagsmuni hinna skráðu.
  Persónuvernd setur, að fenginni umsögn vísindasiðanefndar, reglur um hvernig
velja má og nálgast fólk til þátttöku í vísindarannsóknum og hvaða fræðslu skuli
                   veita því áður en samþykkis þess er óskað.
  Persónuvernd leysir úr ágreiningi um hvort persónuupplýsingar skuli teljast
                              viðkvæmar eða ekki.
                           10. gr. Notkun kennitölu.
 Notkun kennitölu er heimil eigi hún sér málefnalegan tilgang og sé nauðsynleg
     til að tryggja örugga persónugreiningu. Persónuvernd getur bannað eða
                         fyrirskipað notkun kennitölu.
                   11. gr. Öryggi og gæði persónuupplýsinga.
 Ábyrgðaraðili ber ábyrgð á því að öryggismat og öryggisráðstafanir við vinnslu
  persónuupplýsinga séu í samræmi við staðla sem Persónuvernd ákveður og aðrar
 reglur sem hún setur um hvernig tryggja skuli öryggi upplýsinga. Ábyrgðaraðili
 skal jafnframt gæta þess að vinnsla persónuupplýsinga sé í samræmi við 7. gr.
 Ábyrgðaraðili ber ábyrgð á því að reglulega sé framkvæmt öryggismat og gerðar
      kerfisbundnar öryggisráðstafanir til að fullnægja skilyrðum 1. mgr.
  Ábyrgðaraðili skal halda skrá yfir öryggismat og öryggisráðstafanir sem fram
      hafa farið og skal Persónuvernd hafa aðgang að henni hvenær sem er.
                            12. gr. Innra eftirlit.
 Ábyrgðaraðili skal viðhafa innra eftirlit og gera reglulega skýrslur um það. Í
  slíkum skýrslum skulu m.a. koma fram upplýsingar um hvaða kerfi sé notað við
    eftirlitið og hvernig það tryggi að farið sé að ákvæðum laga þessara og
          skilmálum leyfis skv. 35. gr. og/eða fyrirmælum skv. 40. gr.
    Persónuvernd getur sett frekari fyrirmæli um framkvæmd innra eftirlits.
               13. gr. Meðferð vinnsluaðila á persónuupplýsingum.
    Vinnsluaðila er óheimilt að nota persónuupplýsingar í öðrum tilgangi en
upphaflega var ákveðið nema samkvæmt ósk ábyrgðaraðila. Vinnsluaðila er óheimilt
 að afhenda öðrum upplýsingarnar til varðveislu eða vinnslu nema það sé gert í
                           samráði við ábyrgðaraðila.
                   14. gr. Frestur til að fullnægja skyldum.
Ábyrgðaraðili skal afgreiða erindi samkvæmt ákvæðum 16., 18., 22., 25., 26., 27.
   og 28. gr. svo fljótt sem verða má og eigi síðar en innan eins mánaðar frá
                                 móttöku þess.
 Ef sérstakar ástæður valda því að ómögulegt er fyrir ábyrgðaraðila að afgreiða
 erindi innan eins mánaðar er honum heimilt að gera það síðar. Þegar svo hagar
  til skal ábyrgðaraðili innan mánaðarfrestsins gefa hlutaðeigandi skriflegar
          skýringar á ástæðum tafarinnar og hvenær svars sé að vænta.
                          15. gr. Greiðsla kostnaðar.
 Verða skal við erindi samkvæmt ákvæðum 16., 18., 22., 25., 26., 27. og 28. gr.
    án þess að taka fyrir það sérstakt gjald. Þó má, ef um er að ræða mikinn
    kostnað, svo sem vegna ljósritunar skjala, taka greiðslu fyrir samkvæmt
          gjaldskrá sem ákveðin er af dómsmálaráðherra með reglugerð.

III. kafli. Upplýsingaréttur og upplýsingaskylda. Fræðslu- og viðvörunarskylda.
                            Réttur til rökstuðnings.
      16. gr. Réttur til almennrar vitneskju um vinnslu persónuupplýsinga.
 Ábyrgðaraðila er skylt að veita hverjum sem þess óskar almenna vitneskju um þá
              vinnslu persónuupplýsinga sem fram fer á hans vegum.
 Þeim sem þess óskar skal enn fremur, að því er varðar tiltekna tegund vinnslu,
                     veitt vitneskja um eftirtalin atriði:
   1. nafn og heimilisfang ábyrgðaraðila og eftir atvikum fulltrúa hans skv. 6.
                                      gr.;
       2. hver ber daglega ábyrgð á því að fullnægt sé skyldum ábyrgðaraðila
                             samkvæmt lögum þessum;
                              3. tilgang vinnslunnar;
   4. skilgreiningu og aðra lýsingu á þeim tegundum persónuupplýsinga sem unnið
                                    er með;
                            5. hvaðan upplýsingar koma;
       6. viðtakendur upplýsinga, þar á meðal um hvort ætlunin sé að flytja
                     upplýsingar úr landi og þá til hverra.
Kröfu skv. 1. mgr. skal beint til ábyrgðaraðila, eða fulltrúa hans skv. 6. gr.,
 og má krefjast skriflegrar greinargerðar um þau atriði sem óskað er vitneskju
                                      um.
      17. gr. Opinber skrá um veittar heimildir og mótteknar tilkynningar.
   Persónuvernd skal halda skrá yfir alla vinnslu sem henni er tilkynnt um í
  samræmi við 31. gr. og þá vinnslu sem hún heimilar skv. 33. gr. Þar skulu að
         lágmarki koma fram þau atriði sem talin eru í 2. mgr. 16. gr.
   Skráin skal vera aðgengileg almenningi með þeirri aðferð sem Persónuvernd
                                    ákveður.
                     18. gr. Upplýsingaréttur hins skráða.
           Hinn skráði á rétt á að fá frá ábyrgðaraðila vitneskju um:
            1. hvaða upplýsingar um hann er eða hefur verið unnið með;
                              2. tilgang vinnslunnar;
             3. hver fær, hefur fengið eða mun fá upplýsingar um hann;
                          4. hvaðan upplýsingarnar koma;
    5. hvaða öryggisráðstafanir eru viðhafðar við vinnslu, enda skerði það ekki
                              öryggi vinnslunnar.
 Kröfu um vitneskju skv. 1. mgr. skal beina til ábyrgðaraðila eða fulltrúa hans
           skv. 6. gr. Veita skal vitneskju skriflega sé þess óskað.
               19. gr. Takmarkanir á upplýsingarétti hins skráða.
Réttur hins skráða til að fá vitneskju skv. 18. gr. nær ekki til upplýsinga sem
  einvörðungu eru notaðar til tölfræðivinnslu eða vísindarannsókna, enda geti
              vinnsla þeirra ekki haft bein áhrif á hagsmuni hans.
  Ákvæði 18. gr. eiga ekki við ef réttur hins skráða samkvæmt því ákvæði þykir
eiga að víkja að nokkru eða öllu fyrir hagsmunum annarra eða hans eigin. Skal þá
  m.a. tekið tillit til heilsu hins skráða og hagsmuna venslamanna hans. Þó má
   samkvæmt beiðni veita umboðsmanni hins skráða vitneskjuna, enda mæli engar
                          sérstakar ástæður gegn því.
  Réttur hins skráða til að fá vitneskju samkvæmt ákvæðum 18. gr. nær ekki til
        upplýsinga sem eru undanþegnar aðgangi samkvæmt upplýsinga- eða
  stjórnsýslulögum. Þegar um er að ræða gögn í vörslu annarra ábyrgðaraðila en
stjórnvalda ná ákvæði 18. gr. ekki til vitneskju um efni vinnuskjala eða annarra
  sambærilegra gagna sem unnin eru af ábyrgðaraðila sjálfum eða aðilum á hans
               vegum, t.d. sérstökum ráðgjöfum eða sérfræðingum.
  Þótt gögn séu undanþegin upplýsingarétti hins skráða skv. 3. mgr. getur hann
  óskað greinargerðar um efnislegt innihald þeirra, útdráttar eða annars konar
   samantektar nema hann geti kynnt sér staðreyndir málsins með öðrum hætti.
 Dragi veiting vitneskju um tilteknar upplýsingar úr möguleikum á að leiða til
lykta mál sem er til meðferðar má fresta veitingu upplýsinganna þar til lokið er
                          undirbúningi málsmeðferðar.
  Persónuvernd getur sett skilmála um beitingu upplýsingaréttar hins skráða í
                        reglum sem ráðherra staðfestir.
    20. gr. Fræðsluskylda þegar persónuupplýsinga er aflað hjá hinum skráða.
 Þegar safnað er persónuupplýsingum hjá hinum skráða skal fræða hann um hver sé
 ábyrgðaraðili, hvert sé markmið söfnunarinnar, hvernig hagað verði auðkenningu
  upplýsinga, hverjum upplýsingarnar verði afhentar, hvort honum sé skylt eða
valfrjálst að veita umbeðnar upplýsingar og hvaða afleiðingar það kunni að hafa
í för með sér sé það ekki gert. Fræðsluskyldan hvílir á ábyrgðaraðila, eða eftir
atvikum vinnsluaðila, en fellur brott hafi hinn skráði þegar fengið vitneskju um
                                 þessi atriði.
Frekari fræðslu skal veita ef slíkt er nauðsynlegt til að tryggja að hinn skráði
geti gætt hagsmuna sinna, t.d. fræða hann um upplýsingarétt sinn skv. 18., sbr.
 19. gr., og rétt hans til að krefjast þess að upplýsingar verði leiðréttar eða
                                   þeim eytt.
 21. gr. Viðvörunarskylda þegar persónuupplýsingum er safnað frá öðrum en hinum
                                    skráða.
Þegar persónuupplýsingum er safnað frá öðrum en hinum skráða skal ábyrgðaraðili
samtímis gera hinum skráða viðvart og skýra honum frá þeim atriðum sem talin eru
 í 2. mgr. 16. gr. Sé ætlunin að miðla upplýsingunum innan hæfilegra tímamarka
 frá söfnun þeirra má fresta slíkri viðvörun þar til upplýsingunum er miðlað í
 fyrsta sinn. Ábyrgðaraðili sem annast miðlun upplýsinga um fjárhagsmálefni og
 lánstraust skal þó senda slíka viðvörun 14 dögum áður en slíkum upplýsingum er
                             miðlað í fyrsta sinn.
                         Ákvæði 1. mgr. gilda ekki ef:
   1. viðvörun er að mati Persónuverndar óframkvæmanleg eða leggur þyngri byrðar
                 á ábyrgðaraðila en með sanngirni má krefjast,
           2. ætla má að hinum skráða sé þegar kunnugt um vinnsluna eða
         3. lagaheimild stendur til skráningar eða miðlunar upplýsinganna.
      22. gr. Rökstuðningur sértækra ákvarðana sem byggjast á sjálfvirkri
                               upplýsingavinnslu.
 Ef fyrir liggur sértæk ákvörðun sem að öllu leyti er byggð á rafrænni vinnslu
persónuupplýsinga getur sá sem ákvörðunin beinist að krafist rökstuðnings fyrir
 niðurstöðunni. Í rökstuðningi skal ábyrgðaraðili gera grein fyrir þeim reglum
   sem hin rafræna vinnsla byggist á og liggja ákvörðuninni til grundvallar.
                   23. gr. Viðvaranir um notkun persónusniða.
Þegar persónusnið sem skilgreinir tiltekið hátterni, smekk, hæfileika eða þarfir
                            er lagt til grundvallar:
                 1. við sértæka ákvörðun skv. 9. tölul. 2. gr. eða
           2. við að nálgast hinn skráða, velja úrtak, markhóp o.s.frv.,
 getur Persónuvernd, þegar henni berst tilkynning um slíka vinnslu, ákveðið að
ábyrgðaraðili geri hinum skráða viðvart og greini frá því hver sé ábyrgðaraðili
          vinnslunnar, hvaða upplýsingar hann noti og hvaðan þær komi.
Við ákvörðun skv. 1. mgr. skal Persónuvernd m.a. líta til þess hvort viðvörun er
  að hennar mati óframkvæmanleg eða leggi þyngri byrðar á ábyrgðaraðila en með
                             sanngirni má krefjast.
                     24. gr. Viðvaranir um rafræna vöktun.
Þegar rafræn vöktun fer fram á vinnustað eða á almannafæri skal með merki eða á
       annan áberandi hátt gera glögglega viðvart um þá vöktun og hver sé
                                 ábyrgðaraðili.

                  IV. kafli. Leiðrétting, eyðing, lokun o.fl.
      25. gr. Leiðrétting og eyðing rangra og villandi persónuupplýsinga.
     Ef skráðar hafa verið persónuupplýsingar sem eru rangar, villandi eða
     ófullkomnar, eða persónuupplýsingar hafa verið skráðar án tilskilinnar
 heimildar, skal ábyrgðaraðili sjá til þess að upplýsingarnar verði leiðréttar,
  þeim eytt eða við þær aukið ef umræddur annmarki getur haft áhrif á hagsmuni
     hins skráða. Hafi slíkum upplýsingum verið miðlað eða þær notaðar ber
ábyrgðaraðila, eftir því sem honum er frekast unnt, að hindra að það hafi áhrif
                            á hagsmuni hins skráða.
   Ef eyðing eða breyting þeirra upplýsinga sem um ræðir í 1. mgr. er óheimil
 samkvæmt ákvæðum annarra laga getur Persónuvernd bannað notkun upplýsinganna.
  26. gr. Eyðing og bann við notkun persónuupplýsinga sem hvorki eru rangar né
                                   villandi.
Þegar ekki er lengur málefnaleg ástæða til að varðveita persónuupplýsingar skal
ábyrgðaraðili eyða þeim. Málefnaleg ástæða til varðveislu upplýsinga getur m.a.
      byggst á fyrirmælum í lögum eða á því að ábyrgðaraðili vinni enn með
      upplýsingarnar í samræmi við upphaflegan tilgang með söfnun þeirra.
  Ef ákvæði annarra laga standa því ekki í vegi getur skráður aðili engu síður
   krafist þess að upplýsingum um hann skv. 1. mgr. sé eytt eða notkun þeirra
 bönnuð ef slíkt telst réttlætanlegt út frá heildstæðu hagsmunamati. Við slíkt
          hagsmunamat skal taka tillit til hagsmuna annarra, almennra
 persónuverndarhagsmuna, almannahagsmuna og þeirra aðgerða sem þörf er á til að
                              verða við kröfunni.
Persónuvernd getur, bæði í einstökum tilvikum eða með setningu almennra reglna,
       bannað notkun slíkra upplýsinga eða mælt fyrir um eyðingu þeirra.
 27. gr. Réttur til að fá ákvörðun sem byggist á handvirkri vinnslu upplýsinga.
Ef fyrir liggur sértæk ákvörðun í skilningi 9. tölul. 2. gr., sem að öllu leyti
  hefur byggst á sjálfvirkri vinnslu persónuupplýsinga, getur sá sem ákvörðun
    beinist að, eða mál varðar beinlínis með öðrum hætti, krafist þess að fá
 ákvörðunina handunna, enda sé um að ræða ákvörðun sem varðar persónulega hagi
           eða eiginleika hans og hefur verulega þýðingu fyrir hann.
 Réttur skv. 1. mgr. er ekki til staðar ef beitt er viðhlítandi ráðstöfunum til
að gæta persónuverndarhagsmuna viðkomandi og um er að ræða ákvörðun sem byggist
            á fyrirmælum laga eða tengist gerð eða efndum samnings.
             28. gr. Bann við notkun nafna í markaðssetningu o.fl.
Hagstofa Íslands skal halda skrá yfir þá sem vilja ekki að nöfn þeirra séu notuð
 í markaðssetningarstarfsemi. Ábyrgðaraðilar sem starfa í beinni markaðssókn og
 þeir sem nota skrá með nöfnum, heimilisföngum o.þ.h. eða miðla þeim til þriðja
 aðila í tengslum við slíka starfsemi skulu, áður en slík skrá er í fyrsta sinn
  notuð í slíkum tilgangi og síðan á mánaðarfresti, bera skrána saman við skrá
Hagstofunnar til að koma í veg fyrir að markpóstur verði sendur eða hringt verði
 til einstaklinga sem eru því mótfallnir. Persónuvernd getur heimilað undanþágu
                    frá þessari skyldu í sérstökum tilvikum.
Skylt er að nafn ábyrgðaraðila komi fram á áberandi stað á útsendum markpósti og
 þar sé upplýst hvert þeir sem ekki vilja fá slíkan markpóst og marksímtöl geti
     snúið sér. Viðtakandi markpósts á rétt á að fá vitneskju um hvaðan þær
 upplýsingar koma sem liggja úthringingu eða útsendingu til grundvallar. Þetta
gildir ekki um markaðssetningu ábyrgðaraðila á eigin vöru og þjónustu sem notar
   eigin viðskiptamannaskrár, enda beri útsent efni með sér hvaðan það kemur.
Ákvæði 1. og 2. mgr. gilda, eftir því sem við á, einnig um markaðs-, neyslu- og
   skoðanakannanir samkvæmt nánari fyrirmælum Persónuverndar. Persónuvernd er
 heimilt að undanþiggja vísindarannsóknir og hliðstæðar rannsóknir takmörkunum
skv. 1. mgr., enda þyki ljóst að slík takmörkun geti skert til muna áreiðanleika
                          niðurstöðu rannsóknarinnar.

                V. kafli. Flutningur persónuupplýsinga úr landi.
     29. gr. Flutningur persónuupplýsinga til ríkis sem veitir fullnægjandi
                            persónuupplýsingavernd.
   Heimill er flutningur persónuupplýsinga til annars ríkis ef lög þess veita
                     persónuupplýsingum fullnægjandi vernd.
Ríki sem framfylgir tilskipun Evrópusambandsins 95/46/ESB um vernd einstaklinga
 í tengslum við vinnslu persónuupplýsinga og um frjálst flæði slíkra upplýsinga
                       telst fullnægja skilyrðum 1. mgr.
   Við mat á því hvort ríki sem ekki framfylgir tilskipun 95/46/ESB fullnægi
    skilyrðum 1. mgr. skal m.a. líta til reglna viðkomandi ríkis um meðferð
persónuupplýsinga, reglna um góða viðskiptahætti og þeirra öryggisráðstafana sem
viðhafðar eru hjá viðtakanda. Þá skal taka mið af því hvort viðkomandi ríki hafi
      fullgilt samning Evrópuráðsins nr. 108 frá 28. janúar 1981, um vernd
            einstaklinga varðandi vélræna vinnslu persónuupplýsinga.
  30. gr. Flutningur persónuupplýsinga til ríkis sem ekki veitir fullnægjandi
                            persónuupplýsingavernd.
Óheimill er flutningur persónuupplýsinga til ríkis sem ekki veitir fullnægjandi
                          persónuupplýsingavernd nema:
                   1. hinn skráði hafi samþykkt flutninginn, eða
      2. slíkt sé nauðsynlegt til efnda á þjóðréttarskuldbindingum eða vegna
                     aðildar Íslands að alþjóðastofnun, eða
             3. heimild standi til slíks flutnings í öðrum lögum, eða
    4. afhendingin sé nauðsynleg til að gera eða efna samning milli hins skráða
                             og ábyrgðaraðila, eða
     5. flutningurinn sé nauðsynlegur til að gera eða efna samning í þágu hins
                                  skráða, eða
     6. afhendingin sé nauðsynleg til að verja verulega hagsmuni hins skráða.
 Persónuvernd getur heimilað flutning upplýsinga til ríkis er greinir í 1. mgr.
 telji hún sérstök rök mæla með því, jafnvel þótt skilyrðum ákvæðisins sé ekki
    fullnægt. Í slíku tilviki skal m.a. taka tillit til eðlis upplýsinganna,
fyrirhugaðs tilgangs vinnslunnar og hve lengi hún varir. Persónuvernd getur sett
            nánari fyrirmæli um flutning persónuupplýsinga úr landi.

               VI. kafli. Tilkynningarskylda, leyfisskylda o.fl.
                          31. gr. Tilkynningarskylda.
 Sérhver ábyrgðaraðili sem beitir rafrænni tækni við vinnslu persónuupplýsinga,
sbr. 8. gr. og 1. mgr. 9. gr., skal á þar til gerðu formi tilkynna Persónuvernd
  um vinnsluna tímanlega áður en hún hefst. Tilkynna skal allar breytingar sem
              verða frá því sem greinir í upphaflegri tilkynningu.
 Tilkynningarskyldan á ekki við ef einungis er unnið með upplýsingar sem gerðar
                   hafa verið og eru aðgengilegar almenningi.
Persónuvernd getur ákveðið að vissar tegundir vinnslu almennra upplýsinga skuli
       vera undanþegnar tilkynningarskyldu eða að um þær gildi einfaldari
  tilkynningarskylda. Persónuvernd getur jafnframt ákveðið að vissar tegundir
         vinnslu skuli vera leyfisskyldar. Um vinnslu sem undanþegin er
tilkynningarskyldu getur Persónuvernd sett fyrirmæli, þar á meðal um þau atriði
    sem talin eru í 2. mgr. 35. gr. Persónuvernd getur einnig mælt fyrir um
ráðstafanir til að draga úr óhagræði sem slík vinnsla persónuupplýsinga kann að
                     hafa í för með sér fyrir hinn skráða.
                           32. gr. Efni tilkynninga.
   Í tilkynningu til Persónuverndar skv. 31. gr. skal tilgreina eftirfarandi
                                    atriði:
   1. nafn og heimilisfang ábyrgðaraðila og eftir atvikum fulltrúa hans, sbr. 6.
                                      gr.;
          2. hver ber daglega ábyrgð á að uppfylla skyldur ábyrgðaraðila;
                              3. tilgang vinnslunnar;
   4. skilgreiningu og aðra lýsingu á þeim tegundum upplýsinga sem notaðar verða
                                  við vinnslu;
                        5. hvert upplýsingarnar eru sóttar;
               6. þá heimild sem stendur til söfnunar upplýsinganna;
                     7. hverjum upplýsingarnar verða afhentar;
           8. hvort ráðgert sé að flytja persónuupplýsingarnar úr landi;
               9. hvort ráðgert sé að birta upplýsingarnar á netinu;
            10. hvaða öryggisráðstafanir verða viðhafðar í vinnslunni;
      11. hvort og hvenær persónuupplýsingum eða persónuauðkennum verði eytt.
   Persónuvernd getur sett nánari fyrirmæli um form og efni tilkynninga og um
                framkvæmd tilkynningarskyldunnar að öðru leyti.
Ábyrgðaraðili skal sjá til þess að Persónuvernd hafi á hverjum tíma undir höndum
 réttar upplýsingar um vinnsluna. Þegar liðin eru þrjú ár frá því að tilkynning
     var send Persónuvernd skal senda henni nýja tilkynningu með uppfærðum
upplýsingum nema henni hafi áður verið tilkynnt um breytta vinnslu. Persónuvernd
getur mælt fyrir um ráðstafanir til að tryggja gæði og áreiðanleika tilkynninga
     og ákveðið mismunandi tilkynningarfrest eftir tegund og eðli vinnslu.
                          33. gr. Leyfisskyld vinnsla.
Sé um að ræða vinnslu almennra eða viðkvæmra persónuupplýsinga sem getur falið í
sér sérstaka hættu á að farið verði í bága við réttindi og frelsi skráðra aðila
getur Persónuvernd ákveðið að vinnslan megi ekki hefjast fyrr en hún hefur verið
athuguð af stofnuninni og samþykkt með útgáfu sérstakrar heimildar. Persónuvernd
getur ákveðið að slík leyfisskylda falli brott þegar settar hafa verið almennar
          reglur og öryggisstaðlar sem fylgja skuli við slíka vinnslu.
                    34. gr. Forsendur leyfisveitingar o.fl.
Ábyrgðaraðila má aðeins veita leyfi skv. 33. gr., eða einstakar aðrar heimildir
    samkvæmt lögum þessum, ef líklegt er að hann geti fullnægt skyldum sínum
                samkvæmt lögunum eða fyrirmælum Persónuverndar.
    Við afgreiðslu mála er tengjast vinnslu viðkvæmra persónuupplýsinga skal
  Persónuvernd, innan þeirra marka sem greinir í II. kafla laganna, meta hvort
 vinnslan geti valdið hinum skráða slíku óhagræði að ekki verði úr því bætt með
 forsvaranlegum hætti með skilyrðum sem sett eru skv. 35. gr. Ef slíkt óhagræði
getur orðið skal Persónuvernd meta hvort hagsmunir sem mæla með vinnslunni vegi
                        þyngra en hagsmunir hins skráða.
         35. gr. Skilmálar Persónuverndar um vinnslu persónuupplýsinga.
  Þegar ábyrgðaraðila er veitt leyfi skv. 33. gr. skal Persónuvernd binda það
skilyrðum, svo sem um dulkóðun persónuauðkenna og öðrum sem hún metur nauðsynleg
  hverju sinni, til að draga úr eða koma í veg fyrir hugsanlegt óhagræði hins
 skráða af vinnslunni. Sama gildir eftir því sem við á þegar Persónuvernd berst
 tilkynning um vinnslu viðkvæmra persónuupplýsinga sem fellur undir 1. mgr. 9.
                                      gr.
  Við mat á því hvaða skilyrði skal setja fyrir vinnslu skal Persónuvernd m.a.
                                    athuga:
    1. hvort tryggt sé að hinn skráði geti nýtt réttindi sín samkvæmt lögunum,
 þar á meðal til að hætta þátttöku í verkefni, og eftir atvikum fá eytt skráðum
   persónuupplýsingum, til að fá fræðslu um réttindi sín og beitingu þeirra;
       2. hvort persónuupplýsingar verði nægjanlega öruggar, áreiðanlegar og
            uppfærðar í samræmi við tilgang vinnslunnar skv. 7. gr.;
   3. hvort með persónuupplýsingarnar verði farið af þeirri varúð sem reglur um
                 þagnarskyldu og tilgangur vinnslunnar krefst;
   4. hvort skipulagt hafi verið hvernig hinum skráða verði veittar upplýsingar
 og leiðbeiningar, innan þeirra marka sem sanngjarnt er að ætlast til miðað við
       umfang vinnslunnar og aðrar öryggisráðstafanir sem viðhafðar eru;
   5. hvort stofnað hafi verið til öryggisráðstafana sem séu eðlilegar miðað við
                              tilgang vinnslunnar.
Persónuvernd getur ákveðið að ábyrgðaraðili og vinnsluaðili, svo og starfsmenn á
 vegum þeirra, skuli undirrita yfirlýsingu um að þeir lofi að gæta þagmælsku um
   viðkvæmar persónuupplýsingar sem þeir fá vitneskju um við vinnslu þeirra.
  Ábyrgðaraðili eða fulltrúi hans skal votta rétta undirskrift starfsmanns og
  dagsetningu slíkrar yfirlýsingar og koma til Persónuverndar innan tilskilins
   frests. Brot á slíkri þagnarskyldu varðar refsingu skv. 136. gr. almennra
          hegningarlaga. Þagnarskyldan helst þótt látið sé af starfi.
        Persónuvernd getur afgreitt erindi er lýtur að vinnslu viðkvæmra
persónuupplýsinga með skilyrði um að sérstakur tilsjónarmaður verði skipaður til
 að hafa eftirlit fyrir hönd Persónuverndar með því að vinnsla sé í samræmi við
         lög og að ábyrgðaraðili greiði allan kostnað sem af því hlýst.

                       VII. kafli. Eftirlit og viðurlög.
                36. gr. Skipulag Persónuverndar og stjórnsýsla.
Persónuvernd er sjálfstæð stofnun með sérstaka stjórn og heyrir stjórnarfarslega
                            undir dómsmálaráðherra.
 Persónuvernd er sjálfstæð í störfum sínum og verður ákvörðunum hennar samkvæmt
               lögum þessum ekki skotið til annarra stjórnvalda.
  Ráðherra skipar fimm menn í stjórn Persónuverndar og jafnmarga til vara til
  fjögurra ára í senn. Formann og varaformann stjórnarinnar skipar ráðherra án
    tilnefningar og skulu þeir vera lögfræðingar og fullnægja hæfisskilyrðum
   héraðsdómara. Hæstiréttur tilnefnir einn stjórnarmann og Skýrslutæknifélag
Íslands annan og skal hann vera sérfróður á sviði tölvu- og tæknimála. Varamenn
                  skulu fullnægja sömu skilyrðum og aðalmenn.
                      Ráðherra ákveður laun stjórnarmanna.
   Þegar stjórnarmenn eru ekki sammála ræður meiri hluti niðurstöðu máls. Ef
                    atkvæði eru jöfn ræður atkvæði formanns.
Ráðherra skipar forstjóra Persónuverndar til fimm ára í senn að fenginni tillögu
    stjórnar. Forstjóri situr fundi stjórnar með málfrelsi og tillögurétti.
    Forstjóri Persónuverndar annast daglega stjórn og ræður annað starfsfólk
                                Persónuverndar.
  Forstjóri ber ábyrgð á fjárreiðum og starfsmannahaldi Persónuverndar. Stjórn
   Persónuverndar ákveður að öðru leyti skiptingu starfa á milli stjórnar og
                              starfsmanna hennar.
                        37. gr. Verkefni Persónuverndar.
    Persónuvernd annast eftirlit með framkvæmd laga þessara og reglna settra
                                 samkvæmt þeim.
   Persónuvernd úrskurðar í ágreiningsmálum sem upp kunna að koma um vinnslu
persónuupplýsinga. Persónuvernd getur fjallað um einstök mál að eigin frumkvæði
        eða samkvæmt erindi þess sem telur að ekki hafi verið unnið með
  persónuupplýsingar um hann í samræmi við lög þessi og reglur sem settar eru
                    samkvæmt þeim eða einstökum fyrirmælum.
                 Verkefni Persónuverndar eru m.a. eftirfarandi:
    1. að afgreiða leyfisumsóknir, taka við tilkynningum og mæla, eftir því sem
  þurfa þykir, fyrir um ráðstafanir að því er varðar tækni, öryggi og skipulag
         vinnslunnar þannig að hún verði í samræmi við ákvæði laganna,
    2. að hafa eftirlit með því að farið sé að lögum og öðrum reglum um vinnslu
           persónuupplýsinga og að bætt sé úr annmörkum og mistökum,
       3. að fylgjast með almennri þróun á sviði persónuupplýsingaverndar á
 innlendum og erlendum vettvangi og hafa yfirsýn yfir og kynna helstu álitaefni
                    sem tengjast vinnslu persónuupplýsinga,
    4. að skilgreina og afmarka hvar persónuvernd er hætta búin og veita ráð um
                              leiðir til lausnar,
    5. að leiðbeina þeim sem ráðgera að vinna með persónuupplýsingar, eða þróa
 kerfi fyrir slíka vinnslu, um persónuvernd, þar á meðal með því að aðstoða við
        gerð starfs- og siðareglna fyrir einstaka hópa og starfsstéttir,
   6. að tjá sig, samkvæmt beiðni eða að eigin frumkvæði, um álitaefni varðandi
meðferð persónuupplýsinga og veita umsagnir við setningu laga og annarra reglna
                      sem þýðingu hafa fyrir persónuvernd,
                   7. að birta árlega skýrslu um starfsemi sína.
Persónuvernd getur ákveðið að ábyrgðaraðili skuli greiða þann kostnað sem hlýst
   af eftirliti með því að hann fullnægi skilyrðum laga þessara og reglna sem
  settar eru samkvæmt þeim eða einstökum fyrirmælum. Persónuvernd getur einnig
 ákveðið að ábyrgðaraðili greiði kostnað við úttekt á starfsemi við undirbúning
                  útgáfu vinnsluleyfis og annarrar afgreiðslu.
              38. gr. Aðgangur Persónuverndar að upplýsingum o.fl.
Persónuvernd getur krafið ábyrgðaraðila, vinnsluaðila og þá sem starfa á þeirra
      vegum um allar þær upplýsingar og skriflegar skýringar sem henni eru
 nauðsynlegar til þess að rækja hlutverk sitt, þar á meðal þær upplýsingar sem
  hún þarf til að geta metið hvort tiltekin starfsemi eða vinnsla falli undir
 ákvæði laganna. Einnig getur Persónuvernd kvatt ábyrgðaraðila, vinnsluaðila og
 þá sem starfa á þeirra vegum á sinn fund til að veita munnlegar upplýsingar og
             skýringar varðandi ákveðna vinnslu persónuupplýsinga.
 Persónuvernd hefur í eftirlitsstörfum sínum án dómsúrskurðar aðgang að húsnæði
 þar sem vinnsla persónuupplýsinga fer fram eða gögn eru varðveitt, þar á meðal
 stöðum þar sem varðveittar eru skrár, myndir, sbr. 4. gr., persónuupplýsingar
   sem lúta rafrænni vinnslu, og tæki til slíkrar vinnslu. Persónuvernd getur
  framkvæmt hverja þá prófun eða eftirlitsaðgerð sem hún telur nauðsynlega og
 krafist nauðsynlegrar aðstoðar starfsfólks á slíkum vettvangi til að framkvæma
  prófun eða eftirlit. Persónuvernd getur óskað liðveislu lögreglu ef einhver
              leitast við að hindra hana í eftirlitsstörfum sínum.
Réttur Persónuverndar til að krefjast upplýsinga eða aðgangs að starfsstöðvum og
   tækjabúnaði verður ekki takmarkaður með vísun til reglna um þagnarskyldu.
                      39. gr. Undanþágur frá þagnarskyldu.
      Ákvæði um þagnarskyldu standa því ekki í vegi að Persónuvernd veiti
 persónuverndarstofnunum erlendis upplýsingar þegar slíkt er nauðsynlegt til að
 hún eða hin erlenda persónuverndarstofnun geti ákveðið eða framkvæmt aðgerðir
                          til að tryggja persónuvernd.
                         40. gr. Stöðvun vinnslu o.fl.
Persónuvernd getur mælt fyrir um stöðvun vinnslu persónuupplýsinga, þar á meðal
  söfnunar, skráningar eða miðlunar, mælt fyrir um að persónuupplýsingar verði
 afmáðar eða skrám eytt, í heild eða að hluta, bannað frekari notkun upplýsinga
    eða lagt fyrir ábyrgðaraðila að viðhafa ráðstafanir sem tryggja lögmæti
     vinnslunnar. Við mat á því hvort og þá hvaða úrræðum skuli beitt skal
 Persónuvernd m.a. taka tillit til þeirra atriða sem greinir í 2. mgr. 35. gr.
 Komi í ljós að fram fer vinnsla persónuupplýsinga sem brýtur í bága við ákvæði
  laga þessara eða reglur settar samkvæmt þeim er Persónuvernd heimilt að fela
   lögreglustjóra að stöðva til bráðabirgða starfsemi viðkomandi og innsigla
                         starfsstöð hans þegar í stað.
 Sinni aðili ekki fyrirmælum Persónuverndar skv. 1. mgr. getur hún afturkallað
 leyfi sem hún hefur veitt samkvæmt ákvæðum laga þessara þar til úr hefur verið
                              bætt að hennar mati.
                               41. gr. Dagsektir.
  Ef ekki er farið að fyrirmælum Persónuverndar skv. 10., 25., 26. eða 40. gr.
 getur hún ákveðið að leggja dagsektir á þann sem fyrirmælin beinast að þar til
 úr hefur verið bætt að mati Persónuverndar. Sektir geta numið allt að 100.000
     kr. fyrir hvern dag sem líður eða byrjar að líða án þess að fyrirmælum
                            Persónuverndar sé fylgt.
 Ef ákvörðun Persónuverndar um dagsektir er skotið til dómstóla byrja dagsektir
 ekki að falla á fyrr en dómur er endanlegur. Dagsektir renna í ríkissjóð og má
             án undangengins dóms gera aðför til fullnustu þeirra.
                               42. gr. Refsingar.
 Brot á ákvæðum laga þessara og reglugerða settra samkvæmt þeim varða fésektum
 eða fangelsi allt að þremur árum nema þyngri refsing liggi við samkvæmt öðrum
 lögum. Sama refsing liggur við ef ekki er farið að fyrirmælum Persónuverndar.
Nú er brot framið í starfsemi lögaðila og má þá gera lögaðilanum fésekt skv. II.
                        kafla A almennra hegningarlaga.
                                 43. gr. Bætur.
Hafi ábyrgðaraðili eða vinnsluaðili unnið með persónuupplýsingar í andstöðu við
ákvæði laga þessara, reglna eða fyrirmæla Persónuverndar skal ábyrgðaraðili bæta
 hinum skráða það fjárhagslega tjón sem hann hefur orðið fyrir af þeim völdum.
Ábyrgðaraðila verður þó ekki gert að bæta tjón sem hann sannar að hvorki verður
         rakið til mistaka né vanrækslu af hans hálfu eða vinnsluaðila.

                   VIII. kafli. Lagatengsl, gildistaka o.fl.
                    44. gr. Tengsl við ákvæði annarra laga.
Lögin gilda um vinnslu og meðferð persónuupplýsinga sem fram fer samkvæmt öðrum
                lögum nema þau lög tilgreini annað sérstaklega.
 Lög þessi takmarka ekki þann rétt til aðgangs að gögnum sem mælt er fyrir um í
                      upplýsingalögum og stjórnsýslulögum.
               45. gr. Reglugerðir um einstaka flokka starfsemi.
Með reglugerð má mæla fyrir um meðferð persónuupplýsinga í tiltekinni starfsemi
                        og hjá einstökum starfsstéttum.
Í reglugerð skal mælt fyrir um heimild til söfnunar og skráningar upplýsinga sem
 varða fjárhagsmálefni og lánstraust fyrirtækja, svo og annarra lögaðila, í því
    skyni að miðla til annarra upplýsingum um það efni. Heimild til slíkrar
starfsemi skal bundin leyfi Persónuverndar og um hana gilda eftirfarandi ákvæði
 laganna: 11. gr. um öryggi og gæði upplýsinga, 12. gr. um innra eftirlit, 13.
   gr. um meðferð vinnsluaðila á upplýsingum, 18. gr. um upplýsingarétt hins
  skráða, 21. gr. um viðvörunarskyldu þegar upplýsingum er safnað frá öðrum en
hinum skráða, 25. gr. um leiðréttingu og eyðingu rangra og villandi upplýsinga,
   26. gr. um eyðingu og bann við notkun upplýsinga sem hvorki eru rangar né
villandi, 33. gr. um leyfisskylda vinnslu, 34. gr. um forsendur leyfisveitingar,
35. gr. um skilmála, 38. gr. um aðgang Persónuverndar að upplýsingum o.fl., 40.
gr. um stöðvun vinnslu o.fl., 41. gr. um dagsektir, 42. gr. um refsingar og 43.
                                 gr. um bætur.
Að fenginni umsögn Persónuverndar skal ráðherra í reglugerð^1) mæla nánar fyrir
um eftirlit Persónuverndar með rafrænni vinnslu persónuupplýsinga hjá lögreglu.
  Þar skal m.a. mælt fyrir um skyldu lögreglu til að tilkynna Persónuvernd um
  rafrænt unnar skrár sem hún heldur og efni slíkra tilkynninga. Þá skal mælt
 fyrir um í hvaða tilvikum og með hvaða hætti hinn skráði á rétt til aðgangs að
 persónuupplýsingum sem skráðar hafa verið um hann hjá lögreglu, svo og heimild
   lögreglu til miðlunar upplýsinga í öðrum tilvikum. Loks skal mælt fyrir um
     öryggi persónuupplýsinga og innra eftirlit lögreglu með því að vinnslu
 persónuupplýsinga sé hagað í samræmi við lög, svo og um tímalengd á varðveislu
                              skráðra upplýsinga.
Þá skal í reglugerð kveða nánar á um starfsemi þeirra sem nota nafnalista, vinna
nafnáritanir, þar á meðal við markaðssetningarstarfsemi, og við gerð markaðs- og
                                skoðanakannana.
                                 ^1)Rg. 794/2000.
                              46. gr. Gildistaka.
                     Lög þessi öðlast gildi 1. janúar 2001.
 Ákvæði til bráðabirgða. Þegar er lög þessi hafa verið birt skal ráðherra skipa
stjórn og auglýsa embætti forstjóra Persónuverndar laust til umsóknar. Eftir að
 forstjóri hefur verið skipaður ræður hann eftir þörfum annað starfsfólk til að
   annast undirbúning að gildistöku laganna og sinna stjórnsýslu skv. 2. mgr.
Þrátt fyrir 1. mgr. 46. gr. skal Persónuvernd þegar er stjórn hennar hefur verið
       skipuð taka að sér eftirlit með því að meðferð persónuupplýsinga í
  Schengen-upplýsingakerfinu á Íslandi sé í samræmi við [2]lög nr. 16/2000, um
                      Schengen-upplýsingakerfið á Íslandi.
 Sérhver ábyrgðaraðili sem beitir rafrænni tækni við vinnslu persónuupplýsinga
 við gildistöku laganna skal á þar til gerðu eyðublaði tilkynna Persónuvernd um
 vinnsluna í samræmi við ákvæði 31. og 32. gr. innan sex mánaða frá gildistöku
                                    þeirra.
Leyfi sem tölvunefnd hefur gefið út skulu halda gildi, enda fari þau ekki í bága
                                 við lög þessi.

References

   Visible links
   1. http://www.althingi.is/dba-bin/lawformpr.pl?lnr=2000077
   2. file://2000016.html
