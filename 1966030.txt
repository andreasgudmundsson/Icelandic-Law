
   --------------------------------------------------------------------------

                                   Lög um meðferð, skoðun og mat á sláturafurðum

                             1966 nr. 30 28. apríl

   --------------------------------------------------------------------------

                                     1. gr.
                                                       Í lögum þessum merkir:

           Sláturfénaður: Sauðfé, nautgripir, hross, svín, geitfé, hreindýr,
           alifuglar og önnur dýr, sem ætluð eru til manneldis.
           Sláturafurðir: Kjöt og slátur af öllum sláturfénaði.
           Læknir: Dýralæknir sá, er heilbrigðisskoðunina annast, eða hver sá
           læknir eða læknanemi, sem löggiltur hefur verið til starfsins
           samkvæmt 7. gr. laga þessara.
           Kjötmatsmaður: Hver sá undirkjötmatsmaður, er lýtur
           yfirkjötmatsmanni.

                                     2. gr.
            Sláturfénaði (sauðfé, geitum, svínum, nautgripum og hrossum), sem
    slátra á í því augnamiði að flytja kjötið nýtt, kælt, fryst, saltað eða á
       annan hátt verkað á erlendan markað eða til sölu og neyslu innanlands,
      skal slátra í löggiltum sláturhúsum og kæling og frysting kjötsins fara
            fram í löggiltum frystihúsum. [Landbúnaðarráðuneyti]^1) löggildir
            sláturhús og frystihús, að fengnum meðmælum frá yfirdýralækni eða
     hlutaðeigandi héraðsdýralækni, ef húsin eru að dómi þeirra svo fullkomin
   að gerð og öllum útbúnaði, að hægt sé þess vegna að fullnægja nauðsynlegum
                                            heilbrigðis- og hreinlætiskröfum.
            [Ráðherra getur þó, þar sem brýn nauðsyn krefur, tímabundið leyft
      slátrun í sláturhúsum sem ekki eru svo úr garði gerð að löggilding geti
      farið fram á þeim, ef yfirdýralæknir eða hlutaðeigandi héraðsdýralæknir
   telja að slátrun og meðferð sláturafurða geti tekist þar á viðunandi hátt.
                        Undanþágu má þó ekki veita nema til 1. júní 1990.]^2)
         Ráðherra setur reglur um útbúnað sláturhúsa og frystihúsa, söltunar-
      og reykhúsa, að fengnum tillögum yfirdýralæknis og kjötmatsformanns.^3)

   ^1)[2]L. 85/1971, 1. gr. 1. mgr.^2)[3]L. 51/1988, 1. gr.^3)Rg. 205/1967,
   sbr. 312/1992, (um útbúnað sláturhúsa o.fl.) og rg. 260/1980, sbr.
   238/1987 og 550/1995 (um útbúnað alifuglasláturhúsa o.fl.).

                                     3. gr.
        Hver sá, sem hyggst slátra sauðfé eða öðrum fénaði, sbr. 2. gr., í
   þeim tilgangi að selja afurðir á opinberum markaðsstöðum, skal senda
   [landbúnaðarráðuneyti]^1) umsókn um löggildingu húsa til slátrunar og
   frystingar og geymslu á sláturafurðum, söltunar o.s.frv. Hver sá, sem
   hyggst byggja hús til slátrunar og frystingar á sláturafurðum eða gera
   meiri háttar breytingar og endurbætur á slíkum húsum, skal senda
   [landbúnaðarráðuneyti]^1) teikningar af húsunum og fá samþykki þess á
   þeim, áður en framkvæmdir hefjast. Leita skal umsagnar yfirdýralæknis eða
   héraðsdýralæknis um teikningarnar og fyrirhugaðar breytingar og
   endurbætur. Eftir löggildingu annast héraðsdýralæknar eftirlit með slátur-
   og frystihúsum í hlutaðeigandi umdæmum undir stjórn yfirdýralæknis. Í
   reglugerð má setja ákvæði um þekkingu og verkkunnáttu verkstjóra og
   sláturhússtjóra.

   ^1)[4]L. 85/1971, 1. gr.

                                     4. gr.
        Nú fullnægir löggilt slátur- eða frystihús eigi lengur skilyrðum
   þeim, sem sett voru fyrir löggildingu, og ber þá dýralækni, sem eftirlitið
   hefur annast, að skýra þeim, sem sláturleyfi hefur, og yfirdýralækni
   samstundis frá því. Setur yfirdýralæknir umráðamönnum hússins hæfilegan
   frest til að lagfæra það, sem ábótavant er, og fellur löggildingin niður
   um stundarsakir, ef eigi er bætt úr göllunum innan hins ákveðna frests.
   Hann tilkynnir þá jafnframt [landbúnaðarráðuneyti]^1) og aðilum þeim, sem
   sláturleyfin veita, að slátrun á þeim stað skuli þá þegar stöðvuð, uns úr
   sé bætt.
        Héraðsdýralæknir skal framkvæma skoðun á slátur- og frystihúsum á
   þeim tíma, sem gefur nægan frest til úrbóta, ef þörf krefur, fyrir næstu
   sláturtíð.

   ^1)[5]L. 85/1971, 1. gr.

                                     5. gr.
        Heilbrigðisskoðun skal fram fara á öllum sláturfénaði, sem um getur í
   lögum þessum, áður en slátrun fer fram, og mega ekki líða meira en 12
   klst. frá þeirri skoðun og til slátrunar. Enn fremur skal
   heilbrigðisskoðun á öllu kjöti og slátri af þeim sláturfénaði, sem um
   getur í lögum þessum, fara fram í sláturhúsinu, áður en afurðirnar eru
   boðnar til sölu á opinberum markaði, þ.e. áður en kæling, frysting, söltun
   eða önnur verkun fer fram. Að skoðun lokinni skal dýralæknir eða hver sá,
   sem löggiltur hefur verið til starfsins, merkja kjötið samkvæmt reglugerð,
   er ráðherra setur um heilbrigðisskoðun og merkingu á kjöti og slátri, að
   fengnum tillögum yfirdýralæknis.
        [Til að standa straum af kostnaði við heilbrigðiseftirlit dýralækna
   með sláturafurðum skal landbúnaðarráðherra innheimta gjald af öllu
   innvegnu kjöti í afurðastöð sem rennur í sérstakan sjóð í vörslu
   landbúnaðarráðuneytisins. Eftirlitsgjaldið miðast við raunkostnað en má þó
   ekki vera hærra en 2,50 kr. á hvert kíló kjöts miðað við vísitölu
   framfærslukostnaðar í janúar 1995. Ráðherra setur í reglugerð nánari
   ákvæði um gjaldskyldu, innheimtu, gjalddaga, lögvernd og annað er lýtur að
   framkvæmd á innheimtu gjaldsins.]^1)
        Í reglum þeim, sem ráðherra setur samkvæmt þessari grein, má ákveða
   hámarksþóknun fyrir læknisskoðun og merkingu kjöts og annarra
   sláturafurða.^2)

   ^1)[6]L. 160/1994, 1. gr.^2)Rg. 168/1970, sbr. 630/1982, 399/1987,
   597/1994 og 466/1996.

                                     6. gr.
        Sláturafurðir, sem reynast spilltar eða sýktar, svo að hætta geti
   stafað af að nota þær til manneldis, eftir úrskurði kjötskoðunarlæknis,
   skulu þegar í stað ónýttar samkvæmt reglum, er ráðuneytið setur, á þann
   hátt, að tryggt sé að engin hætta geti stafað af þeim.
        Ekki má slátra í sláturhúsi sýnilega sjúku sláturfé, er sýkingarhætta
   getur stafað af að áliti kjötskoðunarlæknis, nema sérstakur klefi sé til
   þeirra afnota einna í sláturhúsinu.
        Sjálfdauðar skepnur eða afurðir af þeim má aldrei flytja inn í
   sláturhús eða frystihús.
        Búpening, sem kominn er í sláturhúsrétt, má eigi flytja þaðan til
   lífs, heldur skal honum slátrað, nema komi til leyfi
   sauðfjársjúkdómanefndar.

                                     7. gr.
        Dýralæknar annast heilbrigðisskoðun og merkingu á kjöti og öðrum
   sláturafurðum, sbr. 5. gr. þessara laga. Náist ekki til dýralæknis, skipar
   ráðherra, að fengnum tillögum yfirdýralæknis, lækni til starfsins, enda
   hafi hann lokið kjötskoðunarprófi hjá dýralækni hér á landi. Ef nauðsyn
   krefur, má fela heilbrigðisskoðun öðrum, sem í því skyni hafa hlotið næga
   þekkingu og þjálfun, að dómi yfirdýralæknis, enda starfi þeir eingöngu
   undir stjórn dýralæknis.

                                     8. gr.
        Allt kjöt og slátur af sláturfénaði, er um getur í lögum þessum, sem
   flutt er á erlendan markað eða til sölu innanlands, skal metið, flokkað og
   merkt eftir tegundum og gæðum af kjötmatsmönnum, sem starfa undir umsjón
   yfirkjötmatsmanna.
        Ráðuneytið setur reglugerð um slátrun, mat, flokkun, merkingu,
   frystingu, söltun, umbúðir, flutning og meðferð kjöts og sláturs, að
   fengnum tillögum kjötmatsformanns og yfirdýralæknis, er hafi samráð við
   framleiðsluráð landbúnaðarins og helstu kjötsöluaðila.
        Ef þörf þykir, getur ráðherra sett sérstakar reglur um slátrun,
   meðferð, mat og merkingu á kjöti, slátri, gærum og hausum, sem selt er
   innanlands eða til ákveðinna landa, eftir því hvaða kröfur eru gerðar í
   því efni.^1)

   ^1)Rg. 160/1984, 188/1988, sbr. 434/1988, 364/1990, 311/1992, 398/1993,
   355/1993, 118/1994, 271/1994, 93/1994, 252/1995 og 466/1996.

                                     9. gr.
        Ráðherra skipar kjötmatsformann og 4 yfirkjötmatsmenn og hafi hver
   yfirkjötmatsmaður ákveðið starfssvæði. Kjötmatsformaður hafi ekki ákveðið
   starfssvæði, enda skal hann hafa yfirumsjón með þeim atriðum í lögum
   þessum, er snerta verksvið yfirkjötmatsmanna, og samræma mat og flokkun á
   kjöti og innyflum af sláturfénaði, samkvæmt reglugerðum, sem settar eru um
   þau efni í samræmi við 8. gr. laga þessara, á landinu öllu. Einnig skal
   hann, eftir því sem við verður komið, gera athugun á kjöti og öðrum
   sláturafurðum, sem fluttar eru á erlendan markað og til helstu sölustaða
   innanlands, og framkvæma yfirmat á þeim, ef þurfa þykir.
        Kjötmatsformaður og yfirkjötmatsmenn skulu hafa góða þekkingu á kjöti
   og öðrum sláturafurðum og mikla reynslu í öllu því, er lýtur að meðferð og
   mati sláturafurða.
        Ráðherra setur yfirkjötmatsmönnum starfsreglur og ákveður umdæmi
   þeirra og launakjör.
        Ferðakostnað í þágu yfirmatsins skulu þeir fá greiddan samkvæmt
   reikningi, sem ráðuneytið úrskurðar.
        Annan kostnað, sem af yfirmatinu leiðir, skal greiða úr ríkissjóði.
        [Til að standa straum af kostnaði við yfirmat samkvæmt lögum þessum
   og [7]lögum nr. 57/1990, um flokkun og mat á gærum og ull, með síðari
   breytingum, skal innheimta sérstakt gjald. Gjald þetta skal vera 0,55
   kr./kg kjöts sem innvegið er í afurðastöð. Landbúnaðarráðherra er heimilt
   að kveða nánar á um innheimtu gjaldsins með reglugerð.]^1)

   ^1)[8]L. 140/1996, 6. gr.

                                    10. gr.
        Lögreglustjóri skipar kjötmatsmenn, einn eða fleiri á hverjum
   sláturstað. Fer um tölu þeirra og val eftir tillögum yfirkjötmatsmanns.
        Kjötmatsmenn skulu annast mat og flokkun á kjöti og slátri og gæta
   þess, að reglum um slátrun sé fylgt, einkum að því er varðar hreinlega og
   góða meðferð sláturafurða. Störf, skyldur og kaup kjötmatsmanna skal
   ákveðið með reglugerð, og greiða sláturleyfishafar, sem slátrun framkvæma,
   kaup kjötmatsmanna á hverjum stað.

                                    11. gr.
        Ekki mega yfirkjötmatsmenn eða kjötmatsmenn þiggja neina aukaþóknun
   hjá þeim, sem kjötsölu annast, né heldur hafa með höndum sölu á kjöti
   utanlands eða innan, eða aðra milligöngu í því efni, sem þeir geta haft
   hagnað af.
        Nú vanrækir yfirkjötmatsmaður starf sitt að dómi kjötmatsformanns, og
   er honum þá skylt að skjóta málinu án tafar til
   [landbúnaðarráðuneytis],^1) sem fellir úrskurð í því.
        Sýni kjötmatsmaður vanrækslu í starfi, beiti hlutdrægni við matið eða
   leysi það illa af hendi á einhvern hátt að dómi yfirkjötmatsmanns, er
   yfirkjötmatsmanni heimilt að víkja honum frá um stundarsakir, en tilkynna
   skal hann kjötmatsformanni og hlutaðeigandi lögreglustjóra samstundis
   þessa ráðstöfun, sem þá víkur hinum brotlega kjötmatsmanni endanlega frá
   störfum og skipar annan matsmann í hans stað.

   ^1)[9]L. 85/1971, 1. gr.

                                    12. gr.
        Yfirdýralæknir eða heilbrigðisnefnd, sem í hlut á getur fyrirskipað
   sérstaka læknisskoðun á kjöti og slátri, enda þótt það hafi áður hlotið
   lögboðna heilbrigðisskoðun og merkingu. Eins má fyrirskipa gæðamat á
   sláturafurðum, þótt það hafi áður farið fram.
        Bæjar- eða sveitarfélag skal sjá fyrir fullnægjandi húsnæði til
   framangreindrar skoðunar á sláturafurðum gegn sanngjörnu gjaldi, er
   eigandi afurðanna greiðir, samkvæmt nánari fyrirmælum ráðuneytisins, að
   fengnum tillögum bæjar- eða sveitarfélags.

                                    13. gr.
        Ráðherra getur sett reglur, að fengnum tillögum heilbrigðisstjórnar
   og yfirdýralæknis, um útbúnað kjötbúða og annað, er lýtur að verslun með
   sláturafurðir, og um það, hverjar vörur megi selja í kjötbúðum aðrar en
   þær, sem um ræðir í lögum þessum. Ráðherra getur einnig sett reglur, að
   fengnum tillögum heilbrigðisstjórnar og yfirdýralæknis, um atvinnurekstur
   við tilbúning matvæla úr sláturafurðum, svo sem pylsugerð, niðursuðu
   sláturafurða og annað því um líkt.

                                    14. gr.
        [Brot gegn lögum þessum eða reglugerðum settum samkvæmt þeim varða
   sektum. Fara skal með mál út af brotum á þeim að hætti opinberra mála.]^1)
        Um refsingu fyrir brot kjötskoðunarlækna, yfirkjötmatsmanna og
   kjötmatsmanna gegn ákvæðum þessara laga fer sem um refsingu fyrir brot
   opinberra starfsmanna.

   ^1)[10]L. 75/1982, 32. gr.

References

   Visible links
   1. http://www.althingi.is/dba-bin/lawformpr.pl?lnr=1966030
   2. file:///altext/stjtnr.html#1971085?g1m1
   3. file:///altext/stjtnr.html#1988051?g1
   4. file:///altext/stjtnr.html#1971085?g1
   5. file:///altext/stjtnr.html#1971085?g1
   6. file:///altext/stjt/1994.160.html
   7. file://1990057.html
   8. file:///altext/stjt/1996.140.html
   9. file:///altext/stjtnr.html#1971085?g1
  10. file:///altext/stjtnr.html#1982075?g32
