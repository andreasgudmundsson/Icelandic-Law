
   --------------------------------------------------------------------------

                                                     Lög um samfélagsþjónustu^1)

                             1994 nr. 55 29. apríl

   --------------------------------------------------------------------------

   ^1)Lögunum er markaður gildistími frá 1. janúar 1995 til 31. desember
   1997, sbr. 10. gr. þeirra.

                                     1. gr.
        Hafi maður verið dæmdur í allt að þriggja mánaða óskilorðsbundna
   refsivist er heimilt, ef almannahagsmunir mæla ekki gegn því, að fullnusta
   dóminn þannig að í stað refsivistar komi ólaunuð samfélagsþjónusta, minnst
   40 klukkustundir og mest 120 klukkustundir.
        Þegar um refsivist er að ræða samkvæmt fleiri en einum dómi má
   samanlögð refsing eigi vera lengri en þrír mánuðir.

                                     2. gr.
        Skilyrði þess að samfélagsþjónusta komi til álita eru:

   1.
           Að dómþoli hafi óskað eftir því skriflega við Fangelsismálastofnun
           ríkisins eigi síðar en hálfum mánuði áður en hann átti upphaflega
           að hefja afplánun refsivistar.
   2.
           Að dómþoli eigi ekki mál til meðferðar hjá lögreglu, ákæruvaldi
           eða dómstólum, þar sem hann er kærður fyrir refsiverðan verknað.
   3.
           Að dómþoli teljist hæfur til samfélagsþjónustu.

        Áður en ákvörðun um samfélagsþjónustu er tekin skal fara fram athugun
   á persónulegum högum dómþola og skal rökstuddu áliti á því hvort dómþoli
   sé líklegur til að geta innt samfélagsþjónustu af hendi og hvaða
   samfélagsþjónusta komi til greina skilað til samfélagsþjónustunefndar.

                                     3. gr.
        Þegar samfélagsþjónusta er ákveðin skal tiltaka hversu margar
   klukkustundir dómþoli skuli vinna við samfélagsþjónustu í stað
   refsivistar. Hafi gæsluvarðhald komið til frádráttar refsivist skal taka
   tillit til þess við ákvörðun um fjölda klukkustunda. 40 klukkustunda
   samfélagsþjónusta jafngildir eins mánaðar refsivist.
        Jafnframt skal ákveða á hve löngum tíma samfélagsþjónusta skuli innt
   af hendi, en sá tími skal þó aldrei vera skemmri en tveir mánuðir.
        Þegar refsivist er breytt í samfélagsþjónustu skal yfirlýsing dómþola
   fengin um það að hann vilji hlíta skilyrðum þeim sem sett eru fyrir
   samfélagsþjónustu. Jafnframt skal afhenda honum skírteini er greini
   skilyrði fyrir samfélagsþjónustu og hverju það varði ef skilyrðin eru
   rofin.

                                     4. gr.
        Samfélagsþjónusta skal bundin eftirfarandi skilyrðum:

   1.
           Að dómþoli gerist ekki sekur um refsiverðan verknað á þeim tíma
           sem samfélagsþjónusta er innt af hendi.
   2.
           Að dómþoli sæti á þeim tíma, sem samfélagsþjónusta er innt af
           hendi, umsjón og eftirliti einstakra manna, félags eða stofnunar.

        Enn fremur má binda samfélagsþjónustu þeim skilyrðum, nokkrum eða
   öllum, sem greinir í 2.6. tölul. 3. mgr. 57. gr. almennra hegningarlaga.

                                     5. gr.
        Dómsmálaráðherra skipar þriggja manna nefnd, samfélagsþjónustunefnd,
   svo og jafnmarga varamenn þeirra, til að taka ákvörðun um hvort orðið
   verði við umsókn um samfélagsþjónustu. Formaður nefndarinnar skal uppfylla
   skilyrði laga til að hljóta skipun í embætti héraðsdómara.
        Þegar samfélagsþjónusta er ákveðin skal nefndin einnig tiltaka:

   1.
           Klukkustundafjölda samfélagsþjónustu.
   2.
           Hvar, hvernig og á hve löngum tíma samfélagsþjónusta verði innt af
           hendi.

        Ákvarðanir samfélagsþjónustunefndar samkvæmt grein þessari eru
   endanlegar.

                                     6. gr.
        Fangelsismálastofnun ríkisins tekur á móti umsóknum um
   samfélagsþjónustu. Í samráði við formann samfélagsþjónustunefndar sér
   stofnunin einnig um:

   1.
           Að afla upplýsinga um persónulega hagi dómþola, sbr. 2. mgr. 2.
           gr., sé umsókn ekki þegar hafnað.
   2.
           Að undirbúa mál til meðferðar hjá nefndinni.
   3.
           Að annast ritun fundargerða og sjá um annað skrifstofuhald fyrir
           nefndina.

        Fangelsismálastofnun ríkisins sér um framkvæmd samfélagsþjónustu
   þegar hún er ákveðin.

                                     7. gr.
        Samfélagsþjónustunefnd skal þegar hafna umsókn um samfélagsþjónustu
   ef umsækjandi uppfyllir ekki skilyrði skv. 1.2. tölul. 1. mgr. 2. gr. Ef
   sérstakar ástæður mæla með er þó heimilt að víkja frá tímafresti í 1.
   tölul. 2. gr.
        Þegar umsókn er tekin til efnislegrar meðferðar skal fresta fullnustu
   refsivistar þar til ákvörðun um afgreiðslu hennar liggur fyrir, enda
   fremji dómþoli ekki refsiverðan verknað á þeim tíma.

                                     8. gr.
        Fremji dómþoli nýtt brot eftir að samfélagsþjónusta er ákveðin og
   rannsókn út af því hefst fyrir lok þess tíma sem samfélagsþjónusta er innt
   af hendi ákveður dómstóll, sem fjallar um málið, refsingu í einu lagi
   fyrir það brot sem nú er dæmt um samkvæmt reglum 60. gr. almennra
   hegningarlaga með hliðsjón af þeim tímafjölda samfélagsþjónustu sem eigi
   hefur verið innt af hendi þannig að eftirstöðvar samfélagsþjónustu verði
   virtar með sama hætti og skilorðsdómur.
        Ef dómþoli með alvarlegum hætti eða ítrekað rýfur önnur skilyrði
   samfélagsþjónustu, svo og ef hann fremur ótvírætt brot á almennum
   hegningarlögum eða lögum um ávana- og fíkniefni, getur
   Fangelsismálastofnun ríkisins ákveðið hvort skilyrðum skuli breytt, tími
   sem samfélagsþjónusta er innt af hendi skuli lengdur eða hvort dómur um
   refsivist komi til afplánunar. Skal þá meta tímalengd refsivistar með
   hliðsjón af þeirri samfélagsþjónustu sem þegar hefur verið innt af hendi.
        Ákvörðun um viðbrögð við broti á skilyrðum fyrir samfélagsþjónustu
   skal vera skrifleg og rökstudd og hún skal birt dómþola með sannanlegum
   hætti.
        Ákvörðunum Fangelsismálastofnunar ríkisins samkvæmt þessari grein
   verður skotið til samfélagsþjónustunefndar og er ákvörðun nefndarinnar
   endanleg.

                                     9. gr.
        Heimilt er að setja í reglugerð nánari ákvæði um samfélagsþjónustu,
   framkvæmd hennar og starfshætti nefndar skv. 5. gr.

                                    10. gr.
        Lög þessi öðlast gildi 1. júlí 1995 og gilda til 31. desember 1997.

                            Ákvæði til bráðabirgða.
        Þrátt fyrir að lögin taki ekki gildi fyrr en 1. júlí 1995 skal
   dómsmálaráðherra þegar skipa samfélagsþjónustunefnd skv. 5. gr. sem
   starfar fram til 1. júlí 1995 að undirbúningi að gildistöku laganna.

References

   Visible links
   1. http://www.althingi.is/dba-bin/lawformpr.pl?lnr=1994055
