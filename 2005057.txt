
   --------------------------------------------------------------------------

          [Lög um eftirlit með viðskiptaháttum og markaðssetningu]^1)

                              2005 nr. 57 20. maí

   --------------------------------------------------------------------------

                               ^1)L. 50/2008, 4. gr.
                 Ferill málsins á Alþingi.   Frumvarp til laga.

 Tóku gildi 1. júlí 2005. Breytt með l. 34/2007 (tóku gildi 30. mars 2007), l.
    57/2007 (tóku gildi 3. apríl 2007), l. 50/2008 (tóku gildi 7. júní 2008;
 EES-samningurinn: IX. viðauki tilskipun 2005/29/EB), [1]l. 88/2008 (tóku gildi
 1. jan. 2009 nema brbákv. VII sem tók gildi 21. júní 2008) og l. 98/2009 (tóku
      gildi 1. okt. 2009 nema 69. og 70. gr. sem tóku gildi 1. jan. 2010).

                            I. kafli. Almenn ákvæði.
  1. gr. Lög þessi taka til hvers konar atvinnustarfsemi, svo sem framleiðslu,
verslunar og þjónustu, án tillits til þess hvort hún er rekin af einstaklingum,
                      félögum, opinberum aðilum eða öðrum.
    Lög þessi taka ekki til launa eða annarra starfskjara launþega samkvæmt
                                kjarasamningum.
2. gr. Lög þessi taka til samninga, skilmála og athafna sem hafa eða ætlað er að
                            hafa áhrif hér á landi.
  Lög þessi taka ekki til samninga, skilmála og athafna sem aðeins er ætlað að
                            hafa áhrif utan Íslands.
              3. gr. Merking orða í lögum þessum er sem hér segir:
   1. Atvinnurekstur er hvers konar atvinnustarfsemi, óháð formi eignarhalds og
án tillits til þeirrar vöru, þjónustu eða réttinda sem verslað eða sýslað er með
                               gegn endurgjaldi.
    2. Fyrirtæki er einstaklingur, félag, opinberir aðilar og aðrir sem stunda
                                atvinnurekstur.
    3. Neytandi er einstaklingur sem kaupir vöru eða þjónustu gegn endurgjaldi,
                   enda séu kaupin ekki gerð í atvinnuskyni.
   4. Vara er samkvæmt lögum þessum fasteignir og lausafé, þ.m.t. skip, loftför,
                   lofttegundir, rafmagn og aðrir orkugjafar.
   5. Verð er andvirði vöru og þjónustu með virðisaukaskatti og öðrum opinberum
gjöldum þar sem við á, þ.e. hvers konar endurgreiðsla án tillits til þess hvort
 notað er annað heiti, svo sem endurgjald, laun, þóknun, frakt, flutningsgjald,
                         taxti, leiga eða því um líkt.
        [6. Viðskiptahættir eru markaðssetning fyrirtækja eða önnur athöfn,
     athafnaleysi eða hátterni sem tengist kynningu á vöru eða þjónustu eða
                      viðskiptum með vöru og þjónustu.]^1)
      [7. ]^1) Þjónusta er hvers konar fyrirgreiðsla, vinna eða þjónusta gegn
               endurgjaldi, nema launuð vinna í þjónustu annarra.
                               ^1)L. 50/2008, 1. gr.
4. gr. Neytendastofa fer með eftirlit samkvæmt lögum þessum í umboði [dómsmála-
           og mannréttindaráðherra]^1) sem fer með framkvæmd laganna.
              Hlutverk Neytendastofu samkvæmt lögum þessum er að:
                      a. framfylgja boðum og bönnum laganna,
                b. ákveða aðgerðir gegn óréttmætum viðskiptaháttum,
                      c. stuðla að auknu gagnsæi markaðarins.
Við afgreiðslu mála samkvæmt lögum þessum er Neytendastofu heimilt að raða málum
                                 í forgangsröð.
Ákvörðunum Neytendastofu sem teknar eru á grundvelli laga þessara verður skotið
   til áfrýjunarnefndar neytendamála, sem starfar á grundvelli 4. gr. laga um
                      Neytendastofu og talsmann neytenda.
                              ^1)L. 98/2009, 63. gr.

              [II. kafli. Bann við óréttmætum viðskiptaháttum.]^1)
                               ^1)L. 50/2008, 2. gr.
 [5. gr. Óréttmætir viðskiptahættir eru bannaðir. Bann þetta gildir áður en, á
meðan og eftir að viðskipti með vöru fara fram eða þjónusta er veitt. Í III.V.
     kafla er nánar tilgreint hvað teljast óréttmætir viðskiptahættir.]^1)
                               ^1)L. 50/2008, 2. gr.
  [6. gr. Auglýsingar skulu þannig úr garði gerðar að ekki leiki vafi á að um
  auglýsingar sé að ræða. Skulu þær skýrt aðgreindar frá öðru efni fjölmiðla.
  Auglýsingar og aðrar viðskiptaaðferðir skulu ekki vera ósanngjarnar gagnvart
keppinautum eða neytendum vegna forms þeirra eða sökum þess að skírskotað er til
                               óviðkomandi mála.
    Auglýsingar sem höfða eiga til íslenskra neytenda skulu vera á íslensku.
 Fullyrðingar sem fram koma í auglýsingum eða með öðrum hætti þarf fyrirtæki að
                            geta fært sönnur á.]^1)
                               ^1)L. 50/2008, 2. gr.
  [7. gr. Auglýsingar skulu miðast við að börn sjái þær og heyri og mega þær á
                           engan hátt misbjóða þeim.
Í auglýsingum verður að sýna sérstaka varkárni vegna trúgirni barna og unglinga
                                og áhrifa á þau.
  Komi börn fram í auglýsingum skal þess gætt að sýna hvorki né lýsa hættulegu
atferli eða atvikum er leitt geti til þess að þau eða önnur börn komist í hættu
                       eða geri það sem óheimilt er.]^1)
                               ^1)L. 50/2008, 2. gr.

            [III. kafli. Vernd fjárhagslegra hagsmuna neytenda.]^1)
                               ^1)L. 50/2008, 2. gr.
     [8. gr. Viðskiptahættir eru óréttmætir ef þeir brjóta í bága við góða
  viðskiptahætti gagnvart neytendum og raska verulega eða eru líklegir til að
raska verulega fjárhagslegri hegðun neytenda. Viðskiptahættir sem brjóta í bága
                 við ákvæði kafla þessa eru alltaf óréttmætir.
 Ráðherra kveður í reglugerð^1) á um þá viðskiptahætti sem teljast undir öllum
                         kringumstæðum óréttmætir.]^2)
                      ^1)Rg. 160/2009. ^2)L. 50/2008, 2. gr.
    [9. gr. Viðskiptahættir eru villandi ef þeir eru líklegir til að blekkja
 neytendur eða eru með þeim hætti að neytendum eru veittar rangar upplýsingar í
   þeim tilgangi að hafa áhrif á ákvörðun þeirra um viðskipti. Hér er átt við
                             rangar upplýsingar um:
    a. eðli vöru eða þjónustu og hvort varan sé til eða þjónustan fyrir hendi,
    b. helstu einkenni vöru eða þjónustu, t.d. notkun, samsetningu eða árangur
                         sem vænta má af notkun hennar,
   c. þjónustu við viðskiptavini, meðferð kvartana, dagsetningu framleiðslu eða
                            aðferð við framleiðslu,
      d. verð vöru eða þjónustu eða aðferð við útreikning á verði og hvort um
   sértilboð eða annað verðhagræði sé að ræða og hvort það sé háð skilyrðum,
         e. þörf fyrir þjónustu, varahluti, skipti á hlutum og viðgerðir,
   f. réttindi, hæfni eða annað sem varðar aðstæður söluaðila eða fulltrúa hans,
      stöðu hans á markaði, skyldur, vörumerki og önnur hugverkaréttindi,
                          g. lögbundin réttindi neytanda.
 Viðskiptahættir eru villandi ef ekki er greint frá upplýsingum sem telja má að
   almennt skipti máli fyrir neytendur eða þeim er leynt og þær eru til þess
      fallnar að hafa áhrif á ákvörðun neytanda um að eiga viðskipti.]^1)
                               ^1)L. 50/2008, 2. gr.
 [10. gr. Ef fyrirtæki hyggst auglýsa eða beita öðrum slíkum viðskiptaaðferðum
 vegna tiltekinnar vöru eða þjónustu skal það, eftir því sem við á og að teknu
      tilliti til auglýsingamiðilsins sem nýttur er, veita upplýsingar um:
                  a. helstu eiginleika vörunnar eða þjónustunnar,
                        b. nafn og heimilisfang fyrirtækis,
   c. greiðslutilhögun, afhendingu og framkvæmd samnings, víki þessi atriði frá
                       því sem tíðkast í starfsgreininni,
     d. meðferð kvörtunarmála gagnvart fyrirtækinu, víki meðferðin frá því sem
                           tíðkast í starfsgreininni,
   e. rétt til að falla frá kaupum, afpöntun eða skilarétt hafi neytendur slíkan
          rétt, víki meðferðin frá því sem tíðkast í starfsgreininni,
         f. endanlegt verð, þ.m.t. virðisaukaskatt og önnur opinber gjöld.
Hafi vara eða þjónusta þá eiginleika að ekki sé hægt að gefa upp verð fyrir fram
 á einfaldan hátt verður að upplýsa hvernig verðið sé fundið út. Þar sem það á
     við skal veita allar upplýsingar um kostnað við frakt, afhendingu eða
flutningsgjald, en sé það ekki hægt á einfaldan hátt þarf að upplýsa um að þessi
                       kostnaður geti bæst við verð.]^1)
                               ^1)L. 50/2008, 2. gr.
 [11. gr. Útsölu eða aðra sölu, þar sem selt er á lækkuðu verði, má því aðeins
auglýsa eða tilkynna að um raunverulega verðlækkun sé að ræða. Þess skal gætt að
  greinilegt sé með verðmerkingum hvert hið upprunalega verð vörunnar var.]^1)
                               ^1)L. 50/2008, 2. gr.
[12. gr. Viðskiptahættir teljast ágengir ef valfrelsi eða athafnafrelsi neytanda
 við ákvörðun um viðskipti með vöru er takmarkað með ótilhlýðilegum hætti, t.d.
 þvingunum eða hótunum, og þeir eru til þess fallnir að hafa þau áhrif að hann
               taki ákvörðun sem hann hefði ella ekki tekið.]^1)
                               ^1)L. 50/2008, 2. gr.

       [IV. kafli. Vernd annarra hagsmuna neytenda en fjárhagslegra.]^1)
                               ^1)L. 50/2008, 2. gr.
    [13. gr. Óheimilt er að hafast nokkuð það að sem brýtur í bága við góða
viðskiptahætti í atvinnustarfsemi eins og þeir eru tíðkaðir eða eitthvað það sem
                   óhæfilegt er gagnvart hagsmunum neytenda.
   1. mgr. gildir um aðra viðskiptahætti en þá sem III. kafli tekur til.]^1)
                               ^1)L. 50/2008, 2. gr.

                   [V. kafli. Háttsemi milli fyrirtækja.]^1)
                               ^1)L. 50/2008, 2. gr.
 [14. gr. Óheimilt er að veita rangar, ófullnægjandi eða villandi upplýsingar í
  auglýsingum eða með öðrum hætti eða beita öðrum slíkum viðskiptaaðferðum sem
  sama marki eru brenndar gagnvart keppinautum, enda séu upplýsingar þessar og
viðskiptaaðferðir til þess fallnar að hafa áhrif á eftirspurn eða framboð vara,
 fasteigna, þjónustu eða annars þess sem haft er á boðstólum í atvinnustarfsemi
                          sem lög þessi taka til.]^1)
                               ^1)L. 50/2008, 2. gr.
  [15. gr. Samanburðarauglýsingar eru allar þær auglýsingar þar sem beint eða
  óbeint er vísað til keppinautar eða vöru eða þjónustu sem keppinautur býður.
Samanburðarauglýsingar skulu, að því er samanburð varðar, leyfðar að uppfylltum
                             eftirtöldum skilyrðum:
                             a. þær séu ekki villandi,
   b. samanburðurinn taki til vöru eða þjónustu sem fullnægir sömu þörfum eða er
                              ætluð til sömu nota,
      c. gerður sé samanburður á einum eða fleiri áþreifanlegum, viðeigandi,
 sannreynanlegum og dæmigerðum eiginleika eða eiginleikum vöru eða þjónustu, að
                            meðtöldu verði ef vill,
       d. á markaðnum verði ekki villst á auglýsanda og keppinaut hans eða á
vörumerkjum eða vöruheitum auglýsanda og keppinautar, öðrum auðkennum, vöru- eða
                               þjónustutegundum,
       e. ekki sé kastað rýrð á vörumerki, vöruheiti, önnur auðkenni, vöru,
   þjónustu, starfsemi eða aðstæður keppinautar, eða þeim sýnd lítilsvirðing,
    f. ef um er að ræða vöru með upprunatáknum skal í öllum tilvikum bera saman
                             vörur með sömu táknum,
    g. ekki sé með ósanngjörnum hætti hagnýttur orðstír vörumerkis, vöruheitis
      eða annarra auðkenna keppinautar eða upprunatáknunar samkeppnisvöru,
     h. vara eða þjónusta sé ekki kynnt sem eftirlíking eða eftirgerð vöru eða
               þjónustu sem ber verndað vörumerki eða vöruheiti.
 Sé getið um sértilboð í samanburði skal tiltaka skýrt og ótvírætt á hvaða degi
sértilboðinu ljúki eða, þar sem við á, að sértilboðið sé háð framboði á vörunni
 eða þjónustunni og, hafi sértilboðið enn ekki tekið gildi, á hvaða degi byrjað
                verði að bjóða sérstakt verð eða önnur sérkjör.
        Ákvæði þetta á einnig við um aðrar svipaðar viðskiptaaðferðir og
                                auglýsingar.]^1)
                               ^1)L. 50/2008, 2. gr.
[15. gr. a. Óheimilt er að nota í atvinnustarfsemi firmanafn, verslunarmerki eða
 því um líkt, sem sá hefur ekki rétt til er notar, eða reka atvinnu undir nafni
  sem gefur villandi upplýsingar um eignarrétt eða ábyrgð atvinnurekanda. Enn
  fremur er sérhverjum bannað að nota auðkenni, sem hann á tilkall til, á þann
  hátt að leitt geti til þess að villst verði á því og öðru einkenni sem annað
                     fyrirtæki notar með fullum rétti.]^1)
                               ^1)L. 50/2008, 2. gr.

          [VI. kafli. Ábyrgðaryfirlýsingar, trúnaðarskyldur o.fl.]^1)
                               ^1)L. 50/2008, 2. gr.
[16. gr. Nú er vara, þjónusta eða annað það sem í té er látið og lög þessi taka
  til þannig úr garði gert að leiðbeininga er þörf við mat á eiginleikum þess,
 t.d. notagildi og endingu, svo og meðferð og hættu sem af vöru eða öðru getur
stafað, og ber þá að veita fullnægjandi skriflegar leiðbeiningar þegar tilboð er
           gefið, samningur gerður eða eftir atvikum við afhendingu.
    Leiðbeiningarnar skulu vera á íslensku eða öðru Norðurlandamáli, þó ekki
 finnsku, eða ensku og miðaðar við tegund og gerð viðkomandi vöru, þjónustu eða
                         annars þess sem í té er látið.
Almennir skilmálar þjónustuaðila, sem bjóða neytendum þjónustu sína hér á landi,
                           skulu vera á íslensku.]^1)
                               ^1)L. 50/2008, 2. gr.
  [16. gr. a. Yfirlýsingu um ábyrgð má því aðeins gefa að ábyrgðaryfirlýsingin
       veiti viðtakanda meiri rétt en hann hefur samkvæmt gildandi lögum.
Ábyrgðaryfirlýsing er lagalega bindandi fyrir ábyrgðaraðila á grundvelli þeirra
      skilyrða sem fram koma í ábyrgðarskilmálum og auglýsingum hans.]^1)
                               ^1)L. 50/2008, 2. gr.
   [16. gr. b. Ef ábyrgðaryfirlýsing er veitt skal seljandi vöru eða þjónustu
 upplýsa neytanda á skýran og greinargóðan hátt um gildissvið ábyrgðarinnar og
  hvaða skilyrði eru sett til þess að neytandi geti borið fyrir sig ábyrgðina.
  Jafnframt skal seljandi upplýsa neytanda á skýran hátt um þau ófrávíkjanlegu
  réttindi sem hann nýtur samkvæmt ákvæðum laga og ábyrgðaryfirlýsingin hefur
  engin áhrif á. Ef neytandi óskar þess ber seljanda að afhenda honum skilmála
 ábyrgðaryfirlýsingarinnar ritaða á pappír eða á öðrum varanlegum miðli sem er
     neytandanum aðgengilegur. Skriflegar ábyrgðaryfirlýsingar skulu vera á
                                 íslensku.]^1)
                               ^1)L. 50/2008, 2. gr.
[16. gr. c. Óheimilt er í atvinnustarfsemi er lög þessi taka til að afla sér eða
    reyna að afla sér með ótilhlýðilegum hætti upplýsinga um eða umráða yfir
                       atvinnuleyndarmálum starfseminnar.
Sá sem fengið hefur vitneskju um eða umráð yfir atvinnuleyndarmálum á réttmætan
hátt í starfi sínu fyrir annan eða í félagi við annan, sbr. 1. mgr., má ekki án
   heimildar veita upplýsingar um eða hagnýta sér slík leyndarmál. Bann þetta
        gildir í þrjú ár frá því að starfi er lokið eða samningi slitið.
   Þeim sem vegna starfs síns eða stöðu að öðru leyti hefur verið trúað fyrir
   uppdráttum, lýsingum, uppskriftum, líkönum eða þess háttar er óheimilt að
      hagnýta sér eða veita öðrum afnot af slíku án sérstakrar heimildar.
  Nú hefur upplýsinga um eða umráða yfir atvinnuleyndarmáli verið aflað á þann
 hátt að brotið hefur verið gegn ákvæðum 1.3. mgr. og er þá þeim sem brotlegur
  er eða þeim sem fengið hafa upplýsingar frá honum óheimilt að færa sér það í
                                    nyt.]^1)
                               ^1)L. 50/2008, 2. gr.
  [16. gr. d. Óheimilt er að selja eða hafa á boðstólum vörur sem merktar eru
    sjálfar eða á miða eða umbúðir eða með tilsvarandi heitum, alþjóðamerki
 hjúkrunar- og mannúðarstarfsemi eða öðrum hliðstæðum auðkennum, svo og að nota
      slík merki, auðkenni eða nöfn í heimildarleysi á auglýsingaspjöldum,
         auglýsingum, reikningum, vöruskrám eða öðrum verslunarskjölum.
 Við framboð vöru, þjónustu eða annars þess sem í té er látið og lög þessi taka
 til er óheimilt að nota íslenska ríkisskjaldarmerkið, þá er óheimilt að nota í
 heimildarleysi íslensk byggðamerki, svo og erlend ríkis- eða byggðamerki.]^1)
                               ^1)L. 50/2008, 2. gr.

               [VII. kafli.]^1) Eftirlit með gagnsæi markaðarins.
                               ^1)L. 50/2008, 2. gr.
 17. gr. Fyrirtæki, sem selur vörur eða þjónustu til neytenda, skal merkja vöru
  sína og þjónustu með verði eða sýna það á svo áberandi hátt á sölustaðnum að
auðvelt sé fyrir neytendur að sjá það. Neytendastofa getur sett nánari ákvæði um
                  verðmerkingar með opinberri tilkynningu.^1)
          ^1)Rgl. 383/2007. Rgl. 385/2007. Rgl. 366/2008. Rgl. 725/2008.
   18. gr. Neytendastofa getur gefið fyrirtækjum sérstök fyrirmæli um að gera
ráðstafanir til að auðvelda viðskiptavinum að meta verð og gæði. Fyrirmælin geta
falist í skyldu til að tilgreina verð, viðskiptakjör, gæði og aðra eiginleika og
    hvernig vara skal mæld, vegin og flokkuð. Neytendastofa getur gefið slík
                    fyrirmæli með opinberri tilkynningu.^1)
   ^1)Rgl. 381/2007. Rgl. 382/2007. Rgl. 383/2007. Rgl. 384/2007. Rgl. 385/2007.
    Rgl. 408/2007, sbr. augl. 1047/2008. Rgl. 366/2008. Rgl. 725/2008. Rgl.
                                   295/2010.
     19. gr. Í því skyni að upplýsa neytendur og efla verðskyn þeirra aflar
 Neytendastofa upplýsinga um verð, verðmyndun og önnur viðskiptakjör og birtir
      niðurstöður eftir því sem ástæða þykir til. Neytendastofa skal setja
     verklagsreglur um öflun slíkra upplýsinga, meðferð þeirra og birtingu.

                      [VIII. kafli.]^1) Upplýsingaskylda.
                               ^1)L. 50/2008, 2. gr.
     20. gr. Neytendastofa getur krafið þá sem lög þessi taka til um allar
  upplýsingar sem nauðsynlegar þykja við athugun einstakra mála. Upplýsinga er
   hægt að krefjast munnlega eða skriflega og skulu þær gefnar innan hæfilegs
                          frests sem stofnunin setur.
  Neytendastofa getur með sömu skilyrðum og í 1. mgr. krafist þess að fá gögn
   afhent til athugunar. Skulu þau afhent innan hæfilegs frests sem stofnunin
                                     setur.
    Neytendastofa getur í starfi sínu krafist upplýsinga og gagna frá öðrum
     stjórnvöldum, þar á meðal frá skattyfirvöldum og tollyfirvöldum, óháð
                              þagnarskyldu þeirra.
  Neytendastofa getur einnig lagt skyldu á þá aðila sem um getur í 1. mgr. að
   upplýsa stofnunina reglulega um atriði sem máli skipta við framkvæmd laga
  þessara. Neytendastofa getur gefið slík fyrirmæli með opinberri tilkynningu.
[20. gr. a. Neytendastofa getur við rannsókn máls gert nauðsynlegar athuganir á
  starfsstöðvum þeirra sem lög þessi taka til og lagt hald á gögn þegar ríkar
 ástæður eru til að ætla að brotið hafi verið gegn lögum þessum eða ákvörðunum
                                 Neytendastofu.
Við framkvæmd aðgerða skal fylgja ákvæðum laga um meðferð [sakamála]^1) um leit
                              og hald á munum.]^2)
                 ^1)[2]L. 88/2008, 234. gr. ^2)L. 57/2007, 1. gr.
   21. gr. Þeim sem starfa af hálfu stjórnvalda að framkvæmd laga þessara er
 óheimilt að skýra frá þeim atriðum sem þeir verða áskynja um í starfi sínu og
        leynt eiga að fara. Þagnarskylda helst þótt látið sé af starfi.
   [21. gr. a. Neytendastofu er heimilt að afhenda stjórnvöldum annarra ríkja
   upplýsingar og gögn sem nauðsynleg þykja við framkvæmd laga í samræmi við
              skuldbindingar Íslands samkvæmt milliríkjasamningum.
         Við afhendingu upplýsinga og gagna skal setja sem skilyrði að:
   1. farið verði með upplýsingarnar og gögnin sem trúnaðarmál hjá þeim sem við
                                  þeim tekur,
   2. upplýsingarnar og gögnin verði aðeins notuð í því skyni sem kveðið er á um
                       í viðkomandi milliríkjasamningi og
        3. upplýsingarnar og gögnin verði aðeins afhent öðrum með samþykki
        Neytendastofu og í þeim tilgangi sem samþykkið kveður á um.]^1)
                               ^1)L. 57/2007, 2. gr.

                      [IX. kafli.]^1) [Viðurlög o.fl.]^2)
                    ^1)L. 50/2008, 2. gr. ^2)L. 50/2008, 3. gr.
[21. gr. b. Neytendastofa getur sett nánari reglur til þess að koma í veg fyrir
 að upplýsingar séu villandi eða óhæfilegar gagnvart neytendum, svo og almennar
reglur um beitingu ákvæða II.V. kafla. Neytendastofa skal eftir því sem kostur
 er ráðgast við hlutaðeigandi aðila eða samtök þeirra áður en slíkar reglur eru
                                    settar.
 Neytendastofa getur gripið til aðgerða gegn viðskiptaháttum sem brjóta í bága
 við ákvæði II.VI. kafla og ákvæði VII. og VIII. kafla eftir því sem við getur
  átt. Aðgerðir Neytendastofu geta falið í sér bann, fyrirmæli eða heimild með
                             ákveðnu skilyrði.]^1)
                               ^1)L. 50/2008, 3. gr.
22. gr. [Neytendastofa getur lagt stjórnvaldssektir á fyrirtæki sem brjóta gegn:
        a. ákvæðum laga þessara, og reglum settum samkvæmt þeim um bann við
                 óréttmætum viðskiptaháttum, sbr. II.V. kafla,
     b. stjórnvaldsreglum og ákvörðunum Neytendastofu gegn viðskiptaháttum sem
 brjóta í bága við ákvæði II.VIII. kafla og fyrirmælum Neytendastofu, sbr. 21.
                                     gr. b,
       c. reglum og fyrirmælum Neytendastofu um ráðstafanir til að auðvelda
             viðskiptavinum að meta verð og gæði, sbr. 18. gr.]^1)
              Sektir skv. 1. mgr. geta numið allt að 10 millj. kr.
                               ^1)L. 50/2008, 3. gr.
23. gr. Ef ekki er farið að ákvörðun sem tekin hefur verið samkvæmt þessum lögum
 getur Neytendastofa ákveðið að sá eða þeir sem ákvörðunin beinist gegn greiði
  dagsektir þar til farið verður að henni. Ákvörðun um dagsektir skal tilkynnt
              bréflega á sannanlegan hátt þeim sem hún beinist að.
24. gr. Ákvörðun um dagsektir má skjóta til áfrýjunarnefndar neytendamála innan
fjórtán daga frá því að hún er kynnt þeim er hún beinist að. Dagsektir reiknast
   ekki fyrr en frestur er liðinn. Ef ákvörðun er skotið til áfrýjunarnefndar
  neytendamála falla dagsektir ekki á fyrr en niðurstaða hennar liggur fyrir.
    25. gr. Ákvörðun Neytendastofu verður ekki borin undir dómstóla fyrr en
             úrskurður áfrýjunarnefndar neytendamála liggur fyrir.
 [Nú vill aðili ekki una úrskurði áfrýjunarnefndar og getur hann þá höfðað mál
  til ógildingar fyrir dómstólum. Mál skal höfðað innan sex mánaða frá því að
 aðili fékk vitneskju um úrskurð áfrýjunarnefndarinnar. Málshöfðun frestar ekki
         gildistöku úrskurðar nefndarinnar né heimild til aðfarar.]^1)
                              ^1)L. 34/2007, 11. gr.
26. gr. Brot gegn lögum þessum, reglum og fyrirmælum settum samkvæmt þeim varða
fésektum eða fangelsi allt að sex mánuðum ef sakir eru miklar. Dæma má sviptingu
  réttinda skv. 68. gr. almennra hegningarlaga og fésekt jafnframt fangelsi ef
            skilyrði 49. gr. almennra hegningarlaga eru fyrir hendi.
  Sá sem gefur aðilum, sem annast framkvæmd laga þessara, rangar skýrslur skal
              sæta refsingu skv. XV. kafla almennra hegningarlaga.
 Sektir samkvæmt lögum þessum má gera jafnt lögaðila sem einstaklingi. Lögaðila
    má ákvarða sekt án tillits til þess hvort sök verður sönnuð á starfsmann
 lögaðilans. Hafi starfsmaður lögaðilans framið brot á lögum þessum eða reglum
     settum samkvæmt þeim má einnig gera lögaðila þessum sekt og sviptingu
  starfsréttinda, enda sé brotið drýgt til hagsbóta fyrir lögaðilann eða hann
   hefur notið hagnaðar af brotinu. Lögaðili ber ábyrgð á greiðslu sektar sem
  starfsmaður hans er dæmdur til að greiða vegna brota á lögum þessum enda séu
                    brot tengd starfi hans hjá lögaðilanum.
Dæma má sviptingu réttinda skv. 68. gr. almennra hegningarlaga og upptöku eigna
   skv. 69. gr. sömu laga í máli er rís vegna brota á lögum þessum eða reglum
                             settum samkvæmt þeim.
27. gr. Ákvarðanir Neytendastofu um að leggja á stjórnvaldssektir eða dagsektir
                    eru aðfararhæfar, svo og sakarkostnaður.
            Málskot til áfrýjunarnefndar neytendamála frestar aðför.
    Við aðför samkvæmt ákvörðunum Neytendastofu skal kveðja gerðarþola fyrir
          héraðsdóm og um málsmeðferð fara skv. 13. kafla aðfararlaga.
                  28. gr. Lög þessi öðlast gildi 1. júlí 2005.

References

   Visible links
   1. file://2008088.html
   2. file://2008088.html#g234
