
   --------------------------------------------------------------------------

                                                                  Lögræðislög^1)

                              1984 nr. 68 30. maí

   --------------------------------------------------------------------------

   ^1)Falla úr gildi 1. janúar 1998, sbr. [2]l. 71/1997, 86. gr.

                                   I. kafli.
                                     1. gr.
        Maður er sjálfráða 16 ára gamall, nema sviptur sé sjálfræði, og
   fjárráða 18 ára gamall, nema sviptur sé fjárræði. Sá sem er sjálfráða og
   fjárráða er lögráða.

                                     2. gr.
        Nú gengur maður, sem ólögráða er fyrir æsku sakir, í hjónaband, og er
   hann þá lögráða upp frá því, nema sviptur sé lögræði.

                                   II. kafli.
                                     3. gr.
        Svipta má mann lögræði, sjálfræði einu saman, fjárræði einu sér eða
   hvoru tveggja:

   a.
           Ef hann er ekki fær um að ráða persónulegum högum sínum eða fé
           vegna andlegs vanþroska, ellisljóleika eða geðsjúkdóms.
   b.
           Ef hann stofnar efnahag sínum eða vandamanna sinna í hættu með
           óhæfilegri eyðslusemi, annarri ráðlausri breytni eða hirðuleysi um
           eignir sem eru í umráðum hans.
   c.
           Ef hann sökum ofdrykkju, notkunar ávana- og fíkniefna eða annarra
           lasta er ekki fær um að ráða persónulegum högum sínum eða fé,
           verður öðrum til byrði, vanrækir framfærsluskyldur eða raskar
           þráfaldlega opinberum hagsmunum.
   d.
           Ef nauðsyn ber til að vista hann án samþykkis hans í sjúkrahúsi
           sökum fyrirmæla í heilbrigðislöggjöfinni.
   e.
           Ef hann vegna líkamlegs vanþroska, heilsubrests eða annarra
           vanheilinda á óhægt með að ráða persónulegum högum sínum eða fé og
           æskir sjálfur lögræðissviptingar af þeim sökum.

        Veita skal lögræðissviptum manni á ný sjálfræði, fjárræði eða hvort
   tveggja eftir því sem við á ef aðstæður lögræðissviptingar eru ekki lengur
   fyrir hendi.

                                     4. gr.
        ...^1)

   ^1)[3]L. 92/1991, 79. gr.

                                     5. gr.
        Sóknaraðili að lögræðissviptingarmáli getur verið:

   a.
           Maki varnaraðila, ættingjar hans í beinan legg og systkin.
   b.
           Lögráðamaður aðila.
   c.
           Sá sem skyldur er að lögum að framfæra aðila og sá sem
           framfærslurétt hefur á hendur honum að lögum.
   d.
           Sá sem næstur er erfingi aðila að lögum eða samkvæmt erfðaskrá sem
           ekki er afturtæk.
   e.
           Félagsmálastofnun eða samsvarandi fulltrúi sveitarstjórnar á
           dvalarstað varnaraðila.
   f.
           Dómsmálaráðuneytið, þegar gæsla almannahags gerir þess þörf eða
           þegar það telur réttmætt að gera kröfuna vegna tilmæla aðila
           sjálfs, vandamanna, læknis hans eða vina, eða vegna vitneskju um
           hag aðila er það hefur fengið á annan hátt.

        Enn fremur getur maður sjálfur óskað eftir úrskurði dóms um að hann
   skuli vera sviptur lögræði.

                                     6. gr.
        Kröfu um lögræðissviptingu skal bera upp við héraðsdómara ...^1) þar
   sem maður sá, er krafan varðar, á heima eða dvelst. Nú er hvorki kunnugt
   um heimili hans né dvalarstað og skal þá með mál farið þar sem varnaraðili
   átti síðast heimili eða dvalarstað.
        Krafa skal vera skrifleg og tilgreina hvort krafist sé sviptingar
   sjálfræðis, fjárræðis eða hvors tveggja. Þar skal grein gerð fyrir aðild
   sóknaraðila, ástæðum sem taldar eru vera til sviptingarinnar og öðru því
   sem máli skiptir. Kröfugerð fylgi skrifleg gögn eftir því sem við verður
   komið.
        Sóknaraðili getur afturkallað kröfu sína á hvaða stigi máls sem er.

   ^1)[4]L. 92/1991, 79. gr.

                                     7. gr.
        Dómari skal taka málið fyrir svo fljótt sem unnt er. Hann kallar
   varnaraðila fyrir dóm og kynnir honum kröfuna nema ástandi hans sé svo
   háttað samkvæmt vottorði yfirlæknis á sjúkrahúsi eða annars embættislæknis
   að það sé tilgangslaust.
        Dómari skipar varnaraðila verjanda og gefur honum kost á að bera fram
   ósk um hver skipaður verði. Óskylt er þó að skipa verjanda ef varnaraðili
   samþykkir kröfu um lögræðissviptingu, nema svo standi á sem í a-lið 1.
   mgr. 3. gr. segir. Þá er óskylt að skipa verjanda ef varnaraðili hefur
   sjálfur ráðið sér lögmann til þess að gæta réttar síns, svo og ef maður
   óskar þess sjálfur að hann verði sviptur lögræði.
        Dómari getur krafið sóknaraðila um gögn til stuðnings kröfu hans.
   Hann getur einnig aflað gagna af sjálfsdáðum. Ef sérstök ástæða er til
   getur hann leitað aðstoðar lögreglustjóra til öflunar gagna.
        Nú hefur maður sjálfur óskað eftir lögræðissviptingu og metur dómari
   allt að einu hvort ástæða sé til sviptingar.
        Eftir að gagnaöflun er lokið og varnaraðila eða verjanda hans hefur
   verið gefinn kostur á að flytja eða leggja fram vörn kveður dómari upp
   úrskurð í málinu.

                                     8. gr.
        ...^1)
        [Dómari skal senda sýslumanni endurrit úrskurðar um
   lögræðissviptingu, svo og dómsmálaráðuneytinu, en það heldur spjaldskrá um
   lögræðissvipta menn hér á landi.]^1)
        Ef um fjárræðissviptingu er að tefla skal dómari einnig annast um að
   niðurstaða úrskurðarins sé þegar birt í Lögbirtingablaði. Ef sá, sem
   sviptur er fjárræði, á fasteign eða hér skrásett skip eða hann rekur
   atvinnu sem geta ber eða getið er á verslanaskrá, þá skal skrá athugasemd
   um úrskurðinn á varnarþingi fasteignar eða skips og á verslanaskrá. Dómari
   sendir eftirrit af úrskurðinum yfirlögráðanda og öðrum þeim stjórnvöldum
   sem um hann þurfa að vita.

   ^1)[5]L. 92/1991, 79. gr.

                                     9. gr.
        Nú telur sá, sem lögræðissviptingar krafðist, að ástæður til
   sviptingar séu ekki lengur fyrir hendi og getur hann þá borið fram tilmæli
   til héraðsdómara, þar sem hinn lögræðissvipti maður dvelst, um að
   lögræðissvipting verði úr gildi felld. Slík tilmæli getur hinn
   lögræðissvipti einnig borið fram, en óskylt er að sinna þeim nema sex
   mánuðir hið skemmsta séu liðnir frá sviptingu.
        Tilmæli skulu vera skrifleg og studd gögnum um breyttar aðstæður hins
   lögræðissvipta. Ef lögræðissvipting hefur verið reist á ástæðum er greinir
   í a-lið 1. mgr. 3. gr. skal tilmælunum að jafnaði ekki sinnt nema þeim
   fylgi meðmæli læknis.
        Dómari gefur þeim, er málið varðar, kost á að tjá sig um tilmæli um
   niðurfellingu lögræðissviptingar og að afla gagna er málið varða, og er
   einnig heimilt að afla gagna af sjálfsdáðum. Að gagnaöflun lokinni kveður
   dómari upp úrskurð um það hvort lögræðissvipting skuli úr gildi felld eða
   ekki.
        Þegar lögræðissvipting er felld úr gildi annast dómari um að
   afskráning og aflýsing lögræðissviptingar fari fram.

                                    10. gr.
        Dómsathöfnum þeim, sem um ræðir í þessum kafla, má skjóta til æðra
   dóms með kæru, og fer um hana eftir [almennum reglum um kæru í
   einkamálum]^1) eftir því sem við á.
        Eigi frestar kæra framkvæmd úrskurðar.
        Eftirrit af dómi Hæstaréttar skal senda dómsmálaráðuneytinu og
   héraðsdómara málsins. Nú er úrskurði héraðsdóms breytt í Hæstarétti og
   gerir héraðsdómari þá þegar þær ráðstafanir sem við eiga, sbr. 4. mgr. 9.
   gr.

   ^1)[6]L. 91/1991, 161. gr.

                                    11. gr.
        ...^1)
        ...^1) Þóknun skipaðs verjanda og annan málskostnað skal greiða úr
   ríkissjóði.
        Ef kæra til Hæstaréttar hefur verið bersýnilega tilefnislaus má
   ...^1) gera kæranda að endurgreiða ríkissjóði kærumálskostnaðinn.

   ^1)[7]L. 92/1991, 79. gr.

                                  III. kafli.
                                    12. gr.
        Sjálfráða maður ræður einn öðru en fé sínu, nema lög mæli sérstaklega
   fyrir á annan veg.

                                    13. gr.
        Sjálfráða maður verður ekki vistaður í sjúkrahúsi gegn vilja sínum.
        Þó má hefta frelsi manns ef hann er haldinn alvarlegum geðsjúkdómi
   eða ofnautn áfengis eða ávana- og fíkniefna. Slík frelsisskerðing má eigi
   standa lengur en tvo sólarhringa nema til komi samþykki
   dómsmálaráðuneytisins.
        Með samþykki dómsmálaráðuneytisins má vista mann gegn vilja sínum til
   meðferðar í sjúkrahúsi ef fyrir hendi eru ástæður þær sem greinir í 2.
   mgr. og vistun þykir óhjákvæmileg að mati læknis. Um slíka vistun fer skv.
   14.17. gr. hér á eftir.

                                    14. gr.
        Beiðni um sjúkrahúsvistun manns gegn samþykki hans geta þeir aðilar
   lagt fram sem taldir eru í a-, b- og e-liðum 1. mgr. 5. gr. hér að framan.

                                    15. gr.
        Beiðni um vistun skal beina til dómsmálaráðuneytis.
        Beiðni skal vera skrifleg. Henni skulu fylgja gögn um aðild beiðanda,
   sbr. 5. gr., um ástæður fyrir kröfugerð og annað er máli skiptir. Með
   beiðni skal fylgja læknisvottorð þar sem gerð er grein fyrir sjúkdómnum og
   nauðsyn vistunar. Læknisvottorð skal að jafnaði eigi vera eldra en þriggja
   daga þegar það berst ráðuneytinu.

                                    16. gr.
        Dómsmálaráðuneytið skal þegar í stað taka beiðni um vistun til
   afgreiðslu. Það skal kanna málavexti, og getur eftir því sem ástæða er til
   aflað skýrslna þeirra manna sem málinu eru kunnugir.
        Dómsmálaráðuneytið skal án óþarfs dráttar ákveða hvort vistun skuli
   heimiluð eða ekki. Ákvörðun skal vera skrifleg og skal tilkynnt þeim er
   beiðni ber fram, en þar að auki yfirlækni á hlutaðeigandi stofnun ef
   beiðni er samþykkt.

                                    17. gr.
        Á vegum dómsmálaráðuneytisins skal starfa trúnaðarlæknir sem
   ráðuneytið getur leitað umsagnar hjá ef þörf krefur áður en heimild er
   veitt til vistunar. Trúnaðarlæknir ráðuneytisins hefur jafnan heimild til
   að kanna ástand sjúklings sem dvelst í sjúkrahúsi gegn vilja sínum.

                                    18. gr.
        Heimilt er þeim, sem vistaður hefur verið í sjúkrahúsi án samþykkis
   síns skv. 14.17. gr. hér að framan, að leita úrlausnar dómstóla um
   ákvörðun ráðuneytisins um vistunina og skal trúnaðarlæknir ráðuneytisins
   sjá um að sjúklingum sé gerð grein fyrir þeim rétti.
        Krafa skal vera skrifleg og borin upp við héraðsdómara sem greinir í
   1. mgr. 6. gr. hér að framan.
        Dómari skal taka málið fyrir án tafar. Hann kynnir beiðnina
   dómsmálaráðuneytinu sem skal láta dómaranum í té gögn þau sem vistunin er
   reist á ásamt athugasemdum sínum ef því er að skipta. Dómari skal gefa
   sóknaraðila kost á að skýra mál sitt.
        Dómari kveður síðan upp úrskurð um hvort vistun skuli haldast eða hún
   falli niður.
        Að öðru leyti fer um mál þessi samkvæmt II. kafla laga þessara eftir
   því sem við á.

                                    19. gr.
        Vistun manns í sjúkrahúsi má eigi gegn vilja hans haldast lengur en
   nauðsyn krefur.
        Vistun lýkur þegar yfirlæknir telur hennar ekki lengur þörf, og eigi
   síðar en 15 sólarhringum frá því hún hófst, nema áður hafi verið gerð
   krafa fyrir dómi um að hann verði sviptur sjálfræði.

                                   IV. kafli.
                                    20. gr.
        Fjárráða maður ræður einn fé sínu, nema öðruvísi sé sérstaklega um
   mælt í lögum.

                                    21. gr.
        Ófjárráða maður ræður sjálfur sjálfsaflafé sínu sem hann hefur þegar
   unnið fyrir. Maður, sem sviptur hefur verið fjárræði, ræður þó aðeins því
   sjálfsaflafé sem hann hefur unnið sér inn eftir að úrskurður gekk um
   sviptinguna.
        Ófjárráða maður ræður sjálfur gjafafé sínu, þar með taldar
   dánargjafir, nema gefandi hafi mælt fyrir á annan veg eða lög kveði
   sérstaklega öðruvísi á. Ef maður hefur verið sviptur fjárræði ræður hann
   þó aðeins því gjafafé sem hann hefur fengið eftir að úrskurðurinn gekk um
   sviptingu fjárræðis.
        Ef um tiltölulega mikið sjálfsaflafé eða gjafafé er að tefla eða fari
   hinn ófjárráða maður ráðlauslega með féð getur yfirlögráðandi, án tillits
   til fyrirmæla gefanda ef því er að skipta, tekið eða heimilað lögráðamanni
   að taka féð að nokkru eða öllu leyti til varðveislu og ræður hinn
   ófjárráða maður þá ekki því fé meðan sú ráðstöfun helst.
        Forráð ófjárráða manns yfir sjálfsaflafé og gjafafé taka einnig til
   arðs af því fé, svo og verðmætis er í stað þess kemur. Ekki heimila þau
   ófjárráða manni að stofna til skuldar né veðsetja fjármuni.

                                    22. gr.
        Löggerningar ólögráða manns, sem hann hafði ekki heimild til að gera,
   binda hann ekki.
        Nú hefur maður verið sviptur lögræði og binda hann þá ekki
   löggerningar sem fara í bág við lögræðissviptingu og hann gerir eftir
   uppkvaðningu úrskurðar, enda hafi úrskurðurinn, ef um fjárræðissviptingu
   er að tefla, verið birtur í Lögbirtingablaði innan tveggja vikna frá
   uppkvaðningu. Gildir skulu eldri löggerningar, nema sá maður, sem
   löggerningnum er beint til, hafi vitað um lögræðissviptinguna eða mátt
   vera um hana kunnugt.

                                    23. gr.
        Nú hefur ólögráða maður sjálfur gert samning sem hann skorti heimild
   til að gera og getur þá hinn aðili samningsins riftað honum, nema
   samningurinn hafi annaðhvort verið staðfestur af lögráðamanni eða honum
   hafi verið fullnægt svo skuldbindandi sé fyrir hinn ólögráða mann.
        Nú veit maður að hann semur við ólögráða mann og hefur ekki ástæðu
   til að ætla að samþykki lögráðamanns sé fyrir hendi og getur hann þá ekki
   riftað samningnum fyrr en liðinn er tilskilinn frestur til að afla
   staðfestingar lögráðamanns ef um slíkan frest hefur verið samið, en ella
   hæfilegur tími til þeirrar málaleitunar.
        Ef maður hefur gert vinnusamning við ósjálfráða mann og svo er ástatt
   sem segir í upphafi undanfarandi málsgreinar þá getur hann ekki riftað
   samningnum meðan hinn ósjálfráða maður efnir hann af sinni hálfu.
        Ákvörðun um riftun samnings má jafnt tilkynna hinum ólögráða manni
   sjálfum sem lögráðamanni hans.

                                    24. gr.
        Nú veldur lögræðisskortur ógildingu samnings og skal þá hvor aðila
   skila aftur þeim verðmætum sem hann hefur veitt viðtöku. Ef ekki er unnt
   að skila hlut aftur skal aðili greiða verð hans eftir því sem hér segir:

   a.
           Samningsaðili hins ólögráða manns skal greiða fullt verð
           hlutarins. Honum ber þó eigi að bæta hlut sem hann átti að skila
           aftur samkvæmt samningi aðila ef rýrnun eða eyðilegging hlutarins
           stafar af eiginleikum hans sem fyrir hendi voru þegar hann var
           afhentur. Hafi aðili fengið hlutinn eða verðmætið að gjöf eða til
           geymslu frá hinum ólögráða manni má færa niður bætur úr hendi hans
           eftir því sem sanngjarnt þykir.
   b.
           Hinn ólögráða maður skal greiða fégjald að því leyti sem verðmætin
           hafa orðið honum að notum.

        Nú hefur hinn ólögráða maður haft svik í frammi eða á annan hátt
   brotið af sér við gerð samnings eða afhendingu umsaminna verðmæta eða hann
   hefur á saknæman hátt valdið því að hlutur hefur farið forgörðum er honum
   bar samkvæmt samningnum eða vegna riftunar samningsins að skila aftur og
   skal hann þá bæta samningsaðila sínum tjón hans. Dómstólar geta þó fært
   bótafjárhæð niður með hæfilegu tilliti til þess hve mikil sökin var og
   tjónið, til efnahags hins ólögráða manns og annarra atvika.
        Nú sannast í opinberu máli að hinn ólögráða maður hefur gerst sekur
   um refsivert athæfi í sambandi við gerð samnings eða framkvæmd og skal
   hann þá bæta tjón eftir almennum reglum.

                                   V. kafli.
                                    25. gr.
        Foreldrar barns, sem er ósjálfráða fyrir æsku sakir, og þeir, sem
   barni koma í foreldris stað, ráða persónulegum högum þess. Nefnast þau
   lögráð forsjá, og fer um hana samkvæmt ákvæðum [8]barnalaga, nr.
   9/1981.^1)

   ^1)Nú [9]l. 20/1992.

                                    26. gr.
        Þeir, sem fara með forsjá barns samkvæmt því sem segir í [10]36.,
   [11]37. og [12]38. gr. laga nr. 9/1981,^1) skulu einnig hafa á hendi
   fjárhald þess meðan það er ófjárráða fyrir æsku sakir.

   ^1)Nú [13]l. 20/1992.

                                    27. gr.
        Nú er maður með dómsúrskurði sviptur lögræði (sjálfræði, fjárræði eða
   hvoru tveggja) og skal þá yfirlögráðandi skipa honum lögráðamann.
        Svo skal og yfirlögráðandi skipa þeim manni lögráðamann sem ófjárráða
   er fyrir æsku sakir er lögborins lögráðamanns nýtur eigi eða hann æskir
   lausnar frá starfi af ástæðum sem yfirlögráðandi metur gildar, svo og er
   fjármálum barns þykir ekki nægilega borgið í höndum hans.

                                    28. gr.
        Skipa má ólögráða manni sérstakan lögráðamann til þess að reka
   tiltekið erindi fyrir hann er þess gerist þörf. Skal það jafnan gert er
   fastur lögráðamaður hefur eiginna hagsmuna að gæta við þann erindrekstur.

                                    29. gr.
        Skipaður lögráðamaður skal vera lögráða og fjár síns ráðandi,
   ráðvandur og ráðdeildarsamur og að öðru leyti vel til starfans fallinn.
        Nú hefur foreldri ákveðið hver vera skuli að því látnu lögráðamaður
   barns er það hefur forsjá fyrir og skal þá skipa hann lögráðamann, nema
   annað þyki hentara vegna hagsmuna barnsins.

                                    30. gr.
        [Sýslumenn eru yfirlögráðendur hver í sínu umdæmi. Ákvörðun
   sýslumanns í þeim efnum má skjóta til dómsmálaráðuneytisins til
   endurskoðunar innan mánaðar frá því hlutaðeiganda varð hún kunn.]^1)
        Lögráðamönnum er skylt að hegða sér eftir fyrirmælum yfirlögráðenda
   og dómsmálaráðuneytisins.

   ^1)[14]L. 92/1991, 79. gr.

                                    31. gr.
        Lögráðamaður ósjálfráða manns ræður persónulegum högum hans, þar á
   meðal vistráðum og vinnusamningum, nema öðruvísi sé mælt í lögum. Lögmæt
   ráðstöfun lögráðamanns bindur ósjálfráða mann svo sem sjálfráða hefði hann
   gert.

                                    32. gr.
        Lögráðamaður ófjárráða manns ræður fyrir fé hans, nema lög mæli um á
   annan veg. Lögmæt ráðstöfun lögráðamanns bindur ófjárráða mann svo sem
   fjárráða hefði hann gert.

                                    33. gr.
        Lögráðamaður skal varðveita og ávaxta með trúmennsku og hagsýni það
   fé skjólstæðings síns sem er í umráðum hans. Hann skal bæta skjólstæðingi
   sínum tjón af lögráðamannsstörfum sínum ef hann veldur því af ásetningi
   eða gáleysi.

                                    34. gr.
        Lögráðamaður hefur ekki ráðstöfunarrétt á því fé skjólstæðings síns
   sem yfirlögráðandi hefur tekið í sínar vörslur.

                                    35. gr.
        Ekki er unnt að binda ófjárráða mann við ábyrgð eða tryggingu fyrir
   þriðja mann.
        [Yfirlögráðandi]^1) getur þó veitt undanþágu frá 1. mgr. þegar
   sérstaklega stendur á vegna hagsmuna hins ófjárráða.

   ^1)[15]L. 92/1991, 79. gr.

                                    36. gr.
        Lögráðamaður skal leita samþykkis yfirlögráðanda til allra ráðstafana
   varðandi fjárhaldið sem eru mikils háttar eða óvenjulegar, svo sem kaup og
   sölu á lausafé ef um tiltölulega mikið verðmæti er að tefla, leigu á
   fasteign um óvenjulega langan tíma eða með öðrum óvenjulegum kjörum og til
   ráðningar forstjóra fyrir atvinnufyrirtæki ófjárráða manns. Samþykki
   yfirlögráðanda þarf og til þess að gengið sé á eignir ófjárráða manns til
   greiðslu kostnaðar af framfærslu hans, námi eða öðru.

                                    37. gr.
        Samþykki [yfirlögráðanda]^1) þarf til þess að binda ófjárráða mann
   við kaup eða sölu fasteignar eða skips, til lagningar veðbanda eða annarra
   eignarhafta á fasteign eða skip, svo og til kaupa eða sölu á
   atvinnufyrirtæki.
        Fasteign, skip eða atvinnufyrirtæki ófjárráða manns skal eigi láta af
   hendi nema honum sé auðsýnilegur hagur að því.

   ^1)[16]L. 92/1991, 79. gr.

                                    38. gr.
        Reiðufé ófjárráða manna skal ávaxta tryggilega eins og best er á
   hverjum tíma að mati [yfirlögráðanda].^1)
        Lána má fé ófjárráða manna gegn fyrsta veðrétti í fasteign, en ekki
   má lánsfjárhæðin fara fram úr ^2/[3] hlutum af fasteignamati eignarinnar.

   ^1)[17]L. 92/1991, 79. gr.

                                    39. gr.
        Í veðskuldabréfum fyrir láni af fé ófjárráða manna skal meðal annars
   taka fram að lánið sé allt þegar afturkræft ef vanskil verða á greiðslu
   vaxta eða afborgana, og má þá [krefjast nauðungarsölu á veðinu án dóms eða
   aðfarar].^1)

   ^1)[18]L. 90/1991, 91. gr.

                                    40. gr.
        Lögráðamaður skal gera yfirlögráðanda grein fyrir fjárhaldinu og
   ráðstöfunum sínum hvenær sem hann krefst þess, svo og er fjárhaldi slítur.
        Ef starf lögráðamanns ófjárráða manns er sérstaklega umfangsmikið
   getur yfirlögráðandi ...^1) ákveðið honum þóknun fyrir fjárhaldið af
   árlegum tekjum skjólstæðings hans.
        Dómsmálaráðuneytið getur sett nánari fyrirmæli um störf lögráðamanna
   og eftirlit yfirlögráðanda með þeim.

   ^1)[19]L. 92/1991, 79. gr.

                                    41. gr.
        Lög þessi öðlast gildi 1. júlí 1984.
        ...

References

   Visible links
   1. http://www.althingi.is/dba-bin/lawformpr.pl?lnr=1984068
   2. file://1997071.html#g86
   3. file:///altext/stjt/1991.092.html
   4. file:///altext/stjt/1991.092.html
   5. file:///altext/stjt/1991.092.html
   6. file://1991091.html#g161
   7. file:///altext/stjt/1991.092.html
   8. file:///altext/stjtnr.html#1981009
   9. file://1992020.html
  10. file:///altext/stjtnr.html#1981009?g36
  11. file:///altext/stjtnr.html#1981009?g37
  12. file:///altext/stjtnr.html#1981009?g38
  13. file://1992020.html
  14. file:///altext/stjt/1991.092.html
  15. file:///altext/stjt/1991.092.html
  16. file:///altext/stjt/1991.092.html
  17. file:///altext/stjt/1991.092.html
  18. file://1991090.html#g91
  19. file:///altext/stjt/1991.092.html
