
   --------------------------------------------------------------------------

Lög um sanngirnisbætur fyrir misgjörðir á stofnunum eða heimilum sem falla undir
                               [1]lög nr. 26/2007

                              2010 nr. 47 28. maí

   --------------------------------------------------------------------------

                 Ferill málsins á Alþingi.   Frumvarp til laga.

   Tóku gildi 2. júní 2010. Breytt með l. 162/2010 (tóku gildi 1. jan. 2011).

                        1. gr. Gildissvið og yfirstjórn.
  Lög þessi mæla fyrir um greiðslu sanngirnisbóta úr ríkissjóði til þeirra sem
    urðu fyrir varanlegum skaða af illri meðferð eða ofbeldi á stofnunum eða
 heimilum sem falla undir lög um skipan nefndar til að kanna starfsemi vist- og
                   meðferðarheimila fyrir börn, nr. 26/2007.
     [Innanríkisráðherra]^1) fer með yfirstjórn og framkvæmd laga þessara.
                             ^1)L. 162/2010, 198. gr.
             2. gr. Skilyrði þess að krafa sé tekin til meðferðar.
 Sá sem vistaður var á stofnun eða heimili sem lög þessi taka til getur krafist
sanngirnisbóta samkvæmt lögum þessum, enda liggi fyrir skýrsla nefndar samkvæmt
   [2]lögum nr. 26/2007 og innköllun sýslumanns. Sýslumaður tekur afstöðu til
 krafna en sá sem krefst bóta getur leitað til úrskurðarnefndar skv. 7. gr. uni
                        hann ekki niðurstöðu sýslumanns.
                        3. gr. Skilyrði sanngirnisbóta.
    Greiða skal sanngirnisbætur úr ríkissjóði á grundvelli laga þessara hafi
 vistmaður orðið fyrir illri meðferð eða ofbeldi meðan á vistun hans stóð, sem
                          olli honum varanlegum skaða.
                   Með illri meðferð eða ofbeldi er átt við:
      a. hvers kyns refsiverða líkamlega valdbeitingu gagnvart barni og aðra
           líkamlega valdbeitingu þar sem valdið er óþarfa sársauka,
        b. ógnandi, vanvirðandi eða niðurlægjandi athafnir gagnvart barni,
     c. athafnir til þess fallnar að misbjóða barni eða vanrækja á annan hátt
uppeldi þess svo mjög að líkamlegri eða andlegri heilsu þess eða þroska sé mikil
                                  hætta búin.
 Með varanlegum skaða er átt við varanlegar neikvæðar líkamlegar, sálrænar eða
                            félagslegar afleiðingar.
                         4. gr. Fjárhæð sanngirnisbóta.
             Við ákvörðun fjárhæðar sanngirnisbóta skal litið til:
        1. alvarleika ofbeldis eða illrar meðferðar, þ.m.t. með tilliti til
   tímalengdar vistunar og annarra aðstæðna sem kunna að hafa gert reynsluna
                               sérlega þungbæra,
    2. alvarleika afleiðinga ofbeldis eða illrar meðferðar, bæði afleiðinga sem
unnt er að leggja læknisfræðilegt mat á og annarra erfiðleika og missis tækifæra
                   sem rekja má til hinna bótaskyldu atvika.
Við ákvörðun fjárhæðar sanngirnisbóta skal einnig, eftir því sem unnt er, tekið
mið af dómaframkvæmd á sambærilegum sviðum. Bætur til einstaklings skulu aldrei
 vera hærri en 6 millj. kr. Hámark þetta breytist 1. janúar ár hvert í samræmi
                           við vísitölu neysluverðs.
  Nú hefur vistmaður verið vistaður á fleiri en einni stofnun eða heimili sem
 falla undir lög þessi og er þá heimilt að ákveða bætur til bráðabirgða og taka
   þá ákvörðun til endurskoðunar jafnóðum og fleiri skýrslur nefndar samkvæmt
[3]lögum nr. 26/2007 og innkallanir vegna þeirra liggja fyrir. Við endanlegt mat
      skal líta til fyrrgreindra þátta með heildstæðum hætti, þó þannig að
            heildarbætur rúmist innan marka þess sem getur í 2. mgr.
Bætur allt að 2 millj. kr. skal greiða út í einu lagi. Bætur umfram það og allt
að 4 millj. kr. skal greiða út 18 mánuðum eftir fyrstu greiðslu. Bætur umfram 4
   millj. kr. og allt að 6 millj. kr. skal greiða út 36 mánuðum eftir fyrstu
greiðslu. Bótafjárhæð skal bundin vísitölu neysluverðs frá því að hún er ákveðin
                í sáttaboði skv. 6. gr. eða úrskurði skv. 9. gr.
                               5. gr. Innköllun.
 Þegar nefnd samkvæmt [4]lögum nr. 26/2007 hefur lokið skýrslu um könnun sína á
starfsemi heimilis eða stofnunar skal ráðherra fela tilteknum sýslumanni að gefa
út innköllun. Innköllun skal birt tvívegis í Lögbirtingablaði, svo og tvívegis í
 útbreiddu dagblaði. Þar skal skorað á þá sem dvalið hafa á tiltekinni stofnun
eða heimili á tilgreindu tímabili er skýrslan tók til og telja sig eiga rétt til
bóta samkvæmt lögum þessum að lýsa kröfum sínum innan þriggja mánaða frá síðari
                    birtingu innköllunar í Lögbirtingablaði.
 Sýslumaður ákveður form innköllunar og gefur út eyðublað fyrir þá sem hyggjast
lýsa kröfum sínum. Á eyðublaðinu skal sá er lýsir kröfu tilgreina svo sem kostur
  er dvalartíma á stofnun eða heimili og helstu ástæður þess að hann telur sig
  eiga rétt til bóta samkvæmt lögum þessum. Þar skal einnig gefinn kostur á að
veita sýslumanni heimild til aðgangs að gögnum um viðkomandi, í vörslum nefndar
samkvæmt [5]lögum nr. 26/2007, þ.m.t. hljóðupptökum og endurritum vitnaskýrslu,
                          eða hjá öðrum stjórnvöldum.
 Nú er kröfu ekki lýst innan þess frests sem greinir í 1. mgr. og fellur hún þá
niður. Víkja má frá þessu í allt að tvö ár frá því að kröfulýsingarfresti lýkur
     ef sýnt þykir að þeim sem lýsir kröfu var það ekki unnt fyrr eða önnur
                          veigamikil rök mæla með því.
                                6. gr. Sáttaboð.
  Að loknum kröfulýsingarfresti skal sýslumaður fara yfir þær kröfur sem lýst
hefur verið og önnur tiltæk gögn. Hann skal afla staðfestingar nefndar samkvæmt
 [6]lögum nr. 26/2007 á því að viðkomandi hafi verið vistaður á því heimili eða
stofnun sem um ræðir. Telji sýslumaður að líkur standi til að bótaskilyrði laga
  þessara séu uppfyllt skal hann að höfðu samráði við ráðherra gera viðkomandi
  einstaklingi skriflegt og bindandi sáttaboð. Að öðrum kosti skal hann synja
kröfu með rökstuddu bréfi. Málsmeðferð af hálfu sýslumanns skal vera einföld og
henni skal hraðað eins og kostur er. Honum er óskylt að taka munnlegar skýrslur
 af þeim sem gera kröfur. Skal hann eftir því sem kostur er fjalla samtímis um
        allar kröfur er lúta að einu og sama heimilinu eða stofnuninni.
 Hafni sá sem kröfu hefur lýst sáttaboði eða hafi kröfu hans verið synjað getur
     hann innan þriggja mánaða frá dagsetningu bréfs sýslumanns leitað til
                          úrskurðarnefndar skv. 7. gr.
  Fallist sá sem kröfu hefur lýst á sátt samkvæmt þessari grein með skriflegum
hætti felur það í sér afsal allra frekari krafna á hendur ríki og eftir atvikum
 sveitarfélögum, sbr. 13. gr., vegna vistunar á viðkomandi stofnun eða heimili.
  Gjalddagi er fyrsti dagur næsta mánaðar eftir að sýslumanni berst skriflegt
                          samþykki viðtakanda bótanna.
                   7. gr. Úrskurðarnefnd um sanngirnisbætur.
 Ráðherra skipar, án tilnefningar, nefnd þriggja manna og þriggja til vara til
 þess að taka afstöðu til krafna um sanngirnisbætur samkvæmt lögum þessum ljúki
málum ekki á grundvelli 6. gr. Nefndarmenn og varamenn þeirra skulu skipaðir til
 allt að þriggja ára í senn. Einn nefndarmaður skal fullnægja skilyrðum til að
vera hæstaréttardómari, en hann skal jafnframt vera formaður nefndarinnar. Einn
  skal vera læknir og einn sálfræðingur. Um sérstök hæfisskilyrði gilda reglur
   stjórnsýslulaga. Varamenn skulu fullnægja sömu hæfisskilyrðum og aðalmenn.
 Kostnaður við störf úrskurðarnefndarinnar greiðist úr ríkissjóði, sbr. þó 13.
     gr. Nefndinni er heimilt að ráða sér starfslið í samráði við ráðherra.
              8. gr. Meðferð bótakrafna af hálfu úrskurðarnefndar.
Í erindi til úrskurðarnefndar á grundvelli 2. mgr. 6. gr. skal greina helstu rök
 fyrir því að viðkomandi eigi ríkari rétt en niðurstaða sýslumanns ber vott um.
Úrskurðarnefndin getur kvatt þann sem leitað hefur til nefndarinnar til viðtals
  þar sem aflað verður nánari upplýsinga um grundvöll kröfunnar. Þá getur hún
    sömuleiðis leitað eftir afstöðu sýslumanns til kröfunnar eða kvatt aðra
  einstaklinga til viðtals, t.d. fyrrverandi starfsfólk á stofnun eða heimili.
 Úrskurðarnefndinni er heimilt að óska eftir umboði þess sem kröfu gerir til að
afla læknisfræðilegra gagna um heilsufar hans, ef slík gögn skipta sérstöku máli
    að áliti nefndarinnar. Slík gagnaöflun skal vera á kostnað nefndarinnar.
  Úrskurðarnefndin skal hafa aðgang að hljóðupptökum og endurritum viðtala sem
   nefnd samkvæmt [7]lögum nr. 26/2007 hefur tekið sem lið í rannsókn sinni á
 stofnun eða heimili, sem og að öðrum skjallegum gögnum sem síðarnefnda nefndin
                                   býr yfir.
Nú telur sá sem kröfu gerir að skýrsla sem hann kann að hafa gefið skv. 3. mgr.
sé ófullnægjandi við mat á rétti hans til sanngirnisbóta samkvæmt lögum þessum,
    eða hann óskar af öðrum ástæðum eftir því að tjá sig nánar um atriði sem
skýrslan tekur til, og skal þá úrskurðarnefndin heimila honum að gefa skýrslu á
ný, eða leggja fram skriflega greinargerð. Úrskurðarnefndin skal meta framkomna
                             framburði heildstætt.
   Úrskurðarnefndin skal ljúka meðferð hverrar kröfu eins fljótt og auðið er.
                           9. gr. Ákvörðun um bætur.
Úrskurðarnefndin skal kveða upp skriflegan úrskurð þar sem tekin er afstaða til
kröfu þess sem leitar til nefndarinnar um bætur. Tilgreina skal helstu röksemdir
                          sem niðurstaðan er reist á.
    Við mat á því hvort nægilega sé í ljós leitt að bótaskilyrði 3. gr. séu
uppfyllt, og við mat á þeim atriðum sem greinir í 4. gr., skal úrskurðarnefndin
 líta til fyrirliggjandi gagna og þess hvernig frásögn viðkomandi samræmist því
 sem vitað er um aðstæður á viðkomandi stofnun eða heimili, einkum á grundvelli
                 skýrslu nefndar samkvæmt [8]lögum nr. 26/2007.
   Nú hefur sá er kröfu gerir notið aðstoðar lögmanns við gerð kröfu og aðra
   ráðgjöf og skal þá úrskurðarnefndin jafnframt hugsanlegum sanngirnisbótum
   úrskurða hæfilegan kostnað samkvæmt réttmætri, sundurliðaðri og tímasettri
skýrslu lögmannsins. Að jafnaði skal ekki úrskurða hærri þóknun en svarar til 10
                                  klst. vinnu.
 Úrskurður nefndarinnar er endanlegur á stjórnsýslustigi. Ekki er hægt að bera
   niðurstöðu um bótarétt skv. 3. og 4. gr. undir dómstóla fyrr en úrskurður
  úrskurðarnefndar um sanngirnisbætur liggur fyrir. Mál skal höfðað innan sex
mánaða frá því að úrskurðurinn var kynntur aðila máls og málsókninni skal beint
                             að úrskurðarnefndinni.
  Gjalddagi bóta er 1. dagur næsta mánaðar eftir að úrskurður er kveðinn upp.
                     10. gr. Tengiliður vegna vistheimila.
  Ráðherra skipar sérstakan tengilið sem koma skal með virkum hætti á framfæri
 upplýsingum til þeirra sem kunna að eiga bótarétt samkvæmt lögunum. Hann skal
  m.a. leiðbeina þeim sem til hans leita um framsetningu bótakrafna í kjölfar
 innköllunar sýslumanns. Þá skal hann aðstoða fyrrverandi vistmenn sem eiga um
     sárt að binda í kjölfar vistunar við að sækja sér þjónustu sem ríki og
  sveitarfélög bjóða upp á, svo sem varðandi endurhæfingu og menntun. Eftir 1.
   janúar 2013 getur ráðherra lagt niður starf tengiliðs að fenginni tillögu
                               úrskurðarnefndar.
              11. gr. Framsal krafna og aðilaskipti fyrir erfðir.
Ekki er heimilt að framselja kröfu samkvæmt lögum þessum, nema hún sé viðurkennd
 og fjárhæð hennar ákvörðuð af úrskurðarnefnd. Bætur eru undanþegnar aðför skv.
                     [9]46. gr. laga um aðför, nr. 90/1989.
  Krafa um bætur samkvæmt lögum þessum erfist í samræmi við [10]erfðalög, nr.
 8/1962, hafi tjónþoli lýst kröfu skv. 5. gr. Hafi tjónþoli fallið frá áður en
  honum var unnt að lýsa slíkri kröfu erfist krafan til eftirlifandi barna sem
  geta hvert um sig eða sameiginlega fylgt henni eftir. Um aðgang að gögnum í
   vörslu vistheimilisnefndar og annarra stjórnvalda varðandi kröfu á þessum
                  grundvelli fer samkvæmt ákvæðum 5. og 8. gr.
                              12. gr. Ýmis ákvæði.
Um sanngirnisbætur samkvæmt lögum þessum fer skv. 2. tölul. [11]28. gr. laga um
      tekjuskatt, nr. 90/2003. Óheimilt er að skuldajafna kröfum ríkisins,
   sveitarfélaga eða stofnana þeirra á móti greiðslum samkvæmt lögum þessum.
 Aðrar greiðslur sem einstaklingur kann að njóta, t.d. á grundvelli [12]laga um
   almannatryggingar, nr. 100/2007, eða úr lífeyrissjóðum, hafa ekki áhrif á
 ákvörðun sanngirnisbóta samkvæmt lögum þessum. Greiddar sanngirnisbætur mynda
ekki heldur stofn til frádráttar vegna slíkra annarra greiðslna, né hafa áhrif á
         réttindi einstaklinga í almannatryggingakerfinu að öðru leyti.
     [13]Upplýsingalög, nr. 50/1996, gilda ekki um gögn úrskurðarnefndar um
sanngirnisbætur. Gögnin skulu gerð almenningi aðgengileg að þeim tíma liðnum sem
       getur í upplýsingalögum, sbr. 3. mgr. [14]8. gr. laga nr. 50/1996.
 Ráðherra er heimilt að gefa út og birta í B-deild Stjórnartíðinda, að fenginni
 tillögu sýslumanns eða úrskurðarnefndar, nánari reglur um viðmið við ákvörðun
 fjárhæða, meðferð bótakrafna, aðgang sýslumanns eða úrskurðarnefndar að gögnum
 hjá sveitarfélögum, stofnunum þeirra og ríkisstofnunum, fyrirkomulag greiðslu
   bóta, viðmiðunarfjárhæð vegna lögmannskostnaðar og önnur atriði sem varða
                            framkvæmd laga þessara.
                           13. gr. Ábyrgðarskipting.
Hafi sveitarfélag rekið heimili eða stofnun skal ráðherra efna til viðræðna við
   viðkomandi um skiptingu kostnaðar af bótagreiðslum og starfi sýslumanns og
                               úrskurðarnefndar.
                              14. gr. Gildistaka.
                         Lög þessi öðlast þegar gildi.

References

   Visible links
   1. file://2007026.html
   2. file://2007026.html
   3. file://2007026.html
   4. file://2007026.html
   5. file://2007026.html
   6. file://2007026.html
   7. file://2007026.html
   8. file://2007026.html
   9. file://1989090.html#g46
  10. file://1962008.html
  11. file://2003090.html#g28
  12. file://2007100.html
  13. file://1996050.html
  14. file://1996050.html#g8
