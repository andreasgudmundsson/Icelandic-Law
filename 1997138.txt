
   --------------------------------------------------------------------------

                             Lög um húsaleigubætur

                           1997 nr. 138 23. desember

   --------------------------------------------------------------------------

                 Ferill málsins á Alþingi.   Frumvarp til laga.

Tóku gildi 1. janúar 1998. Breytt með l. 52/2001 (tóku gildi 13. júní 2001), l.
 168/2002 (tóku gildi 1. jan. 2003), l. 129/2004 (tóku gildi 31. des. 2005), l.
 167/2007 (tóku gildi 1. jan. 2008), l. 136/2009 (tóku gildi 1. jan. 2010), l.
  70/2010 (tóku gildi 25. júní 2010) og l. 162/2010 (tóku gildi 1. jan. 2011).

                            1. gr. Markmið laganna.
  Markmið laganna er að lækka húsnæðiskostnað tekjulágra leigjenda og draga úr
                        aðstöðumun á húsnæðismarkaðnum.
                             2. gr. Húsaleigubætur.
  Aðstoð samkvæmt lögum þessum er í formi greiðslna til leigjenda sem nefnast
                                húsaleigubætur.
      Sveitarfélög skulu greiða húsaleigubætur og annast félagsmálanefndir
                  sveitarfélaga að jafnaði afgreiðslu umsókna.
                                   3. gr. ^1)
                              ^1)L. 168/2002, 1. gr.
                   4. gr. Almennt um rétt til húsaleigubóta.
 Þeir leigjendur eiga rétt á húsaleigubótum sem leigja íbúðarhúsnæði til búsetu
                            og eiga þar lögheimili.
   Dveljist maður hérlendis við nám utan þess sveitarfélags þar sem hann átti
 lögheimili er námið hófst og á þar skráð aðsetur getur viðkomandi átt rétt til
húsaleigubóta þrátt fyrir skilyrði 1. mgr. um lögheimili í leiguíbúð. Umsókn um
 bætur skal send því sveitarfélagi þar sem námsmaður á lögheimili óháð aðsetri.
 [Heimilt er sveitarfélagi að greiða húsaleigubætur til leigjanda sem búa þarf
 tímabundið í öðru sveitarfélagi vegna veikinda. Umsókn um bætur skal send því
               sveitarfélagi þar sem umsækjandi á lögheimili.]^1)
Það er skilyrði húsaleigubóta að húsaleigusamningur um viðkomandi húsnæði sé til
sex mánaða eða lengri tíma og að honum hafi verið þinglýst. [Ekki er þó skylt að
 þinglýsa leigusamningi vegna íbúðar í eigu sveitarfélaga eða félaga sem eru að
                      öllu leyti í eigu sveitarfélaga.]^2)
  Um frekari skilyrði fyrir bótarétti og greiðslu bótanna fer samkvæmt nánari
                            fyrirmælum þessara laga.
                   ^1)L. 168/2002, 2. gr. ^2)L. 52/2001, 1. gr.
                 5. gr. Meginreglur um rétt til húsaleigubóta.
  Húsaleigubætur skulu ákvarðaðar og reiknaðar út miðað við ákveðinn grunn sem
miðast við ákveðna fjárhæð fyrir hverja íbúð og hvert barn á framfæri umsækjanda
              að teknu tilliti til leigufjárhæðar, eigna og tekna.
      Bætur vegna barna greiðast frá næsta mánuði eftir fæðingu barns eða
     lögheimilisskráningu og þar til ungmenni nær 18 ára aldri eða flytur.
      [Velferðarráðherra]^1) setur, að höfðu samráði við Samband íslenskra
sveitarfélaga, ákvæði í reglugerð^2) um útreikning og fjárhæð bóta, þar á meðal
                            um grunnfjárhæðir bóta.
    Sveitarstjórn skal taka ákvörðun fyrir 1. nóvember ár hvert um fjárhæðir
 húsaleigubóta á næsta ári sem geta verið hærri en grunnfjárhæðir, sbr. 3. mgr.
  Sveitarstjórn skal fyrir 1. nóvember ár hvert auglýsa með tryggilegum hætti
      ákvörðun sína um fjárhæðir húsaleigubóta og tilkynna þá ákvörðun til
                              [ráðuneytisins].^1)
              ^1)L. 162/2010, 18. gr. ^2)Rg. 118/2003, sbr. 378/2008.
             6. gr. Atriði sem girða fyrir rétt til húsaleigubóta.
                 Réttur til húsaleigubóta er ekki fyrir hendi:
     1. [ef umsækjandi eða einhver sem í húsnæðinu býr með honum er skyldmenni
leigusala sem býr í sama húsi í beinan legg eða kjörbarn, fósturbarn, systkini,
                      barn þeirra eða tengdaforeldri],^1)
    2. ef umsækjandi eða einhver sem býr í húsnæðinu með honum nýtur réttar til
                                   vaxtabóta,
              3. ef leigusamningur er til skemmri tíma en sex mánaða.
                               ^1)L. 52/2001, 2. gr.
                             7. gr. Íbúðarhúsnæði.
       Húsaleigubætur koma aðeins til álita vegna leigu á íbúðarhúsnæði.
     Með íbúðarhúsnæði í lögum þessum er átt við venjulega og fullnægjandi
    heimilisaðstöðu og eru lágmarksskilyrði a.m.k. eitt svefnherbergi ásamt
          séreldhúsi eða eldunaraðstöðu og sérsnyrtingu og baðaðstöðu.
Húsaleigubætur greiðast ekki vegna leigu á einstaklingsherbergjum eða ef eldhús
                      eða snyrting er sameiginleg fleirum.
  Þá greiðast bætur ekki þegar húsnæði til annarra nota en íbúðar er leigt til
                        íbúðar að öllu leyti eða hluta.
 [Þrátt fyrir ákvæði 1.4. mgr. um íbúðarhúsnæði hafa fatlaðir sem búa saman á
sérstökum sambýlum fyrir fatlaða rétt til húsaleigubóta. Undanþága þessi gildir
  einnig um námsmenn sem eru í námi á framhalds- eða háskólastigi og leigja á
                        heimavist eða á námsgörðum.]^1)
                               ^1)L. 52/2001, 3. gr.
                              8. gr. Leigufjárhæð.
  Leigufjárhæð samkvæmt lögum þessum er hin beina greiðsla fyrir leiguafnot af
 húsnæði. Aðrar greiðslur og aðrir kostnaðarliðir, sem leigjanda ber að greiða
    samkvæmt samningi eða lögum, svo sem fyrir hita, vatn, rafmagn, rekstur,
 hússjóðsgjöld o.fl., teljast samkvæmt því ekki til leigufjárhæðar í skilningi
                                 laga þessara.
Ef leigjandi gefur upp leigufjárhæð, sem er verulega hærri en markaðsleiga fyrir
 sambærilegt leiguhúsnæði í viðkomandi sveitarfélagi eða þykir óeðlileg að öðru
 leyti eða ef um er að ræða íburðarmikið og óhóflegt húsnæði, er sveitarfélagi
 heimilt að færa niður viðmiðunarleigu sem því nemur eða til þess sem eðlilegt
                                     þykir.
Leigufjárhæð íbúða félagasamtaka, sem lögð er til grundvallar útreikningi bóta,
skal aldrei vera hærri en viðmið [Íbúðalánasjóðs]^1) um leigu félagslegra íbúða.
                              ^1)L. 168/2002, 3. gr.
                            9. gr. Tekjur og eignir.
 Með tekjum í lögum þessum er átt við allar tekjur skv. II. kafla [[1]laga nr.
  90/2003, um tekjuskatt].^1) Reikna skal samanlagðar tekjur allra þeirra sem
lögheimili eiga eða hafa skráð eða fast aðsetur í viðkomandi leiguhúsnæði og eru
    þá tekjur barna umsækjenda sem eru 20 ára og eldri meðtaldar. Þó eru hér
undanskildar tekjur barna umsækjenda sem stunda skólanám í sex mánuði eða lengur
                                    á árinu.
 Bætur almannatrygginga og húsaleigubætur fyrra árs teljast ekki til tekna skv.
1. mgr. [Þá teljast elli- og örorkulífeyrisgreiðslur úr séreignarlífeyrissjóðum
   á grundvelli [2]laga nr. 129/1997, um skyldutryggingu lífeyrisréttinda og
starfsemi lífeyrissjóða, með síðari breytingum, ekki til tekna skv. 1. mgr.]^2)
  Ef samanlagðar eignir þeirra er 1. mgr. tilgreinir að frádregnum skuldum með
 vísan til [[3]72. og [4]75. gr. laga nr. 90/2003, um tekjuskatt],^1) fara yfir
    þrjár milljónir króna, miðað við vísitölu neysluverðs, skulu 25% þeirrar
    fjárhæðar sem umfram er bætast við þær tekjur sem liggja til grundvallar
 ákvörðun um fjárhæðir húsaleigubóta. Hámarksfjárhæð samkvæmt þessari málsgrein
  breytist 1. janúar ár hvert í samræmi við breytingar á vísitölu neysluverðs
  miðað við grunnvísitölu. [Ráðherra]^3) skal láta reikna út og birta^4) nýjar
                        fjárhæðir samkvæmt ákvæði þessu.
   ^1)L. 129/2004, 128. gr. ^2)L. 70/2010, 7. gr. ^3)L. 162/2010, 18. gr. ^4)Rg.
                                   118/2003.
                       10. gr. Umsókn um húsaleigubætur.
 Umsóknum um húsaleigubætur skal skilað til viðkomandi sveitarfélags sem annast
                          afgreiðslu og útborgun bóta.
   Sækja skal um húsaleigubætur fyrir hvert almanaksár og gildir umsóknin til
                                    ársloka.
    [Umsókn um húsaleigubætur skal hafa borist eigi síðar en 16. dag fyrsta
 greiðslumánaðar. Berist umsókn seinna verða húsaleigubætur ekki greiddar vegna
                               þess mánaðar.]^1)
  Félagsmálanefnd sveitarfélagsins ákvarðar að jafnaði um bótarétt. Umsókn um
húsaleigubætur skal vera skrifleg og á sérstöku þar til gerðu eyðublaði og skal
     beina henni til þess sveitarfélags þar sem viðkomandi leiguhúsnæði er.
Umsækjandi skal gefa allar þær upplýsingar sem krafist er á umsóknareyðublaði og
      nauðsynlegar eru að öðru leyti til að staðreyna megi bótarétt hans.
    Sveitarfélög skulu veita allar upplýsingar um skilyrði húsaleigubóta og
útreikning þeirra og önnur atriði sem máli kunna að skipta og veita umsækjendum
       nauðsynlegar leiðbeiningar og aðstoð við gerð og frágang umsókna.
Um málsmeðferð einstakra mála er vísað til [5]XVI. kafla laga um félagsþjónustu
                         [6]sveitarfélaga, nr. 40/1991.
                              ^1)L. 168/2002, 4. gr.
                         11. gr. Fylgigögn með umsókn.
                      Umsókn skulu fylgja eftirtalin gögn:
   1. leigusamningur, gerður á staðfest samningseyðublað, undirritaður af báðum
aðilum og þinglýstur. [Ekki er þó skylt að þinglýsa leigusamningi vegna íbúðar í
 eigu sveitarfélaga eða félaga sem eru að öllu leyti í eigu sveitarfélaga],^1)
     2. ljósrit af skattframtölum þeirra sem lögheimili eiga í íbúðinni fyrir
                 síðasta ár, staðfest af [ríkisskattstjóra],^2)
   3. launaseðlar þeirra sömu og getið er í 2. tölul. og barna, sbr. 1. mgr. 9.
                        gr., fyrir þrjá síðustu mánuði,
     4. önnur þau gögn sem tiltekin eru í reglugerð eða eðli máls, aðstæður og
                            atvik kunna að kalla á.
                   ^1)L. 52/2001, 4. gr. ^2)L. 136/2009, 91. gr.
                  12. gr. Ófullnægjandi umsókn og upplýsingar.
 Sé umsókn ófullnægjandi eða henni fylgja ekki nauðsynleg gögn, sbr. 10. og 11.
    gr., eða umsækjandi gefur að öðru leyti ekki nauðsynlegar upplýsingar og
skýringar, skal umsækjanda gerð grein fyrir því sem ábótavant er og honum gefinn
  kostur á að bæta úr því innan tveggja mánaða. Sinni hann þeim tilmælum ekki
            kemur umsókn hans ekki til álita eða frekari meðferðar.
                        13. gr. Greiðsla húsaleigubóta.
  Húsaleigubætur koma til greiðslu frá og með næsta mánuði eftir að réttur til
                         bóta hefur verið staðreyndur.
Bæturnar greiðast til leigjanda (umsækjanda) en þó er heimilt að greiða þær til
           leigusala samkvæmt sérstakri skriflegri beiðni leigjanda.
Bæturnar greiðast mánaðarlega fyrir síðastliðinn mánuð með einni greiðslu, eigi
síðar en fimmta dag hvers mánaðar. Samningar aðila um fyrirframgreiðslu á leigu
                              breyta engu hér um.
Húsaleigubætur greiðast aðeins á grundvelli eins húsaleigusamnings um sömu íbúð
                              fyrir sama tímabil.
   Húsaleigubætur greiðast ekki mánaðarlega sé útreiknuð fjárhæð þeirra undir
  ákveðnu marki sem ráðherra ákveður með reglugerð.^1) Uppgjör greiðist í þeim
                           tilvikum einu sinni á ári.
                                 ^1)Rg. 118/2003.
                      14. gr. Upplýsingaskylda leigjanda.
  Bótaþegi skal tilkynna viðkomandi sveitarfélagi þegar í stað um hverjar þær
  breytingar á högum sínum og heimilisaðstæðum og öðrum þeim atriðum sem áhrif
           geta haft á rétt hans til húsaleigubóta og á bótafjárhæð.
                  15. gr. Brottfall réttar til húsaleigubóta.
 Réttur til húsaleigubóta fellur niður ef skilyrðum laga þessara er ekki lengur
                                   fullnægt.
      Við flutning leigjanda úr leiguhúsnæði fellur niður réttur hans til
           húsaleigubóta. Brottfall réttinda miðast við flutningsdag.
 Við andlát leigjanda fellur réttur til húsaleigubóta niður. Brottfall réttinda
                         miðast við lok andlátsmánaðar.
Við framsal leiguréttar, framleigu eða hvers kyns framlán fellur réttur til bóta
                         niður að hluta eða öllu leyti.
 Félagsmálanefnd sveitarfélags er heimilt að fella niður greiðslur bóta, stöðva
     bótagreiðslur eða greiða bætur beint til leigusala, og þá með samþykki
     leigjanda, ef nefndin fær vitneskju um veruleg leiguvanskil leigjanda.
Sama á við ef leigjandi vanrækir upplýsinga- og tilkynningarskyldu sína skv. 14.
   gr. eða hefur að öðru leyti gefið rangar eða villandi upplýsingar sem máli
                    skipta og þýðingu hafa um bótarétt hans.
                                16. gr. Málskot.
 Telji leigjandi (umsækjandi) á rétt sinn hallað af hálfu félagsmálanefndar við
    framkvæmd laga þessara, svo sem við ákvörðun um bótarétt, fjárhæð bóta,
 niðurfellingu þeirra eða önnur atriði sem þýðingu hafa fyrir hann, getur hann
 skotið viðkomandi ákvörðun eða afgreiðslu til úrskurðarnefndar félagsþjónustu.
   Um málsmeðferð fer þá samkvæmt ákvæðum [7]XVII. kafla laga nr. 40/1991, um
                         félagsþjónustu sveitarfélaga.
                       17. gr. Viðurlög og endurgreiðsla.
 Brot á lögum þessum varða sektum nema þyngri refsing liggi við samkvæmt öðrum
                                     lögum.
  Hafi bótaþegi ranglega fengið bætur eða þær verið of háar eða fyrir of langt
   tímabil eða á einhvern hátt fengið hærri greiðslur en honum bar skal hann
             endurgreiða þá fjárhæð sem ofgreidd var með 15% álagi.
     Endurgreiða skal ofgreiddar bætur hvort sem um mistök var að ræða hjá
   sveitarfélagi eða ofgreitt var á grundvelli rangra eða villandi upplýsinga
               bótaþega, hvort sem hann var í góðri trú eða ekki.
    Sveitarfélag skal þó fella álag niður ef ofgreitt var vegna mistaka hjá
       sveitarfélagi og telja má víst að bótaþegi hafi verið í góðri trú.
   Úrskurðir úrskurðarnefndar félagsþjónustu um kröfu sveitarfélags á hendur
                    bótaþega skv. 2. mgr. eru aðfararhæfir.
                            18. gr. Skuldajöfnuður.
 Komi í ljós að bótaþegi hafi fengið of háar bætur er sveitarfélagi heimilt að
    beina yfirlýsingu til þess aðila sem sér um innheimtu fyrir ríkissjóð um
  skuldajöfnun við inneign bótaþega hjá ríkinu vegna endurgreiðslna barnabóta,
barnabótaauka og vaxtabóta samkvæmt [[8]lögum nr. 90/2003, um tekjuskatt],^1) að
því leyti sem greiðslur þessar koma til útborgunar, þó þannig að áður hafi verið
dregin frá öll þinggjöld og sveitarsjóðsgjöld í samræmi við áðurgreind lög. Hið
 sama á við um inneign bótaþega vegna endurgreiðslna skatta við álagningu eftir
 að samanburður á álagningarskrá og staðgreiðsluskrá hefur farið fram samkvæmt
                 [9]lögum nr. 45/1987, með áorðnum breytingum.
     Komi sveitarfélag fram með yfirlýsingu um skuldajöfnuð skv. 1. mgr. er
           innheimtumanni ríkissjóðs skylt að verða við þeirri kröfu.
Áður en skuldajafnaðaryfirlýsingu er beitt skal sveitarstjórn tilkynna bótaþega
  um hana og gefa honum tækifæri á að koma að andmælum sínum. Tilkynning skal
        fylgja skuldajafnaðaryfirlýsingu til innheimtumanns ríkissjóðs.
                             ^1)L. 129/2004, 129. gr.
                       19. gr. Húsnæðismál sveitarfélaga.
Lög þessi breyta á engan hátt þeirri ábyrgð er á sveitarfélögum hvílir varðandi
 húsnæðismál samkvæmt ákvæðum annarra laga, sbr. einkum [10]XII. kafla laga nr.
                   40/1991, um félagsþjónustu sveitarfélaga.
                            20. gr. Kynning laganna.
 [Ráðuneytið]^1) annast kynningu á lögum þessum og reglugerðum settum samkvæmt
 þeim. Kostnaður vegna þessa greiðist úr ríkissjóði. Ráðherra getur falið öðrum
           aðilum þessa kynningu samkvæmt nánari ákvæðum í reglugerð.
                              ^1)L. 162/2010, 18. gr.
                          21. gr. Reglugerðarheimild.
  [Ráðherra]^1) setur með reglugerð,^2) að höfðu samráði við Samband íslenskra
sveitarfélaga [og [innanríkisráðuneytið]^3)],^4) nánari ákvæði um framkvæmd laga
þessara, þar á meðal um umsókn um húsaleigubætur og um framkvæmd, útreikning og
     greiðslu húsaleigubóta, auk ákvæða um upplýsingagjöf sveitarfélaga til
             Jöfnunarsjóðs sveitarfélaga og um úthlutun úr sjóðnum.
      ^1)L. 162/2010, 18. gr. ^2)Rg. 118/2003. ^3)L. 162/2010, 221. gr. ^4)L.
                                167/2007, 8. gr.
                              22. gr. Gildistaka.
                     Lög þessi öðlast gildi 1. janúar 1998.
                            Ákvæði til bráðabirgða.
 I. Sveitarfélögum er heimilt að fresta því að taka upp greiðslur húsaleigubóta
 að því er snertir leiguíbúðir í eigu ríkissjóðs, sveitarfélags eða fyrirtækis
   sveitarfélags, að undanskildum almennum kaupleiguíbúðum sveitarfélaga sem
   leigðar eru út, enda sé það nauðsynlegt vegna gildandi samninga um slíkar
 íbúðir. Upptaka húsaleigubóta vegna þessara íbúða miðast þá við að núgildandi
húsaleigusamningi hafi verið sagt upp eða hann runnið út og nýr samningur tekið
               við. Ákvæði þetta fellur úr gildi 1. janúar 2000.
II. Á árinu 1998 skulu sveitarfélög greiða grunnfjárhæðir bóta, sbr. 3. mgr. 5.
  gr., og gildir ákvæði 4. mgr. 5. gr. um ákvörðun sveitarfélags um bætur því
           fyrst um ákvörðun fjárhæða húsaleigubóta fyrir árið 1999.
  III. Ákvæði 3. mgr. 13. gr., um að sveitarfélög skuli greiða húsaleigubætur
 mánaðarlega fyrir síðastliðinn mánuð, öðlast fyrst gildi 1. janúar 1999 fyrir
sveitarfélög sem hafa greitt húsaleigubætur fyrir fram fyrir næstkomandi mánuð.

References

   Visible links
   1. file://2003090.html
   2. file://1997129.html
   3. file://2003090.html#g72
   4. file://2003090.html#g75
   5. file://1991040.html
   6. file://1991040.html
   7. file://1991040.html
   8. file://2003090.html
   9. file://1987045.html
  10. file://1991040.html
