
   --------------------------------------------------------------------------

   Lög um framkvæmd samnings um bann við þróun, framleiðslu, söfnun og notkun
                         efnavopna og um eyðingu þeirra

                             2000 nr. 17 14. apríl

   --------------------------------------------------------------------------

                 Ferill málsins á Alþingi.   Frumvarp til laga.

Tóku gildi 28. apríl 2000. Breytt með l. 164/2002 (tóku gildi 1. jan. 2003), l.
 162/2010 (tóku gildi 1. jan. 2011) og l. 126/2011 (tóku gildi 30. sept. 2011).

                                1. gr. Efnavopn.
                        Í lögum þessum merkir efnavopn:
   a. eiturefni og forstigsefni þeirra, nema þau séu ætluð til nota sem ekki eru
   bönnuð samkvæmt samningi um bann við þróun, framleiðslu, söfnun og notkun
efnavopna og um eyðingu þeirra frá 13. janúar 1993, enda samræmist gerð og magn
                             efnanna slíkum notum;
     b. skotfæri og tæki sem sérstaklega eru gerð til að valda bana eða öðrum
  skaða með eituráhrifum eiturefna skv. a-lið er leysast mundu úr læðingi við
                      beitingu slíkra skotfæra eða tækja;
    c. hvern þann búnað sem sérstaklega er gerður til að nota í beinum tengslum
                  við beitingu skotfæra eða tækja skv. b-lið.
                       2. gr. Bann við meðferð efnavopna.
Enginn má þróa, framleiða, afla, safna, nota eða hafa í vörslu sinni efnavopn né
   afhenda slík vopn þannig að það stríði gegn samningnum um bann við þróun,
         framleiðslu, söfnun og notkun efnavopna og um eyðingu þeirra.
                            3. gr. Innlent eftirlit.
[[Ráðherra]^1) fer með framkvæmd mála samkvæmt lögum þessum í samstarfi við [þá
  ráðherra er fara með málefni almannaöryggis og málefni varnarsvæða].^1)]^2)
[Umhverfisstofnun fer með eftirlit með framkvæmd laganna og samningsins um bann
    við þróun, framleiðslu, söfnun og notkun efnavopna og um eyðingu þeirra.
Ríkislögreglustjóri annast framkvæmd samningsins að því er varðar viðbúnað fyrir
                                 almenning.]^2)
   [Umhverfisstofnun]^2) getur krafist allra upplýsinga og annarra gagna sem
                  nauðsynleg þykja við athugun einstakra mála.
   [Umhverfisstofnun]^2) getur að undangengnum dómsúrskurði gert nauðsynlegar
 athuganir á starfsstað og lagt hald á gögn þegar ríkar ástæður eru til að ætla
 að brotið hafi verið gegn lögum þessum. Við framkvæmd athugunar skal lögregla
                veita [Umhverfisstofnun]^2) nauðsynlega aðstoð.
  Á varnarsvæðum fer [hlutaðeigandi ráðherra]^1) með lögsögu samkvæmt lögum um
    yfirstjórn mála á varnarsvæðum. Getur hann samið við hæfa aðila að mati
[Umhverfisstofnunar]^2) um framkvæmd eftirlitsins, sbr. lög um hollustuhætti og
                                mengunarvarnir.
                 ^1)L. 126/2011, 297. gr. ^2)L. 164/2002, 11. gr.
                          4. gr. Alþjóðlegt eftirlit.
     Eftirlitsmönnum sem starfa á grundvelli samningsins um bann við þróun,
   framleiðslu, söfnun og notkun efnavopna og um eyðingu þeirra er heimilt að
framkvæma hérlendis skoðanir sem kveðið er á um í samningnum í þeim tilgangi að
  fylgjast með því hvort Ísland framfylgir skyldum sínum samkvæmt samningnum.
        Fulltrúar [þess ráðuneytis er fer með málefni varnarsvæða]^1) og
         [Umhverfisstofnunar]^2) skulu vera viðstaddir slíkar skoðanir.
      Eftirlitsmenn sem starfa á grundvelli samningsins um bann við þróun,
    framleiðslu, söfnun og notkun efnavopna og um eyðingu þeirra skulu njóta
   friðhelgi og forréttinda hér á landi eins og kveðið er á um í samningnum.
                 ^1)L. 126/2011, 297. gr. ^2)L. 164/2002, 12. gr.
                           5. gr. Reglugerðarheimild.
Ráðherra sem í hlut á getur í reglugerð sett nánari ákvæði um framkvæmd laganna.
                              6. gr. Refsiákvæði.
  Brot gegn lögum þessum varða sektum eða fangelsi allt að fjórum árum. Nú er
  brotið ítrekað eða stórfellt og getur refsing þá orðið fangelsi allt að sex
                                     árum.
  Tilraun eða hlutdeild í brotum samkvæmt lögum þessum er refsiverð skv. III.
                         kafla almennra hegningarlaga.
                               7. gr. Gildistaka.
                         Lög þessi öðlast þegar gildi.
