
   --------------------------------------------------------------------------

                                Lög um námsgögn

                              2007 nr. 71 28. mars

   --------------------------------------------------------------------------

                 Ferill málsins á Alþingi.   Frumvarp til laga.

 Tóku gildi 5. apríl 2007. Breytt með l. 126/2011 (tóku gildi 30. sept. 2011).

                         I. kafli. Markmið og skipulag.
1. gr. Markmið laga þessara er að tryggja framboð og fjölbreytileika námsgagna í
                      samræmi við þarfir nemenda og skóla.
  Í lögum þessum er kveðið á um ábyrgð og stuðning ríkisins við þróun, gerð og
  útgáfu námsgagna fyrir leik-, grunn- og framhaldsskóla og um öflun námsgagna
                               fyrir grunnskóla.
   2. gr. Ábyrgð og stuðningur ríkisins skv. 1. gr. felur í sér eftirfarandi:
   a. rekstur Námsgagnastofnunar, sem leggur grunnskólum til námsgögn, sbr. II.
                              kafla laga þessara,
   b. fjárframlög til námsgagnasjóðs, sem úthlutar fé til grunnskóla til kaupa á
                   námsgögnum, sbr. III. kafla laga þessara,
   c. fjárframlög til þróunarsjóðs námsgagna, sem styrkir nýsköpun, þróun, gerð
 og útgáfu námsgagna fyrir leik-, grunn- og framhaldsskóla, sbr. IV. kafla laga
                                    þessara.

                          II. kafli. Námsgagnastofnun.
   3. gr. Hlutverk Námsgagnastofnunar er að leggja grunnskólum til námsgögn í
      samræmi við meginmarkmið náms og kennslu á grunnskólastigi samkvæmt
grunnskólalögum og aðalnámskrá. Stofnunin ber ábyrgð á gerð, útgáfu, framleiðslu
  og dreifingu námsgagna sem hún framleiðir í samræmi við ákvæði laga þessara.
  Stofnunin hefur með höndum þróun námsgagna og hefur frumkvæði að könnunum og
       rannsóknum á gerð þeirra og notkun. Stofnunin annast kynningar- og
                   fræðslustarfsemi fyrir skóla um námsgögn.
    Stofnunin skal hafa samráð við kennara og skóla og fylgjast með þróun og
        nýsköpun í námsgagnagerð fyrir leik-, grunn- og framhaldsskóla.
  Réttur hvers skóla til að fá afhent námsgögn sem Námsgagnastofnun framleiðir
  ræðst af nemendafjölda, en heimilt er stofnuninni að ívilna fámennum skólum.
 Heimilt er Námsgagnastofnun að hafa þau námsgögn sem stofnunin framleiðir til
sölu á almennum markaði. Stofnunin skal hafa fjárhagslegan aðskilnað vegna sölu
  á námsgögnum í frjálsri samkeppni við aðra aðila á almennum markaði frá því
lögbundna hlutverki stofnunarinnar að leggja grunnskólum til námsgögn skv. 1.4.
   mgr. Við verðlagningu skal höfð hliðsjón af hinum fjárhagslega aðskilnaði.
 Kostnaður við rekstur Námsgagnastofnunar greiðist úr ríkissjóði eftir því sem
                            ákveðið er í fjárlögum.
4. gr. [Ráðherra]^1) skipar forstöðumann Námsgagnastofnunar til fimm ára í senn.
 Forstöðumaður skal hafa háskólamenntun og þekkingu á verksviði stofnunarinnar.
 Forstöðumaður annast daglega stjórn stofnunarinnar og ber ábyrgð á fjárreiðum
                                    hennar.
                             ^1)L. 126/2011, 460. gr.
5. gr. [Ráðherra]^1) skipar Námsgagnastofnun fimm manna stjórn til fjögurra ára
í senn. Skulu tveir stjórnarmenn tilnefndir af Kennarasambandi Íslands, einn af
       Sambandi íslenskra sveitarfélaga og einn af landssamtökum foreldra
  grunnskólabarna samkvæmt nánari ákvörðun [ráðherra].^1) [Ráðherra]^1) skipar
  einn stjórnarmann án tilnefningar og skal hann vera formaður en varaformaður
  skal skipaður úr hópi tilnefndra aðalmanna. Varamenn skulu skipaðir með sama
                                     hætti.
 Stjórnin markar Námsgagnastofnun stefnu í samráði við forstöðumann, staðfestir
að árlegar starfs- og fjárhagsáætlanir séu í samræmi við markaða stefnu, veitir
         forstöðumanni ráðgjöf og fylgist með starfsemi stofnunarinnar.
                             ^1)L. 126/2011, 460. gr.

                          III. kafli. Námsgagnasjóður.
       6. gr. Hlutverk námsgagnasjóðs er að leggja grunnskólum til fé til
 námsgagnakaupa í því augnamiði að tryggja val þeirra um námsgögn. Framlag til
                námsgagnasjóðs er ákveðið í fjárlögum ár hvert.
  [Ráðherra]^1) skipar námsgagnasjóði þriggja manna stjórn til fjögurra ára í
 senn. Skal einn stjórnarmaður tilnefndur af Kennarasambandi Íslands og einn af
  Sambandi íslenskra sveitarfélaga. [Ráðherra]^1) skipar einn stjórnarmann án
 tilnefningar og skal hann vera formaður en varaformaður skal skipaður úr hópi
         tilnefndra aðalmanna. Varamenn skulu skipaðir með sama hætti.
     Stjórn námsgagnasjóðs ákveður skiptingu fjármuna milli grunnskóla til
 námsgagnakaupa. Hlutdeild hvers skóla ræðst af nemendafjölda en heimilt er að
ívilna fámennum skólum. [Ráðherra]^1) setur sjóðnum úthlutunarreglur^2) þar sem
 m.a. er kveðið á um skilyrði fyrir úthlutun. Sjóðstjórn hefur eftirlit með að
                         farið sé að úthlutunarreglum.
 Ákvarðanir sjóðstjórnar um úthlutanir eru endanlegar og verður ekki skotið til
                               æðra stjórnvalds.
[Ráðuneytið]^1) annast umsýslu sjóðsins og ber ábyrgð á henni. Umsýslukostnaður
                    skal greiddur af ráðstöfunarfé sjóðsins.
                    ^1)L. 126/2011, 460. gr. ^2)Rg. 1111/2007.

                      IV. kafli. Þróunarsjóður námsgagna.
7. gr. Hlutverk þróunarsjóðs námsgagna er að stuðla að nýsköpun, þróun, gerð og
útgáfu námsgagna fyrir leik-, grunn- og framhaldsskóla í samræmi við markmið 1.
         gr. Framlag til þróunarsjóðs er ákveðið í fjárlögum ár hvert.
[Ráðherra]^1) skipar þróunarsjóði námsgagna fimm manna stjórn til fjögurra ára í
 senn. Skulu tveir stjórnarmenn tilnefndir af Kennarasambandi Íslands, einn af
  Sambandi íslenskra sveitarfélaga og einn af Félagi íslenskra framhaldsskóla.
    [Ráðherra]^1) skipar einn stjórnarmann án tilnefningar og skal hann vera
 formaður en varaformaður skal skipaður úr hópi tilnefndra aðalmanna. Varamenn
                         skulu skipaðir með sama hætti.
 Stjórn þróunarsjóðs námsgagna ákveður skiptingu á fjárveitingu sjóðsins og ber
  ábyrgð á umsýslu hans. Sjóðnum er heimilt að fá aðstoð sérfræðinga við mat á
                                   umsóknum.
[Ráðherra]^1) setur þróunarsjóði námsgagna reglugerð^2) þar sem m.a. er kveðið á
um skipulag sjóðsins og reglur um úthlutun. Þeir sem fá fé úr þróunarsjóði skulu
gera grein fyrir framvindu verkefna og ráðstöfun fjár samkvæmt nánari fyrirmælum
      í úthlutunarreglum. Verði misbrestur á, eða séu önnur skilyrði fyrir
styrkveitingu ekki uppfyllt, er stjórninni heimilt að stöðva greiðslur eða eftir
                  atvikum fara fram á endurgreiðslu styrksins.
Stjórn þróunarsjóðs námsgagna skal eiga samráð við kennara og skóla og fylgjast
  með þróun og nýsköpun í námsgagnagerð fyrir leik-, grunn- og framhaldsskóla.
 Ákvarðanir sjóðstjórnar um úthlutanir eru endanlegar og verður ekki skotið til
                               æðra stjórnvalds.
                    ^1)L. 126/2011, 460. gr. ^2)Rg. 1268/2007.

                      V. kafli. Gæðamat, gildistaka o.fl.
8. gr. Ef vafi leikur á að námsgögn uppfylli réttmætar gæðakröfur eða samrýmist
  markmiðum aðalnámskrár er heimilt að óska eftir því að [ráðuneytið]^1) meti
           hvort viðkomandi námsgögn séu hæf til notkunar í kennslu.
                             ^1)L. 126/2011, 460. gr.
  9. gr. Heimilt er [ráðherra]^1) að setja reglugerð um nánari framkvæmd laga
                                    þessara.
                             ^1)L. 126/2011, 460. gr.
                     10. gr. Lög þessi öðlast þegar gildi.
    Ákvæði til bráðabirgða. Lög þessi fela ekki í sér breytingar á stöðu og
                   réttindum starfsmanna Námsgagnastofnunar.
