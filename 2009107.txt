
   --------------------------------------------------------------------------

   Lög um aðgerðir í þágu einstaklinga, heimila og fyrirtækja vegna banka- og
                               gjaldeyrishrunsins

                            2009 nr. 107 30. október

   --------------------------------------------------------------------------

                 Ferill málsins á Alþingi.   Frumvarp til laga.

Tóku gildi 31. október 2009. I. og II. kafli falla brott 31. desember 2012 skv.
  12. gr. Breytt með l. 151/2010 (tóku gildi 29. des. 2010), l. 126/2011 (tóku
        gildi 30. sept. 2011) og l. 174/2011 (tóku gildi 30. des. 2011).

                            I. kafli. Almenn ákvæði.
                                1. gr. Markmið.
  Markmið laga þessara er að hraða endurreisn íslensks efnahagslífs í kjölfar
banka- og gjaldeyrishrunsins haustið 2008 og að jafnvægi komist á virði eigna og
   greiðslugetu annars vegar og fjárskuldbindinga einstaklinga, fyrirtækja og
 heimila hins vegar. Lögin kveða á um leiðir og viðmið til að ná því markmiði.
                        2. gr. Einstaklingar og heimili.
   Í samningi milli kröfuhafa og skuldara um eftirgjöf skulda eða breytingu á
  skilmálum skuldabréfa og lánssamninga skal fyrst og fremst horft til þess að
laga skuldir að greiðslugetu og eignastöðu viðkomandi einstaklings eða heimilis.
 Skal miðað að því að hámarka gagnkvæman ávinning samningsaðila af því að gefa
   eftir tapaðar kröfur og komast hjá óþarfa kostnaði og óhagræði. Heimilt er
 eftirlitsskyldum aðilum á fjármálamarkaði að móta með samkomulagi sín á milli
        samræmdar verklagsreglur um skuldaaðlögun sem gildi tímabundið.
  Verklagsreglur sem settar eru skv. 1. mgr. skulu m.a. taka til eftirtalinna
                                    atriða:
                     1. Mats á eigna- og skuldastöðu skuldara.
     2. Mats á greiðslugetu skuldara þar sem tekið skal tillit til eðlilegrar
                                  framfærslu.
      3. Mats á aðstæðum skuldara, m.a. fjölskyldugerð, húsnæði og sérstökum
                                   aðstæðum.
       4. Skilyrða sem kunna að verða sett fyrir ákvörðunum um breytingar á
                    skilmálum skuldabréfa eða lánssamninga.
                   5. Skýrleika og réttmætis kröfu kröfueiganda.
                   6. Hlutlægni við ákvörðunartöku kröfueiganda.
                               3. gr. Fyrirtæki.
    Kröfueigendur skulu setja sér reglur um skuldbreytingar og breytingar á
skilmálum skuldabréfa og lánssamninga sem kunna að leiða til eftirgjafar skulda
  eða annarra ívilnana fyrir skuldara. Skulu reglurnar vera aðgengilegar fyrir
                     lántaka og aðra viðskiptavini þeirra.
Fjármálaeftirlitið skal staðfesta reglur sem aðilar sem fara með eftirlitsskylda
      starfsemi skv. [1]2. gr. laga nr. 87/1998, um opinbert eftirlit með
                         fjármálastarfsemi, setja sér.
          Reglur skv. 1. mgr. skulu m.a. taka til eftirtalinna atriða:
                     1. Mats á eigna- og skuldastöðu skuldara.
   2. Mats á greiðslugetu skuldara þar sem tekið skal tillit til fyrirsjáanlegs
            sjóðstreymis fyrirtækja og tekjumöguleika einstaklinga.
              3. Mats á skuldara, stjórnendum og eigendum fyrirtækja.
       4. Skilyrða sem sett kunna að verða fyrir ákvörðunum um breytingar á
                    skilmálum skuldabréfa eða lánssamninga.
                   5. Skýrleika og réttmætis kröfu kröfueiganda.
                   6. Hlutlægni við ákvörðunartöku kröfueiganda.
                             7. Samkeppnissjónarmiða.

                   II. kafli. Eftirlit með sértækum aðgerðum.
                             4. gr. Eftirlitsnefnd.
    [Hlutaðeigandi ráðherra]^1) skipar faglega nefnd sem hefur eftirlit með
 framkvæmd sértækrar skuldaaðlögunar, sbr. I. kafla. Í nefndina skal skipa þrjá
    menn, hagfræðing, endurskoðanda og einstakling sem uppfyllir skilyrði um
      embættisgengi héraðsdómara og skal hann vera formaður nefndarinnar.
    Eftirlitshlutverk nefndarinnar nær eingöngu til eftirlitsskyldra aðila á
       fjármálamarkaði, sbr. [2]lög nr. 87/1998, um opinbert eftirlit með
  fjármálastarfsemi. [Þá er ráðherra heimilt að skipa nefndinni starfsmenn sem
             starfa á ábyrgð og undir handleiðslu nefndarinnar.]^2)
                                      ^2)
        Ráðherra setur í samráði við hagsmunaaðila reglugerð^3) um störf
                               eftirlitsnefndar.
       ^1)L. 126/2011, 516. gr. ^2)L. 151/2010, 3. gr. ^3)Rg. 307/2010, sbr.
                                   148/2011.
                       5. gr. Hlutverk eftirlitsnefndar.
 Eftirlitsnefnd skv. 4. gr. skal fylgjast með og kanna að eigin frumkvæði hvort
eftirlitsskyldir aðilar á fjármálamarkaði framfylgja samræmdum reglum sem kunna
 að verða settar á grundvelli 2. gr. og reglum skv. 2. mgr. 3. gr. Nefndin skal
enn fremur fylgjast með því að við framkvæmd sértækra aðgerða sé gætt sanngirni
                          og jafnræðis milli skuldara.
   Nefndin skal hafa samstarf við umboðsmann sem starfar í þágu viðskiptavina
             viðkomandi fjármálafyrirtækis ef hann er fyrir hendi.
 Nefndin getur kallað eftir gögnum um ákvarðanir sem teknar eru á grundvelli I.
 kafla. Ákvæði [3]58. gr. laga nr. 161/2002, um fjármálafyrirtæki, koma ekki í
 veg fyrir að nefndin fái afhent gögn eða aðgang að fundum. Nefndin skal bundin
 þagnarskyldu um gögn og upplýsingar sem hún kann að fá vitneskju um við starf
                                     sitt.
Telji nefndin að samræmdum reglum skv. 2. gr. og reglum á grundvelli 2. mgr. 3.
gr. sé ekki fylgt eða sanngirni og jafnræðis ekki gætt skal hún greina ráðherra
 frá því í sérstöku áliti. Varði meint brot reglur á grundvelli 2. mgr. 3. gr.
 skal nefndin jafnframt skila áliti sínu til Fjármálaeftirlitsins. Nefndin skal
þó gæta þagnarskyldu við gerð álita og gæta þess að ekki séu gefnar upplýsingar
              sem varpa ljósi á hvaða viðskiptavinur eigi í hlut.
Vakni grunur hjá nefndinni um að við framkvæmd reglnanna sé gengið að lögbundnu
   eigin fé eftirlitsskyldra aðila eða rekstri þeirra að öðru leyti skal hún
                     tilkynna það til Fjármálaeftirlitsins.
Nefndin skal skila skýrslu til ráðherra um framkvæmd á ákvæðum I. kafla fyrir 1.
  mars 2010 sem ráðherra kynnir fyrir Alþingi. Ráðherra getur enn fremur óskað
eftir skýrslu frá nefndinni eftir þann tíma, sem hann skal jafnframt kynna fyrir
                                    Alþingi.
                            [6. gr. Úrskurðarnefnd.
Komi til ágreinings milli kröfuhafa um niðurfærslu skulda fyrirtækis við sértæka
     skuldaaðlögun skal heimilt að skjóta ágreiningi til úrskurðarnefndar.
  [Hlutaðeigandi ráðherra]^1) skipar fjóra menn í úrskurðarnefndina. Skal einn
    skipaður samkvæmt tilnefningu frá Samtökum atvinnulífsins, einn samkvæmt
  tilnefningu frá Samtökum fjármálafyrirtækja, einn án tilnefningar og einn af
Hæstarétti og skal hann vera formaður nefndarinnar. Formaður hefur oddaatkvæði.
                    Varamenn skulu skipaðir með sama hætti.
Nefndinni er heimilt að leita sér utanaðkomandi aðstoðar frá endurskoðunar- eða
                             ráðgjafarfyrirtækjum.
 Málsaðilar skulu láta nefndinni í té öll gögn máls, svo og þær upplýsingar og
   skýringar er nefndin telur þörf á. Ákvæði [4]58. gr. laga nr. 161/2002, um
      fjármálafyrirtæki, koma ekki í veg fyrir að nefndin fái afhent gögn.
  Úrskurðarnefndin skal bundin þagnarskyldu um þau gögn og upplýsingar sem hún
                    kann að fá vitneskju um við starf sitt.
Innheimta skal gjald með málskoti til úrskurðarnefndar vegna málsmeðferðar fyrir
nefndinni sem ráðherra ákvarðar með reglugerð. Gjaldið, sem rennur í ríkissjóð,
    skal taka mið af kostnaði af þóknun nefndarmanna, rekstur málsins fyrir
      nefndinni, starfsaðstöðu, sérfræðiaðstoð og gagnaöflun. Tapist mál í
  grundvallaratriðum skal sá aðili sem heldur fram málstað og tapar að jafnaði
     greiða málskostnað. Nefndin kveður á um fjárhæð og skiptingu gjalds í
                             úrskurðarorðum sínum.
Ráðherra setur reglugerð um starfsemi úrskurðarnefndarinnar, m.a. um verklag við
      úrlausn deilumála, starfshætti, starfsstöð, starfsmenn nefndarinnar,
 sérfræðiaðstoð, málskotsgjöld og kostnað lögaðila, skiptingu kostnaðar og aðra
               þætti er lúta að starfsumhverfi nefndarinnar.]^2)
                  ^1)L. 126/2011, 516. gr. ^2)L. 151/2010, 4. gr.
 [7. gr. Kostnaður við rekstur eftirlitsnefndar skv. 4. gr. og úrskurðarnefndar
  skv. 6. gr. greiðist úr ríkissjóði, en lánastofnanir skv. [5]4. gr. laga nr.
161/2002 skulu endurgreiða þann kostnað eftir reglum^1) sem ráðherra setur.]^2)
              ^1)Rg. 307/2010, sbr. 148/2011. ^2)L. 151/2010, 4. gr.

        III. kafli. Breytingar á [6]lögum nr. 63/1985, um greiðslujöfnun
                       fasteignaveðlána til einstaklinga.
                               [8.9. gr.]^1) ...
                              ^1)L. 151/2010, 4. gr.

         IV. kafli. Breytingar á [7]lögum nr. 44/1998, um húsnæðismál.
                              [10.11. gr.]^1) ...
                              ^1)L. 151/2010, 4. gr.

                             V. kafli. Gildistaka.
   [12. gr.]^1) Lög þessi taka þegar gildi. I. og II. kafli falla brott [31.
                               desember 2012].^2)
                   ^1)L. 151/2010, 4. gr. ^2)L. 174/2011, 1. gr.

                            Ákvæði til bráðabirgða.
I. Ráðherra skal við gildistöku laga þessara skipa starfshóp með fulltrúum allra
    þingflokka, sérfræðingum og fulltrúum hagsmunaaðila. Hópurinn skal meta
      árangurinn af framkvæmd laganna og skoða álitaefni sem upp koma við
   framkvæmdina, sem og álitaefni tengd þinglýsingum og stöðu síðari veðhafa,
    samkeppnisréttarleg álitaefni sem tengjast lögunum og þörf á takmörkun á
                              gildistíma laganna.
Þá skal starfshópurinn skoða stofnun nýs embættis umboðsmanns skuldara sem m.a.
skuli gæta hags og réttinda skuldara, beita sér fyrir því að áhrif laga þessara
séu í samræmi við markmið þeirra, vinna að því að tryggja jafnræði, sanngirni og
gagnsæi í samskiptum og samningum fjármálafyrirtækja við skuldara og taka við og
              meðhöndla ábendingar og mál um misbeitingu laganna.
     Starfshópurinn skal skila ráðherra fyrstu tillögum sínum og drögum að
lagabreytingum eftir því sem efni standa til en þó eigi síðar en 1. mars 2010 og
síðan eftir þörfum. Ráðherra skal að því búnu leggja fyrir Alþingi frumvarp til
                          laga um breytingu á lögunum.
    II. Ráðherra skal leita leiða til að mæta skorti á langtímafjármögnun á
   íbúðalánamarkaði og tryggja fjármögnun og endurfjármögnun íbúðalána fyrir
                      fjármálafyrirtæki og Íbúðalánasjóð.
            Ráðherra skal leggja frumvarp þess efnis fyrir Alþingi.

References

   Visible links
   1. file://1998087.html#g2
   2. file://1998087.html
   3. file://2002161.html#g58
   4. file://2002161.html#g58
   5. file://2002161.html#g4
   6. file://1985063.html
   7. file://1998044.html
