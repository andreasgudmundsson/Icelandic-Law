
   --------------------------------------------------------------------------

                Lög um upplýsingamiðlun og aðgang að upplýsingum um umhverfismál

                             1993, nr. 21, 30. mars

   --------------------------------------------------------------------------

                                     1. gr.
           Lögum þessum er ætlað að tryggja almenningi aðgang að upplýsingum
   um umhverfismál hjá stjórnvöldum og að þau annist miðlun upplýsinga um
   umhverfismál til almennings.

                                     2. gr.
           Lög þessi gilda um aðgang almennings að upplýsingum um
   umhverfismál hjá ríki, sveitarfélögum og stofnunum þeirra.
           Með upplýsingum um umhverfismál er einkum átt við upplýsingar sem
   varða umhverfi og náttúruauðlindir. Enn fremur er átt við upplýsingar um
   starfsemi eða ráðstafanir sem hafa, eða líklegt er að hafi, óæskileg áhrif
   á fyrrgreind atriði.

                                     3. gr.
           Einstaklingur eða lögaðili, sem óskar upplýsinga um umhverfismál,
   skal senda skriflega beiðni til viðkomandi stjórnvalds þar sem greint skal
   með skýrum hætti hvaða upplýsinga óskað er og annað er máli skiptir.
           Stjórnvald, sem í hlut á, skal afgreiða beiðni innan fjögurra
   vikna frá móttökudegi.

                                     4. gr.
           [Um aðgang að fyrirliggjandi gögnum um umhverfismál fer eftir
   upplýsingalögum.]^1)

   ^1)[2]L. 50/1996, 25. gr.

                                     5. gr.
           Grundvallarmarkmið laga þessara, sbr. 1. gr., er að tryggja rétt
   almennings til upplýsinga um umhverfismál en þó er heimilt að synja beiðni
   um slíkar upplýsingar, að öllu leyti eða hluta, ef rökstudd ástæða er til
   að ætla að upplýsingagjöfin geti haft skaðleg áhrif á:

           a. öryggi ríkisins,
           b. alþjóðasamskipti,
           c. mál sem eru í rannsókn eða á undirbúningsstigi,
           d. mikilvæga viðskiptahagsmuni stjórnvalda, einstaklinga og
           fyrirtækja, að meðtöldum hugverkarétti,
           e. einkahagi manna,
           f. umhverfisvernd.

           Heimilt er að synja beiðni um upplýsingar sem aflað hefur verið
   fyrir gildistöku laga þessara.
           Skylt er stjórnvaldi að rökstyðja synjun skv. 1. og 2. mgr.

                                     6. gr.
           [Heimilt er að kæra ákvörðun um synjun um að afla og láta í té
   upplýsingar um umhverfismál skv. 7. gr. til ráðherra innan sex vikna frá
   því að aðila var tilkynnt um hana.]^1)

   ^1)[3]L. 50/1996, 25. gr.

                                     7. gr.
           Nú óskar aðili upplýsinga sem ekki eru fyrirliggjandi en talið er
   rétt að afla og láta í té og er þá stjórnvaldi, sem í hlut á, heimilt að
   taka sanngjarnt og hóflegt gjald fyrir slíka þjónustu.
           Stjórnvald skal gera þeim er upplýsinga óskar grein fyrir því
   gjaldi sem viðkomandi getur þurft að greiða.

                                     8. gr.
           Stjórnvöld, sem starfa á vettvangi umhverfismála, skulu halda uppi
   kynningarstarfi fyrir almenning um umhverfismál og umhverfisvernd og
   tryggja að upplýsingar séu aðgengilegar almenningi.

                                     9. gr.
           Umhverfisráðherra skal árlega birta opinberlega skýrslu um ástand
   og þróun umhverfismála á Íslandi.
           Enn fremur skulu stjórnvöld, sem starfa á vettvangi umhverfismála,
   gera grein fyrir lagasetningu, úrskurðum og ákvörðunum á sviði
   umhverfismála að því leyti sem þær snerta almannahagsmuni.

                                    10. gr.
           Heimilt er umhverfisráðherra að setja reglugerð um nánari
   framkvæmd á lögum þessum.

                                    11. gr.
           Lög þessi öðlast þegar gildi.

References

   Visible links
   1. http://www.althingi.is/dba-bin/lawformpr.pl?lnr=1993021
   2. file://1996050.html#g25
   3. file://1996050.html#g25
