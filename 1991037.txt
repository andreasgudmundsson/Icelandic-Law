
   --------------------------------------------------------------------------

                                                             Lög um mannanöfn^1)

                              1991 nr. 37 27. mars

   --------------------------------------------------------------------------

   ^1)Lögin falla úr gildi 1. janúar 1997, sbr. [2]l. 45/1996, 28. gr.

                                   I. kafli.
                                   Eiginnöfn.
                                     1. gr.
        Hverju barni skal gefa eiginnafn, þó ekki fleiri en þrjú.
        Þeir sem fara með forsjá barns hafa bæði rétt og skyldu til að gefa
   því eiginnafn eftir því sem greinir í lögum þessum.

                                     2. gr.
        Eiginnafn skal vera íslenskt eða hafa unnið sér hefð í íslensku máli.
   Það má ekki brjóta í bág við íslenskt málkerfi. Eiginnafn má ekki heldur
   vera þannig að það geti orðið nafnbera til ama.
        Hvorki má gefa stúlku karlmannsnafn né dreng kvenmannsnafn.
        Óheimilt er að gefa barni ættarnafn sem eiginnafn nema hefð sé fyrir
   því nafni.

                                     3. gr.
        Mannanafnanefnd skv. 17. gr. skal til viðmiðunar við nafngjafir semja
   skrá um þau eiginnöfn sem heimil teljast skv. 2. gr. og er hún nefnd
   mannanafnaskrá í lögum þessum. Hagstofa Íslands gefur skrána út, kynnir
   hana og gerir aðgengilega almenningi og sendir hana öllum sóknarprestum og
   forstöðumönnum skráðra trúfélaga. Skrána skal endurskoða eftir því sem
   þörf er á en hún skal gefin út í heild eigi sjaldnar en á þriggja ára
   fresti.

                                     4. gr.
        Barn getur öðlast nafn við skírn í þjóðkirkjunni eða í skráðu
   trúfélagi eða með tilkynningu um nafngjöf til Hagstofu Íslands, Þjóðskrár,
   prests eða forstöðumanns skráðs trúfélags.
        Skylt er að gefa barni nafn innan sex mánaða frá fæðingu þess.

                                     5. gr.
        Eigi að gefa barni nafn við skírn sem prestur þjóðkirkjunnar,
   forstöðumaður eða prestur skráðs trúfélags á að annast skal forsjármaður
   þess skýra þeim, um leið og skírnar er óskað, frá nafni því eða nöfnum sem
   barnið á að hljóta. Sé nafn, sem barn á að hljóta, ekki á mannanafnaskrá
   skal prestur eða forstöðumaður trúfélags ekki samþykkja það að svo stöddu
   né gefa það við skírn heldur skal málið borið undir mannanafnanefnd.
        Hafi barn verið skírt skemmri skírn má, þegar skírn er lýst eða hún
   tilkynnt skv. 1. mgr. 4. gr., gefa barni nýtt nafn í stað þess sem því var
   áður gefið eða annað nafn til viðbótar áður gefnu nafni.
        Berist Þjóðskrá tilkynning um eiginnafn, sem er ekki á
   mannanafnaskrá, skal það ekki skráð að svo stöddu heldur skal málinu
   skotið til mannanafnanefndar.

                                     6. gr.
        Mannanafnanefnd kveður upp úrskurði í þeim málum sem til hennar er
   vísað skv. 5. gr. Úrskurðir skulu kveðnir upp svo fljótt sem við verður
   komið og ekki síðar en innan tveggja vikna frá því mál barst nefndinni. Ef
   felldur er synjunarúrskurður skal forsjármaður barns velja því annað
   eiginnafn. Skal nafn þá ekki fært á þjóðskrá fyrr en barninu hefur verið
   gefið eiginnafn sem er á mannanafnaskrá eða mannanafnanefnd samþykkir,
   sbr. enn fremur ákvæði til bráðabirgða II.

                                     7. gr.
        Hafi barni verið gefið eitt nafn við skírn eða með tilkynningu skv.
   1. mgr. 4. gr. er forsjármönnum þess heimilt að gefa því annað eiginnafn
   til viðbótar áður gefnu nafni. Þetta skal gert með tilkynningu til
   Þjóðskrár eigi síðar en sex mánuðum eftir að frestur til nafngjafar rann
   út, sbr. 2. mgr. 4. gr.
        Hafi barni verið gefið eitt nafn eða tvö við skírn eða með
   tilkynningu skv. 1. mgr. 4. gr. er dómsmálaráðuneyti heimilt að leyfa að
   eiginnafni/nöfnum barnsins sé breytt, enda sé ósk borin fram um það af
   forsjármönnum barnsins eigi síðar en sex mánuðum eftir að frestur til
   nafngjafar rann út, sbr. 2. mgr. 4. gr.
        Dómsmálaráðuneyti er heimilt að leyfa manni nafnbreytingu, þar með
   talið að taka annað eiginnafn til viðbótar því sem hann ber, ef telja
   verður að gildar ástæður mæli með því. Beri forsjármaður barns fram ósk um
   breytingu á nafni þess samkvæmt þessari eða 2. mgr. og hafi orðið breyting
   á forsjánni frá því barninu var gefið nafn skal, ef unnt er, leita
   samþykkis þess foreldris sem með forsjána fór við fyrri nafngjöf áður en
   ákvörðun er tekin um nafnbreytingu. Þótt samþykki þess foreldris liggi
   ekki fyrir getur ráðuneytið engu að síður heimilað nafnbreytingu ef
   hagsmunir barns eða sérstakar ástæður mæla með því. Breytingar samkvæmt
   þessari málsgrein má aðeins heimila einu sinni nema sérstaklega standi á.
        Sé barn ættleitt eftir að því var gefið nafn má í ættleiðingarbréfi
   gefa því nýtt eiginnafn í stað hins fyrra eða til viðbótar einu nafni sem
   það hefur áður hlotið. Sú ákvörðun skal jafnan háð samþykki barnsins
   sjálfs sé þess kostur.
        Það er skilyrði viðbótarnafngjafar og nafnbreytingar skv. 1.4. mgr.
   að hin nýju nöfn séu á mannanafnaskrá eða samþykkt af mannanafnanefnd.
   Nafnbreyting barns samkvæmt þessari grein er enn fremur háð því skilyrði
   að séu forsjármenn þess tveir undirriti þeir báðir beiðni um
   nafnbreytinguna.

                                     8. gr.
        Ákvæði 1. og 2. gr. taka ekki til barns sem fætt er hér á landi ef
   bæði faðir og móðir skilgetins barns, eða móðir óskilgetins barns, hafa
   erlent ríkisfang.
        Sé annað foreldri barns erlendur ríkisborgari eða hafi verið það er
   heimilt að barninu sé gefið erlent nafn sem eitt af eiginnöfnum þess.
   Heimild þessi er háð þeim skilyrðum að hið íslenska eiginnafn barnsins
   fullnægi ákvæðum 2. gr. og að unnt sé að sýna fram á að hið erlenda nafn
   sé gjaldgengt í heimalandi hins erlenda foreldris þess.

                                   II. kafli.
                                   Kenninöfn.
                                     9. gr.
        Hver maður, sem hefur ekki ættarnafn, sbr. 2. mgr., skal kenna sig
   til föður eða móður þannig að á eftir eiginnafni eða eiginnöfnum komi nafn
   föður eða móður í eignarfalli, að viðbættu orðinu son ef karlmaður er en
   dóttir ef kvenmaður er.
        Íslenskir ríkisborgarar, sem samkvæmt þjóðskrá bera ættarnöfn við
   gildistöku þessara laga, mega bera þau áfram. Sama gildir um niðja þeirra
   hvort heldur er í karllegg eða kvenlegg.
        Ekki er manni heimilt að bera fleiri en eitt kenninafn, sbr. þó 2.
   mgr.
        Óheimilt er að taka upp nýtt ættarnafn hér á landi.

                                    10. gr.
        Erlendur ríkisborgari, sem stofnar til hjúskapar við Íslending er
   ekki hefur ættarnafn, má kenna sig til föður eða móður maka síns á sama
   hátt og hann. Ekki tekur þetta til niðja slíkra hjóna.
        Hafi íslensk hjón tekið sameiginlega upp kenninafn annars hvors við
   búsetu erlendis er þeim skylt, er breytti kenninafni sínu, að leggja það
   niður við flutning til landsins, sbr. 1. mgr. 9. gr. Sama gildir um börn
   slíkra hjóna.
        Einstaklingur, sem við gildistöku þessara laga er kenndur til föður
   eða móður maka síns á þjóðskrá, má gera það áfram.

                                    11. gr.
        Barn erlends manns og íslenskrar konu má bera ættarnafn föður síns,
   kenna sig til móður sinnar eða hafa ættarnafn hennar ef til er. Þá er og
   heimilt, að fengnu samþykki mannanafnanefndar, að barnið beri íslenskt
   kenninafn sem lagað er að hinu erlenda eiginnafni föðurins.

                                    12. gr.
        Ófeðrað barn skal kennt til móður sinnar, föður hennar eða fá
   ættarnafn móður sinnar ef til er. Gangi móðir barnsins í hjónaband má
   kenna barnið til stjúpföður síns.
        Heimilt er með leyfi dómsmálaráðuneytis að feðrað barn sé kennt til
   stjúpforeldris. Beiðni um breytingu á kenninafni skal undirrituð af
   kynforeldri, sem fer með forsjá barnsins, og stjúpforeldri. Leita skal
   samþykkis þess kynforeldris sem ekki fer með forsjá barnsins ef unnt er
   áður en ákvörðun er tekin um slíkt leyfi. Nú er kynforeldri ekki samþykkt
   breytingu á kenninafni og getur dómsmálaráðuneyti þá engu að síður leyft
   breytinguna ef sérstaklega stendur á og talið verður að breytingin sé
   barninu til verulegs hagræðis.
        Þegar barn er ættleitt skal það kennt til kjörforeldris nema
   kjörforeldri óski eftir því að barnið haldi fyrra kenninafni sínu.
        Ákvörðun samkvæmt þessari grein skal jafnan háð samþykki
   stjúpforeldris, svo og barnsins sjálfs sé það orðið tólf ára.

                                    13. gr.
        Eiginkonu eða eiginmanni er heimilt að bera ættarnafn maka síns meðan
   hjúskapur stendur og eftir að honum lýkur. Þó getur maður krafist þess að
   dómsmálaráðuneyti úrskurði að fyrri maka sé óheimilt að bera ættarnafn
   hans eftir að hann eða hún gengur í annan hjúskap. Sé viðkomandi maður
   látinn hefur eftirlifandi maki hans sama rétt til að gera þess háttar
   kröfu. Krafa skal gerð innan sex mánaða frá því að hlutaðeigandi gekk í
   hjúskap. Dómsmálaráðuneyti reisir úrskurð sinn á því hvort þyngra sé á
   metum hagsmunir fyrri maka af því að halda nafni eða þau rök sem fram eru
   flutt fyrir því að hann hætti að bera fyrra nafn.

                                    14. gr.
        Ekki er manni skylt að bera ættarnafn þótt hann hafi rétt til þess.
   Maður getur fellt niður ættarnafn sem hann hefur borið og kennt sig svo
   sem segir í 9., 11. og 12. gr., sbr. og 21. gr. Eins getur maður, sem
   hefur ekki borið ættarnafn en hefur rétt til þess, tekið það upp. Þó er
   manni óheimilt að gera slíkar breytingar oftar en einu sinni eftir að hann
   nær sextán ára aldri nema með leyfi dómsmálaráðuneytis, enda mæli
   sérstakar ástæður með henni. Þessi takmörkun tekur ekki til réttar maka
   til breytingar kenninafns skv. 2. og 3. mgr.
        Þegar maður gengur í hjúskap er honum frjálst að bera áfram það
   kenninafn sem hann hafði þá, sbr. þó 13. gr., eða taka upp ættarnafn maka
   síns en óheimilt að bera bæði kenninöfnin.
        Hafi maður tekið ættarnafn maka síns er honum frjálst að taka upp að
   nýju upprunalegt kenninafn sitt þegar hjúskap er lokið. Í öðrum tilvikum
   er manni, sem hefur eitt sinn hætt að bera ættarnafn, ekki heimilt að taka
   það upp aftur.

                                    15. gr.
        Nú fær maður, er heitir erlendu nafni, íslenskt ríkisfang með lögum
   og skulu þá börn hans fimmtán ára og yngri, sbr. 3. mgr. [3]6. gr. laga
   nr. 100/1952, taka upp íslenskt eiginnafn, sbr. þó 2. mgr. 8. gr., og
   kenninafn sem samþykkt er af mannanafnanefnd. Börnum hans sextán ára og
   eldri er þetta einnig heimilt. Maðurinn skal sjálfur taka sér íslenskt
   eiginnafn, ásamt nafni sem hann ber fyrir, er börn hans taka sem
   kenninafn. Honum skal þó heimilt, ef hann kýs heldur, að breyta eiginnafni
   sínu og/eða ættarnafni eftir ákvæðum þessara laga. Slík nafnbreyting skal
   ákveðin samtímis því að dómsmálaráðuneyti gefur út bréf um að
   hlutaðeigendur öðlist íslenskt ríkisfang. Barni, sem fæðist eftir að
   foreldri þess hefur fengið íslenskt ríkisfang með lögum, skal gefið
   íslenskt eiginnafn, sbr. þó 2. mgr. 8. gr., og það skal fá íslenskt
   kenninafn.
        Ákvæði 1. mgr. taka á hliðstæðan hátt til útlendinga sem fá íslenskt
   ríkisfang skv. [4]2.[5]4. gr. laga nr. 100/1952.

                                    16. gr.
        Dómsmálaráðuneyti er heimilt að leyfa manni breytingu á kenninafni
   aðra en þá sem um getur í lögum þessum ef telja verður að gildar ástæður
   mæli með því.

                                  III. kafli.
                                Mannanafnanefnd.
                                    17. gr.
        Dómsmálaráðherra skipar mannanafnanefnd til fjögurra ára í senn.
   Nefndin skal skipuð þremur mönnum og jafnmörgum til vara. Skulu tveir
   nefndarmenn skipaðir eftir tilnefningu heimspekideildar Háskóla Íslands en
   einn eftir tilnefningu lagadeildar Háskóla Íslands. Varamenn skulu
   skipaðir með sama hætti. Nefndin skiptir sjálf með sér verkum. Kostnaður
   af störfum nefndarinnar greiðist úr ríkissjóði.

                                    18. gr.
        Mannanafnanefnd hefur eftirtalin verkefni samkvæmt lögum þessum:

   1.
           Að semja skrá um eiginnöfn sem heimil teljast, sbr. 3. gr.
   2.
           Að vera prestum, forstöðumönnum skráðra trúfélaga, Hagstofunni,
           dómsmálaráðuneyti og forsjármönnum barna til ráðuneytis um
           nafngjafir og skera úr álita- og ágreiningsefnum um nöfn, sbr. 2.,
           5., 6., 7. og 15. gr.
   3.
           Að skera úr öðrum álita- eða ágreiningsmálum sem upp kunna að koma
           um nafngjafir, nafnritun og fleira þess háttar.

        Úrskurðir mannanafnanefndar eru fullnaðarúrskurðir. Nefndin skal
   árlega birta niðurstöður úrskurða sinna.

                                   IV. kafli.
                           Skráning og notkun nafna.
                                    19. gr.
        Breyting á eiginnafni eða kenninafni samkvæmt lögum þessum tekur ekki
   gildi fyrr en hún hefur verið færð á þjóðskrá.
        Við skráningu kenninafns barns á þjóðskrá skal fara eftir ákvæðum 1.
   mgr. 9. gr. þessara laga nema fram sé tekið í tilkynningu til Þjóðskrár að
   barnið skuli bera ættarnafn, sbr. 2. mgr. 9. gr.
        Maður, sem við giftingu óskar að taka upp ættarnafn maka síns eða
   annað kenninafn sem hann á rétt á, skal tilkynna það vígslumanni og færir
   hann þau tilmæli á hjónavígsluskýrslu til Þjóðskrár.

                                    20. gr.
        Fullt nafn manns er eiginnafn hans eða eiginnöfn að viðbættu
   kenninafni.
        Á öllum opinberum skrám og öðrum opinberum gögnum skulu nöfn manna
   rituð eins og þau eru skráð á þjóðskrá á hverjum tíma.
        Í skiptum við opinbera aðila, við samningsgerð, skriflega og
   munnlega, svo og í öllum lögskiptum skulu menn tjá nafn sitt eins og það
   er ritað á þjóðskrá á hverjum tíma.

                                    21. gr.
        Hagstofa Íslands, Þjóðskrá, getur heimilað að ritun nafns á þjóðskrá
   sé breytt án þess að um sé að ræða eiginlega nafnbreytingu. Slík breyting
   á nafnritun skal fara eftir reglum sem Hagstofan setur að höfðu samráði
   við mannanafnanefnd. Hver maður getur aðeins fengið slíka breytingu gerða
   einu sinni nema sérstakar ástæður séu fyrir hendi.

                                   V. kafli.
                                  Ýmis ákvæði.
                                    22. gr.
        Geti maður fært sönnur að því að annar maður noti nafn hans eða nafn
   sem líkist því svo mjög að villu geti valdið getur hann krafist þess í
   dómsmáli að hinn sé skyldaður til að láta af notkun nafnsins.

                                    23. gr.
        Sé barni ekki gefið nafn innan þess tíma sem um getur í 2. mgr. 4.
   gr. skal Hagstofa Íslands, Þjóðskrá, vekja athygli forsjármanna barnsins á
   þessu ákvæði laganna og skora á þá að gefa barninu nafn án tafar. Sinni
   forsjármenn ekki þessari áskorun innan eins mánaðar og tilgreini ekki
   gildar ástæður fyrir drætti á nafngjöf er Hagstofu Íslands heimilt, að
   undangenginni ítrekaðri skriflegri áskorun, að leggja dagsektir allt að
   1.000 kr. á forsjármenn barns og falla þær á þar til barni er gefið nafn.
   Hámarksfjárhæð dagsekta miðast við lánskjaravísitölu í janúar 1991 og
   breytist í samræmi við breytingar hennar. Dagsektir renna í ríkissjóð og
   má gera aðför til fullnustu þeirra.
        Að öðru leyti varða brot gegn lögum þessum sektum nema þyngri
   viðurlög liggi við eftir öðrum lögum.

                                    24. gr.
        Ríkisstjórninni er heimilt að gera samninga við önnur ríki um mörkin
   milli íslenskrar og erlendrar mannanafnalöggjafar.
        Dómsmálaráðherra er enn fremur heimilt að kveða á með reglugerð um
   mörkin milli íslenskrar löggjafar um mannanöfn og löggjafar annarra
   Norðurlandaþjóða á því sviði.

                                    25. gr.
        Dómsmálaráðherra fer með mál er varða mannanöfn og er honum heimilt
   með reglugerð að kveða nánar á um framkvæmd þessara laga.

                                    26. gr.
        Lög þessi öðlast gildi fyrsta dag næsta mánaðar eftir að liðnir eru
   sex mánuðir frá birtingu þeirra.
        ...
        Dómsmálaráðherra skal þegar eftir birtingu laga þessara gera
   ráðstafanir til að kynna almenningi efni þeirra.

                            Ákvæði til bráðabirgða.
        ...

References

   Visible links
   1. http://www.althingi.is/dba-bin/lawformpr.pl?lnr=1991037
   2. file://1996045.html#g28
   3. file://1952100.html#g6
   4. file://1952100.html#g2
   5. file://1952100.html#g4
