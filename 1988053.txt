
   --------------------------------------------------------------------------

                                    Læknalög

                              1988 nr. 53 19. maí

   --------------------------------------------------------------------------

                   I. kafli. Lækningaleyfi og sérfræðileyfi.
1. gr. [Rétt til þess að stunda lækningar hér á landi og kalla sig lækni hefur:
    1. sá sem fengið hefur leyfi heilbrigðis- og tryggingamálaráðherra, sbr. 2.
                                   og 3. gr.,
    2. sá sem fengið hefur staðfestingu heilbrigðis- og tryggingamálaráðherra á
   lækningaleyfi í landi sem aðili er að samningi um Evrópskt efnahagssvæði.
Ráðherra skal með reglugerð setja nánari ákvæði um þá sem stunda mega lækningar
                     hér á landi skv. 2. tölul. 1. mgr.]^1)
                             ^1)[2]L. 116/1993, 1. gr.
  2. gr. [Leyfi skv. 1. tölul. 1. mgr. 1. gr. skal veita þeim sem lokið hefur
prófi frá læknadeild Háskóla Íslands svo og viðbótarnámi í heilbrigðisstofnunum
hér á landi eftir reglum^1) sem ráðherra setur að fengnum tillögum læknadeildar
                                Háskóla Íslands.
    Viðbótarnámi skv. 1. mgr. má ljúka erlendis við heilbrigðisstofnanir sem
fullnægja skilyrðum heilbrigðis- og tryggingamálaráðherra, læknadeildar Háskóla
                             Íslands og landlæknis.
Áður en leyfi er veitt samkvæmt þessari grein skal leita umsagnar landlæknis og
                         læknadeildar Háskóla Íslands.
      Óheimilt er að veita manni lækningaleyfi ef 2. mgr. 68. gr. almennra
  hegningarlaga á við um hagi hans eða ef landlæknir eða læknadeild telja hann
 óhæfan vegna heilsubrests, t.d. vegna áfengis- eða eiturlyfjaneyslu, eða vegna
þess að hann hafi kynnt sig af alvarlegu hirðuleysi eða ódugnaði í störfum.]^2)
          ^1)[3]Rg. 305/1997, sbr. [4]340/1999. ^2)[5]L. 116/1993, 1. gr.
3. gr. [Veita má manni, sem lokið hefur sambærilegu prófi og um getur í 1. mgr.
 2. gr. í landi utan hins Evrópska efnahagssvæðis, leyfi skv. 1. tölul. 1. mgr.
1. gr. uppfylli hann skilyrði 2. gr. að öðru leyti. Áður en slíkt leyfi er veitt
skal leita umsagnar læknadeildar Háskóla Íslands sem getur sett sem skilyrði að
 viðkomandi gangi undir próf í lögum og reglum er varða störf lækna hér á landi
 og sanni kunnáttu í mæltu og rituðu íslensku máli. Læknadeild Háskóla Íslands
 getur krafist þess að umsækjandi sanni kunnáttu sína í læknisfræði með því að
                            gangast undir próf.]^1)
                             ^1)[6]L. 116/1993, 1. gr.
      4. gr. Ef nauðsyn krefur má ráðherra eftir meðmælum landlæknis fela
læknakandídötum eða læknanemum, sem lokið hafa 4. árs námi, að gegna tilgreindum
læknisstörfum um stundarsakir og hefur viðkomandi þá lækningaleyfi á meðan hann
                              gegnir þeim störfum.
               Í slíkum tilvikum skal læknanemi starfa með lækni.
 Víkja má frá ákvæðum 2. mgr. telji landlæknir sérstakar ástæður mæla með því.
5. gr. [Læknir hefur rétt til að kalla sig sérfræðing og starfa sem slíkur hér á
                                  landi hafi:
       1. hann fengið til þess leyfi heilbrigðis- og tryggingamálaráðherra,
        2. hann fengið staðfestingu heilbrigðis- og tryggingamálaráðherra á
  sérfræðingsleyfi í landi sem aðili er að samningi um Evrópskt efnahagssvæði.
   Ráðherra setur reglur um nám sérfræðinga að fengnum tillögum læknadeildar
                                Háskóla Íslands.
Áður en leyfi skv. 1. tölul. 1. mgr. er veitt skal leita umsagnar landlæknis og
nefndar sem ráðherra skipar til fjögurra ára í senn og í eiga sæti einn fulltrúi
  Læknafélags Íslands og tveir fulltrúar læknadeildar Háskóla Íslands og skal
      annar þeirra vera formaður. Varamenn skulu skipaðir með sama hætti.
  Ráðherra skal með reglugerð^1) setja nánari ákvæði um þá sem mega kalla sig
    sérfræðinga og starfa sem slíkir hér á landi skv. 2. tölul. 1. mgr.]^2)
          ^1)[7]Rg. 305/1997, sbr. [8]340/1999. ^2)[9]L. 116/1993, 1. gr.

                              II. kafli. Réttindi.
    6. gr. [Sá einn á rétt á því að kalla sig lækni og stunda lækningar sem
    uppfyllir skilyrði 1. gr.]^1) Öðrum er óheimilt að nota starfsheiti eða
 kynningarheiti sem til þess eru fallin að gefa hugmyndir um að þeir séu læknar
    eða stundi lækningar, sbr. nánar ákvæði laga þessara um skottulækningar.
                            ^1)[10]L. 116/1993, 1. gr.
 7. gr. Læknir getur við störf sín notið aðstoðar annars heilbrigðisstarfsfólks
að svo miklu leyti sem slíkt er nauðsynlegt og forsvaranlegt vegna hæfni þess og
    sérkunnáttu. Starfar það þá á ábyrgð læknis nema önnur lög bjóði annað.
8. gr. Lækni er heimilt að skorast undan störfum sem stangast á við trúarleg eða
     siðferðisleg viðhorf hans séu störfin ekki framkvæmd í lækningaskyni.

                              III. kafli. Skyldur.
                           A. Árvekni og upplýsingar.
  9. gr. Lækni ber að sinna störfum sínum af árvekni og trúmennsku, halda við
                 þekkingu sinni og fara nákvæmlega eftir henni.
Læknir ber ábyrgð á greiningu og meðferð þeirra sjúklinga sem til hans leita eða
                            hann hefur til umsjónar.
                                B. Upplýsingar.
 10. gr. Lækni ber að jafnaði að upplýsa sjúkling um ástand, meðferð og horfur.
   Eigi í hlut barn, unglingur yngri en 16 ára eða sjúklingur, sem ekki getur
tileinkað sér upplýsingar, skulu þær veittar foreldri, forráðamanni eða nánasta
                                  aðstandanda.
                                  C. Vottorð.
 11. gr. Lækni ber að sýna varkárni og nákvæmni við útgáfu vottorða og annarra
       læknayfirlýsinga. Skal hann votta það eitt er hann veit sönnur á.
  [Ráðherra setur nánari reglur^1) um gerð og útgáfu læknisvottorða að fengnum
tillögum landlæknis og Læknafélags Íslands og að fenginni umsögn heildarsamtaka
                        launafólks og vinnuveitenda.]^2)
                  ^1)[11]Rg. 586/1991. ^2)[12]L. 50/1990, 1. gr.
 12. gr. Lækni er skylt að láta hinu opinbera í té vottorð um sjúklinga er hann
   annast þegar slíkra vottorða er krafist vegna viðskipta sjúklinga við hið
                                   opinbera.
                                D. Skyndihjálp.
 13. gr. Lækni ber, sé hann nærstaddur eða sé til hans leitað, að veita fyrstu
nauðsynlega læknishjálp í skyndilegum sjúkdóms- eða slysatilfellum nema þeim mun
                           alvarlegri forföll hamli.
                               E. Sjúkravitjanir.
   14. gr. Lækni, sem stundar almennar lækningar, er skylt, þótt hann sé ekki
opinber starfsmaður, að gegna aðkallandi sjúkravitjunum í því heilsugæsluumdæmi
          þar sem hann starfar nema þeim mun alvarlegri forföll hamli.
                                F. Þagnarskylda.
  15. gr. Lækni ber að gæta fyllstu þagmælsku og hindra það að óviðkomandi fái
upplýsingar um sjúkdóma og önnur einkamál er hann kann að komast að sem læknir.
   Þetta gildir ekki bjóði lög annað eða sé rökstudd ástæða til þess að rjúfa
                     þagnarskyldu vegna brýnnar nauðsynjar.
 Samþykki sjúklings, sem orðinn er 16 ára, leysir lækni undan þagnarskyldu. Að
                    öðrum kosti þarf samþykki forráðamanns.
Læknir verður ekki leiddur fram sem vitni í einkamálum gegn vilja sjúklings nema
  ætla megi að úrslit málsins velti á vitnisburði hans eða málið sé mikilvægt
fyrir málsaðila eða þjóðfélagið, hvort tveggja að mati dómara. Í slíkum tilvikum
ber lækni að skýra frá öllu sem hann veit og telur að hugsanlega geti haft áhrif
        á málið. Slíkur vitnisburður skal fara fram fyrir luktum dyrum.
Læknir getur þrátt fyrir ákvæði þessarar greinar veitt öðrum heilbrigðisstéttum
           upplýsingar sé um að ræða rannsóknir og meðferð sjúklinga.
 Sama þagnarskylda gildir fyrir aðrar heilbrigðisstéttir og aðra sem vinna með
                                     lækni.
  Þagnarskylda fellur ekki niður við lát sjúklings. Mæli ríkar ástæður með því
    getur læknir látið í té upplýsingar með hliðsjón af vilja hins látna og
 hagsmunum viðkomandi. Sé læknir í vafa getur hann borið málið undir landlækni.
                   G. [Meðferð upplýsinga í sjúkraskrám.]^1)
                             ^1)[13]L. 50/1990, 2. gr.
  16. gr. [Um skyldu læknis og annarra sem færa sjúkraskrá til þess að afhenda
sjúklingi eða umboðsmanni hans afrit skrárinnar, í heild eða að hluta, fer eftir
                    ákvæðum laga um réttindi sjúklinga.]^1)
                             ^1)[14]L. 76/1997, 1. gr.
                                H. Auglýsingar.
17. gr. Lækni er einungis heimilt að auglýsa læknastarfsemi sína með efnislegum
 og látlausum auglýsingum í blöðum sem birta má í hæsta lagi þrisvar þegar hann
 hefur störf eða breyting verður á aðsetri eða viðtalstíma. Lækni er heimilt að
 auðkenna sig með nafni, sérgrein, aðsetri, síma og viðtalstíma á dyraspjöldum,
                           nafnspjöldum og lyfseðlum.
     Læknum og stéttarfélögum þeirra ber að sporna við því að fjallað sé í
 auglýsingastíl um lækna og störf þeirra í fjölmiðlum. Á sama hátt ber þeim að
    vinna á móti því að eftir þeim séu höfð ummæli og viðtöl í fjölmiðlum í
   auglýsingaskyni. Verði ekki komið í veg fyrir það ber viðkomandi lækni eða
stéttarfélagi hans jafnskjótt að leiðrétta það sem kann að vera ofmælt. Öðrum en
 læknum er bannað að auglýsa starfsemi þeirra eða stuðla að því á annan hátt að
               sjúklingar leiti til ákveðins eða ákveðinna lækna.
                              I. Eftirlitsskylda.
  18. gr. Læknir er háður eftirliti landlæknis. Ber landlækni að gæta þess að
læknir haldi ákvæði laga þessara og önnur ákvæði í heilbrigðislöggjöf landsins.
        Landlæknir heimtir skýrslur af lækni viðvíkjandi störfum hans að
 heilbrigðismálum í samræmi við reglur^1) þar að lútandi sem ráðherra setur að
              fengnum tillögum landlæknis og Læknafélags Íslands.
                                      ^2)
                                      ^2)
 Lækni ber að tilkynna landlækni eins fljótt og við verður komið verði hann var
                við skottulækningar, sbr. 22. gr. laga þessara.
                                      ^2)
      ^1)[15]Rg. 227/1991, sbr. [16]545/1995. ^2)[17]L. 68/1998, 1. og 3. gr.
[18. gr. a. Hafi meðferð heilbrigðisstarfsmanns óvæntan skaða í för með sér skal
mál rannsakað til að finna á því skýringar og tryggja eftir því sem kostur er að
 atvik eigi sér ekki aftur stað. Óvæntur skaði er þegar árangur og afleiðingar
  meðferðar verða önnur en gert var ráð fyrir í upphafi. Upplýsa skal sjúkling
strax um hinn óvænta skaða sé þess kostur. Jafnframt skal gefa sjúklingi kost á
                         að fylgjast með rannsókn máls.
   Yfirlæknir og hjúkrunardeildarstjóri á heilbrigðisstofnun bera ábyrgð á að
  óvæntur skaði, sbr. 1. mgr., sé tilkynntur án tafar faglegum yfirstjórnendum
  stofnunarinnar sem tilkynna málið strax forstöðumanni hennar. Forstöðumaður
 ákveður hverju sinni, í samráði við faglega yfirstjórnendur, hvort málið skuli
   jafnframt strax tilkynnt embætti landlæknis. Forstöðumaður ber ábyrgð á að
sérhver óvæntur skaði verði rannsakaður, afgreiddur og tilkynntur í samræmi við
                            ákvæði þessarar greinar.
  Nú verður óvænt dauðsfall á heilbrigðisstofnun sem ætla má að rekja megi til
mistaka, vanrækslu eða óhappatilviks við meðferð eða forvarnir vegna sjúkdóms og
   ber yfirlæknir stofnunarinnar þá ábyrgð á að málið sé tilkynnt lögreglu í
                    samræmi við ákvæði laga um dánarvottorð.
Heilbrigðisstofnanir skulu tvisvar á ári senda landlækni skýrslur um alla óvænta
 skaða af meðferð ásamt niðurstöðu rannsókna mála. Landlæknir skal árlega senda
   ráðherra samantekt um óvæntan skaða í heilbrigðisþjónustu og afdrif mála.
 Sjálfstætt starfandi heilbrigðisstarfsmenn tilkynna óvæntan skaða til embættis
   landlæknis. Landlæknir tekur ákvörðun um hvernig staðið verður að rannsókn
                                    málsins.
  Ráðherra skal setja reglugerð um viðbrögð og rannsókn mála skv. 1. mgr.]^1)
                             ^1)[18]L. 68/1998, 2. gr.

                           IV. kafli. Ávísanir lyfja.
      19. gr. Landlæknir hefur almennt eftirlit með ávísunum lækna á lyf.
   Lyfjaeftirlit ríkisins tilkynnir landlækni telji það rökstudda ástæðu til
 eftirlits með ávísunum læknis á ávana- og fíknilyf. Getur ráðherra, að tillögu
 landlæknis, lagt fyrir lækninn að halda skrá yfir ávísanir og tilefni notkunar
     þeirra. Ráðherra ákveður fyrirkomulag eftirlitsins að fengnum tillögum
                     landlæknis og Lyfjaeftirlits ríkisins.
Nær þetta einnig til eigin notkunar læknis. Um skráningu og skil á skýrslum fer
                        eftir nánari ákvörðun ráðherra.
 Hlíti sá sem lögð hefur verið á skráningarskylda skv. 2. mgr. ekki fyrirmælum
 eða verði hann uppvís að því að ávísa lyfjum þannig að óhæfilegt þykir leggur
 landlæknir málið fyrir ráðherra sem er þá heimilt að svipta lækninn leyfi til
þess að ávísa lyfjum, öllum eða einstökum flokkum, enda þyki ekki ástæða til að
                          beita ákvæðum 27. og 28. gr.
20. gr. Verði læknir, sem ekki hefur verið lögð á skráningarskylda skv. 2. mgr.
   19. gr., uppvís að því að ávísa sjálfum sér óhæfilegu magni lyfja og þyki
   atferli hans alvarlegra eðlis en svo að skráningarskyldu verði beitt getur
                 ráðherra svipt hann leyfi skv. 4. mgr. 19. gr.
 21. gr. Áður en leyfissvipting fer fram skv. 19. og 20. gr. skal lækni gefinn
                      kostur á því að skýra málstað sinn.
 Læknir, sem ekki hefur leyfi til ávísana á tiltekin lyf, má með leyfi ráðherra
 að höfðu samráði við landlækni semja við annan lækni um að annast nauðsynlegar
                             ávísanir slíkra lyfja.
  Ráðherra getur afturkallað leyfissviptingu samkvæmt þessum kafla að fengnum
                tillögum landlæknis og Lyfjaeftirlits ríkisins.

                           V. kafli. Skottulækningar.
         22. gr. Hvers konar skottulækningar eru bannaðar hér á landi.
 Það eru skottulækningar er sá sem ekki hefur leyfi samkvæmt lögum þessum býðst
    til þess að taka sjúklinga til lækninga, gerir sér lækningar að atvinnu,
  auglýsir sig eða kallar sig lækni, ráðleggur mönnum og afhendir þeim lyf sem
                           lyfsalar mega einir selja.
     23. gr. Um lyfja- og lækningaáhaldaauglýsingar fer samkvæmt VII. kafla
 [19]lyfjalaga nr. 108/1984.^1) Auglýsingar um lækningarmátt drykkja, matvæla,
                neyslu- og nauðsynjavara og annars eru bannaðar.
 Bannaðar eru auglýsingar um sjúkrahús og hvers konar heilbrigðisstofnanir fram
                               yfir nafn og stað.
  Auglýsingar um lyf, lækningaáhöld, sjúkrahús og heilbrigðisstofnanir eru þó
    leyfðar í blöðum og tímaritum sem gefin eru út fyrir heilbrigðisstéttir.
                               ^1)Nú [20]l. 93/1994.

                           VI. kafli. Almenn ákvæði.
24. gr. Lækni, sem ekki hefur til þess leyfi, er óheimilt að kalla sig, auglýsa
 sig eða gefa á annan hátt í skyn að hann sé sérfræðingur og gildir hið sama um
   sérfræðing ef hann gefur í skyn að hann sé sérfræðingur í annarri grein en
  þeirri sem hann hefur sérfræðingsleyfi í. Lækni er óheimilt að ávísa lyfjum
  undir því yfirskini að þau eigi að fara til lækninga en vitandi að þau verði
       notuð í öðru skyni, t.d. til nautnar eða til sölu í hagnaðarskyni.
25. gr. Lækni er óheimilt að lána nafn sitt ákveðinni lækningastarfsemi nema hún
 fari að fullu fram á hans ábyrgð samkvæmt ráðleggingum hans og undir eftirliti
                                     hans.
      26. gr. [Lækni er óheimilt að reka lækningastofu eftir 75 ára aldur.
 Heilbrigðisráðherra getur þó, að fenginni umsókn viðkomandi læknis og samkvæmt
 meðmælum landlæknis, veitt undanþágu frá þessu ákvæði til eins árs í senn.]^1)
                             ^1)[21]L. 50/1990, 5. gr.

                             VII. kafli. Viðurlög.
 A. [Brottfall og svipting lækningaleyfis og staðfestingar á lækningaleyfi.]^1)
                            ^1)[22]L. 116/1993, 1. gr.
27. gr. Lækni, sem brýtur gegn ákvæðum þessara laga, má svipta lækningaleyfi þó
  að ekki teljist sannað að brotið hafi valdið tjóni sé það þess eðlis að það
 verði að teljast honum sérstaklega ósamboðið, svo sem ef um er að ræða röng og
  villandi læknisvottorð eða læknisumsagnir að órannsökuðu máli, lausmælgi um
einkamál sem hann hefur komist að sem læknir, alvarlegt hirðuleysi eða ódugnað í
  störfum sínum eða annað atferli sem fer í bága við III. kafla laga þessara.
Sé um að ræða ítrekuð brot eða megi dæma í fangelsi fyrir brot gegn lögum þessum
                        skal svipta lækni lækningaleyfi.
[Nú er einstaklingur, sem hér starfar á grundvelli leyfis skv. 2. tölul. 1. mgr.
   1. gr. eða 2. tölul. 1. mgr. 5. gr., sviptur því leyfi og fellur þá niður
           heimild hans til að starfa á grundvelli þess hér á landi.
Ákvæðum þessa kafla skal beitt eftir því sem við á gagnvart þeim sem fengið hafa
staðfestingu heilbrigðis- og tryggingamálaráðherra skv. 2. tölul. 1. mgr. 1. gr.
                        eða 2. tölul. 1. mgr. 5. gr.]^1)
                            ^1)[23]L. 116/1993, 1. gr.
28. gr. Landlækni ber, verði hann þess var að læknir vanrækir skyldur sínar, fer
út fyrir verksvið sitt eða brýtur í bága við fyrirmæli heilbrigðislaga landsins,
að áminna hann. Áminning skal vera skrifleg og rökstudd. Landlæknir sendir afrit
                      áminningar til heilbrigðisráðherra.
    Komi áminning ekki að haldi eða sé um að ræða óhæfu í læknisstörfum ber
  landlækni að skýra ráðherra frá málinu og gera tillögur um hvað gera skuli.
 Getur þá ráðherra úrskurðað að viðkomandi skuli sviptur lækningaleyfi að fullu
            eða tímabundið, en skjóta má þeim úrskurði til dómstóla.
  Það telst óhæfa í læknisstarfi þegar læknir uppfyllir ekki þau skilyrði sem
krafist var þegar hann fékk lækningaleyfi, t.d. vegna heilsubrests sem geri hann
  lítt hæfan, óhæfan eða jafnvel hættulegan við störf vegna vímuefnaneyslu eða
    vegna þess að hann hafi kynnt sig að alvarlegu hirðuleysi eða ódugnaði í
                                    störfum.
 29. gr. Læknir, sem sviptur hefur verið lækningaleyfi að fullu samkvæmt þessum
  kafla, getur fengið lækningaleyfi á ný, en aðeins samkvæmt ákvæðum I. kafla.
                              B. Aðrar refsingar.
30. gr. Brot gegn ákvæðum laga þessara varða auk sviptingar lækningaleyfis, sbr.
            27. og 28. gr., sektum [eða fangelsi allt að 2 árum].^1)
 Sé um að ræða brot af ásetningi eða vítaverðu gáleysi skal refsa með [fangelsi
allt að 2 árum]^1) og/eða sektum. Fyrir minni háttar brot skal refsa með sektum
en með [fangelsi allt að 1 ári]^1) og/eða sektum hafi viðkomandi sætt áminningu
                                landlæknis áður.
         Sé um ítrekuð brot að ræða skal dæma í fangelsi og/eða sektir.
                            ^1)[24]L. 82/1998, 193. gr.
     31. gr. Með brot gegn lögum þessum skal farið að hætti opinberra mála.

                            VIII. kafli. Gildistaka.
                  32. gr. Lög þessi öðlast gildi 1. júlí 1988.
   Ákvæði til bráðabirgða. Ákvæði laga þessara um veitingu lækningaleyfis og
 sérfræðileyfa ná ekki til þeirra sem slík leyfi hafa ótakmörkuð eða takmörkuð
 þegar lögin ganga í gildi. Önnur ákvæði þessara laga gilda hins vegar að öllu
                             leyti um þessa aðila.

References

   Visible links
   1. http://www.althingi.is/dba-bin/lawformpr.pl?lnr=1988053
   2. file:///altext/stjt/1993.116.html
   3. http://www.reglugerd.is/interpro/dkm/WebGuard.nsf/key2/305-1997
   4. http://www.reglugerd.is/interpro/dkm/WebGuard.nsf/key2/340-1999
   5. file:///altext/stjt/1993.116.html
   6. file:///altext/stjt/1993.116.html
   7. http://www.reglugerd.is/interpro/dkm/WebGuard.nsf/key2/305-1997
   8. http://www.reglugerd.is/interpro/dkm/WebGuard.nsf/key2/340-1999
   9. file:///altext/stjt/1993.116.html
  10. file:///altext/stjt/1993.116.html
  11. http://www.reglugerd.is/interpro/dkm/WebGuard.nsf/key2/586-1991
  12. file:///altext/stjt/1990.050.html
  13. file:///altext/stjt/1990.050.html
  14. file:///altext/stjt/1997.076.html
  15. http://www.reglugerd.is/interpro/dkm/WebGuard.nsf/key2/227-1991
  16. http://www.reglugerd.is/interpro/dkm/WebGuard.nsf/key2/545-1995
  17. file:///altext/stjt/1998.068.html
  18. file:///altext/stjt/1998.068.html
  19. file://1984108.html
  20. file://1994093.html
  21. file:///altext/stjt/1990.050.html
  22. file:///altext/stjt/1993.116.html
  23. file:///altext/stjt/1993.116.html
  24. file:///altext/stjt/1998.082.html
