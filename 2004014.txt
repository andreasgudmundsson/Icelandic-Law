
   --------------------------------------------------------------------------

                             Lög um erfðafjárskatt

                              2004 nr. 14 26. mars

   --------------------------------------------------------------------------

                 Ferill málsins á Alþingi.   Frumvarp til laga.

Tóku gildi 1. apríl 2004. Breytt með l. 15/2004 (tóku gildi 20. apríl 2004), l.
 129/2004 (tóku gildi 31. des. 2005), l. 65/2006 (tóku gildi 27. júní 2006), l.
 172/2007 (tóku gildi 29. des. 2007), l. 83/2008 (tóku gildi 1. jan. 2009 nema
  22. gr. sem tók gildi 20. júní 2008), [1]l. 88/2008 (tóku gildi 1. jan. 2009
 nema brbákv. VII sem tók gildi 21. júní 2008), l. 147/2008 (tóku gildi 1. jan.
                2009) og l. 136/2009 (tóku gildi 1. jan. 2010).

1. gr. Af öllum fjárverðmætum er við skipti á dánarbúi manns hverfa til erfingja
     hans skal greiða skatt í ríkissjóð eftir lögum þessum, sbr. þó 18. gr.
   [Af öllum fasteignum hér á landi, sem eigendaskipti verða að á grundvelli
 lögerfða, bréferfða eða fyrirframgreiðslu arfs, skal greiða skatt eftir lögum
  þessum án tillits til þess hvort aðilar að ráðstöfuninni séu búsettir hér á
                            landi eða erlendis.]^1)
       Greiða skal skatt samkvæmt lögum þessum af gjafaarfi, dánargjöfum,
  fyrirframgreiddum arfi og gjöfum þar sem gefandi hefur áskilið sér afnot eða
tekjur af hinu gefna til dauðadags eða um tiltekinn tíma sem ekki er liðinn við
                                 fráfall hans.
  Ekki skal greiða erfðafjárskatt af lífeyrissparnaði sem fellur til erfingja
 samkvæmt lögum um skyldutryggingu lífeyrisréttinda og starfsemi lífeyrissjóða,
          enda fari um skattlagningu samkvæmt lögum um tekjuskatt ^2)
                  ^1)L. 172/2007, 1. gr. ^2)L. 129/2004, 148. gr.
                         2. gr. Erfðafjárskattur er 5%.
Þrátt fyrir ákvæði 1. mgr. skal engan erfðafjárskatt greiða af fyrstu 1.000.000
    kr. í skattstofni dánarbús, sbr. 4. og 5. gr., og skulu erfingjar njóta
       skattfrelsis í hlutfalli við arf sinn. Ákvæði þetta gildir ekki um
                            fyrirframgreiðslu arfs.
      [Þrátt fyrir ákvæði 1. og 2. mgr. greiða engan erfðafjárskatt maki,
 einstaklingur í staðfestri samvist með arfleifanda og sambúðarmaki sem stofnað
  hefur til óvígðrar sambúðar við arfleifanda og tekur arf eftir hann samkvæmt
erfðaskrá þar sem stöðu hans sem sambúðarmaka arfleifanda er ótvírætt getið.]^1)
Nú byrja búskipti eftir lát beggja hjóna og skal þá leggja erfðafjárskatt á arf
 erfingjanna eins og um eitt bú sé að ræða án tillits til þess hvort erfingjar
                    beggja hjónanna eru hinir sömu eða ekki.
                              ^1)L. 65/2006, 13. gr.
3. gr. Nú deyr maður sem tæmst hefur arfur áður en skiptum á því búi er lokið og
  skal þá dánarbú hans taka þann arf er hinn látni ella hefði hlotið og greiða
              þann erfðafjárskatt er honum hefði borið að greiða.
[Nú hafnar maður, sem undanþeginn er erfðafjárskatti, eða afsalar sér arfi eftir
annan mann og skal þá erfingi, sem við arfsafsalið fær stærri arfshluta en hann
 ella hefði fengið, greiða erfðafjárskatt af hinum aukna arfi. Hafni maður eða
  afsali sér arfi beint eða óbeint til hagsbóta fyrir aðila sem undanþeginn er
erfðafjárskatti skal sá erfingi sem þannig fær við arfsafsalið stærri arfshluta
     en hann ella hefði fengið greiða erfðafjárskatt af þeim arfshluta.]^1)
                              ^1)L. 172/2007, 2. gr.
    4. gr. Skattstofn erfðafjárskatts er heildarverðmæti allra fjárhagslegra
verðmæta og eigna sem liggja fyrir við andlát arfleifanda að frádregnum skuldum
                            og kostnaði skv. 5. gr.
 Með heildarverðmæti skv. 1. mgr. er átt við almennt markaðsverðmæti viðkomandi
  eigna. Gildir þetta um öll verðmæti sem metin verða til fjár, þ.m.t. innbú,
  húsbréf, fasteignaveðbréf, verðtryggð spariskírteini ríkissjóðs, skuldabréf,
  hugverkaréttindi, líftryggingar, bifreiðar, aflaheimildir o.fl. Séu verðbréf
 skráð á skipulegum verðbréfamarkaði skal telja þau til eignar á kaupgengi eins
    og það er skráð við síðustu lokun markaðar fyrir andlát arfleifanda. [Ef
 hlutabréf í félagi eru ekki skráð á skipulegum verðbréfamarkaði skal miða við
 gangverð þeirra í viðskiptum, annars bókfært verð eigin fjár samkvæmt síðasta
 endurskoðaða ársreikningi eða árshlutareikningi viðkomandi félags að viðbættum
    áunnum óefnislegum verðmætum sem metin eru til fjár og gefa af sér arð í
  framtíðinni en óheimilt er lögum samkvæmt að færa til bókar. Sama gildir um
    eignir í öðrum félögum.]^1) Inneignir hjá bönkum, sparisjóðum eða öðrum
  innlánsdeildum og óskráð skuldabréf, sem og aðrar inneignir og útistandandi
      kröfur, skulu taldar að meðtöldum áföllnum vöxtum og/eða verðbótum.
Þrátt fyrir ákvæði 2. mgr. skal skattstofn eigna samkvæmt þessari málsgrein vera
                                 eftirfarandi:
   a. Þegar verðmæti annað en fasteign hefur verið selt nauðungarsölu skal miða
                           við uppboðsandvirði þess.
     b. Fasteignir skulu taldar á fasteignamatsverði eins og það er skráð hjá
[Fasteignaskrá Íslands]^2) á dánardegi arfleifanda. Af leigulóðarréttindum skal
  einnig greiða erfðafjárskatt með sama hætti. Nú er eignarréttur að fasteign
háður kvöð um innlausnarrétt tiltekins aðila og skal þá leggja erfðafjárskatt á
              innlausnarverð sé það lægra en fasteignamatsverðið.
      Sé almennt markaðsverðmæti fasteignar talið lægra en fasteignamatsverð
eignarinnar er erfingjum heimilt að óska eftir mati skv. [2]17.[3]23. gr. laga
nr. 20/1991, um skipti á dánarbúum o.fl. Er þá heimilt að leggja erfðafjárskatt
  á matsverð þannig fengið, enda fylgi matsgjörð, ekki eldri en fjögurra vikna
   gömul, erfðafjárskýrslu. Að öðru leyti gilda ákvæði [4]II. kafla laga nr.
                    20/1991 um mat samkvæmt þessum staflið.
     c. Búpeningur skal talinn á því verði sem lagt er til grundvallar síðustu
             álagningu opinberra gjalda fyrir dánardag arfleifanda.
                   ^1)L. 172/2007, 3. gr. ^2)L. 83/2008, 24. gr.
  5. gr. [Skuldir arfleifanda, þ.m.t. væntanleg opinber gjöld, skulu koma til
   frádráttar áður en erfðafjárskattur er reiknaður, svo og útfararkostnaður
arfleifanda. Kostnaður sem fellur á búið vegna ráðstafana skv. [5]17.[6]21. gr.
 laga nr. 20/1991, um skipti á dánarbúum o.fl., skal einnig koma til frádráttar
  hvort heldur bú sætir opinberum skiptum eða einkaskiptum. Þessir liðir skulu
 sundurliðaðir á erfðafjárskýrslu og studdir gögnum. Erfðafjárskattur samkvæmt
                    lögum þessum er ekki frádráttarbær.]^1)
                              ^1)L. 172/2007, 4. gr.
6. gr. Nú skipta erfingjar dánarbúi einkaskiptum og skulu þeir þá, innan þeirra
tímamarka er í einkaskiptaleyfi greinir, leggja fyrir sýslumann erfðafjárskýrslu
til ákvörðunar á erfðafjárskatti, sbr. 93. gr. laga um skipti á dánarbúum o.fl.
   Skal skýrslan vera skilmerkilega útfyllt og gögn fylgja til skýringar þeim
 fjárhæðum sem þar eru greindar. Með erfðafjárskýrslu skulu fylgja a.m.k. þrjú
                       síðustu skattframtöl arfleifanda.
              Allir erfingjar skulu undirrita erfðafjárskýrsluna.
     Erfingjar sem taka við fyrirframgreiddum arfi skulu afhenda sýslumanni
              erfðafjárskýrslu til áritunar vegna þeirra verðmæta.
        Erfðafjárskýrsla samkvæmt lögum þessum skal vera í því formi sem
                           ríkisskattstjóri ákveður.
7. gr. Sýslumaður skal yfirfara erfðafjárskýrslu og gæta þess sérstaklega að hún
                sé í samræmi við skiptagerð viðkomandi dánarbús.
 Telji sýslumaður skýrslu áfátt að einhverju leyti getur hann veitt viðkomandi
     aðilum tiltekinn frest til að bæta úr eða leiðrétt sjálfur séu ágallar
                                 smávægilegir.
  Þegar sýslumaður hefur yfirfarið erfðafjárskýrslu og telur hana fullnægjandi
skal hann ákvarða erfðafjárskatt hvers erfingja, árita skýrsluna og tilkynna það
                          hverjum erfingja fyrir sig.
 Nú greinir erfingja á við sýslumann um skattstofn vegna tiltekinnar eignar eða
 annað sem áhrif hefur á fjárhæð erfðafjárskattsins og skal sýslumaður þá veita
 þeim allt að tveggja vikna frest til að leggja fram gögn til stuðnings kröfum
  sínum. Sýslumaður má lengja þennan frest um allt að tvær vikur. Að frestinum
liðnum skal sýslumaður ákvarða erfðafjárskattinn á grundvelli framkominna gagna
og tilkynna erfingjum með sannanlegum hætti. Vilji erfingjar ekki fella sig við
     ákvörðun erfðafjárskatts geta þeir innan 30 daga frá því að þeim berst
        tilkynning sýslumanns kært ákvörðun hans til yfirskattanefndar.
  Þegar endanleg niðurstaða um ágreiningsefnið liggur fyrir áritar sýslumaður
     skýrsluna skv. 3. mgr. Að því búnu skal sýslumaður senda skýrsluna til
  [ríkisskattstjóra]^1) sem yfirfer hana og kannar hvort eignir séu réttilega
                                  taldar fram.
                             ^1)L. 136/2009, 100. gr.
   8. gr. Þegar dánarbúi er skipt opinberum skiptum skal skiptastjóri útfylla
  erfðafjárskýrslu í samræmi við frumvarp til úthlutunar úr búinu og undirrita
 hana einn en leggja hana síðan fyrir sýslumann ásamt frumvarpi til úthlutunar
til bráðabirgðaákvörðunar á erfðafjárskatti áður en skiptafundur verður haldinn
 um frumvarpið. Innan viku frá því að skiptum er lokið skal skiptastjóri leggja
      skýrsluna á ný fyrir sýslumann til ákvörðunar skattsins og áritunar.
    Að lokinni áritun sýslumanns skv. 1. mgr. skal hann senda skýrsluna til
  [ríkisskattstjóra]^1) sem yfirfer hana og kannar hvort eignir séu réttilega
                                  taldar fram.
 Vilji erfingjar ekki fella sig við ákvörðun erfðafjárskatts skv. 1. mgr. geta
  þeir innan 30 daga frá því að þeim berst tilkynning sýslumanns kært ákvörðun
 hans til yfirskattanefndar, en ef erfingjar samþykkja getur skiptastjóri lokið
skiptunum með því að greiða þá skattfjárhæð, sem sýslumaður hefur ákvarðað, með
 fyrirvara um endurheimtu. Komi til endurgreiðslu skatts að leystum ágreiningi
   tekur skiptastjóri upp skiptin á ný til að úthluta því sem er endurgreitt.
                             ^1)L. 136/2009, 101. gr.
  9. gr. [Ríkisskattstjóri]^1) skal hafa lokið yfirferð erfðafjárskýrslu eins
      fljótt og auðið er og eigi síðar en 40 dögum frá því að honum berst
erfðafjárskýrslan. Þegar [ríkisskattstjóri]^1) hefur yfirfarið erfðafjárskýrslu
 skal hann gera erfingjum og eftir atvikum skiptastjóra viðvart um að hann hafi
lokið yfirferðinni. Geti [ríkisskattstjóri]^1) ekki vegna aðstæðna erfingja gert
nauðsynlegar athuganir á erfðafjárskýrslu framlengist framangreindur frestur um
                      þann tíma sem slíkar aðstæður ríkja.
                             ^1)L. 136/2009, 102. gr.
 10. gr. Telji [ríkisskattstjóri]^1) að eignir séu ekki réttilega taldar fram í
 erfðafjárskýrslu, skattstofn ekki réttur, erfðafjárskattur ekki lagður á rétta
    erfingja, erfðafjárskýrsla eða fylgigögn að öðru leyti ófullnægjandi eða
 [ríkisskattstjóri]^1) telur frekari skýringa þörf á einhverju atriði skal hann
 skriflega skora á erfingja eða eftir atvikum skiptastjóra að bæta úr því innan
ákveðins frests og láta í té skriflegar skýringar og þau gögn, þ.m.t. bókhald og
     bókhaldsgögn, sem [ríkisskattstjóri]^1) telur þörf á að fá. Fáist ekki
fullnægjandi svar innan tiltekins tíma skal [ríkisskattstjóri]^1) áætla þá liði
  erfðafjárskýrslu sem hann telur óljósa eða tortryggilega og ákvarða skatt í
                     samræmi við skýrsluna þannig breytta.
  Sé erfðafjárskýrslu breytt með stoð í þessari grein, þ.m.t. ef skattstofn er
     áætlaður, skal [ríkisskattstjóri]^1) gera viðkomandi aðilum viðvart um
           breytingarnar með tilkynningu og rökstyðja ástæður þeirra.
  [Ríkisskattstjóri]^1) skal gera viðkomandi sýslumanni viðvart skriflega komi
    fram upplýsingar um eignir eða breyttan skattstofn sem ekki koma fram í
                                  skiptagerð.
 Hafi [ríkisskattstjóri]^1) grun um erfðafjárskattsvik eða að refsiverð brot á
   lögum um bókhald og ársreikninga hafi verið framin skal hann tilkynna það
        skattrannsóknarstjóra ríkisins sem ákveður um framhald málsins.
                             ^1)L. 136/2009, 102. gr.
 11. gr. Erfingi, sem telur erfðafjárskatt eða skattstofn samkvæmt ákvæðum laga
    þessara eigi rétt ákveðinn, getur sent skriflega rökstudda kæru, studda
  nauðsynlegum gögnum, til yfirskattanefndar og fer meðferð kærunnar þá eftir
                ákvæðum [7]laga nr. 30/1992, um yfirskattanefnd.
   12. gr. Erfingjum er skylt að láta sýslumönnum og/eða [ríkisskattstjóra og
  skattrannsóknarstjóra ríkisins]^1) í té ókeypis og í því formi sem óskað er
allar nauðsynlegar upplýsingar og gögn er þeir beiðast og unnt er að láta þeim í
                                      té.
   Nú verður ágreiningur um skyldu erfingja skv. 1. mgr. og getur sýslumaður,
ríkisskattstjóri eða skattrannsóknarstjóri ríkisins þá leitað um hann úrskurðar
     héraðsdóms. Gegni einhver ekki upplýsingaskyldu sinni má vísa máli til
                           [rannsóknar lögreglu].^2)
                ^1)L. 136/2009, 103. gr. ^2)[8]L. 88/2008, 234. gr.
         13. gr. Séu verðmæti á erfðafjárskýrslu ranglega fram talin má
   [ríkisskattstjóri]^1) bæta 25% álagi við áætlaða eða vantalda skattstofna.
  Fella skal niður álag samkvæmt þessari grein ef erfingi færir rök að því að
             honum verði eigi kennt um annmarka á erfðafjárskýrslu.
                             ^1)L. 136/2009, 102. gr.
    14. gr. Skattar álagðir samkvæmt lögum þessum renna í ríkissjóð og hafa
  sýslumenn og eftir atvikum [tollstjóri]^1) á hendi innheimtu þeirra. Skattur
   skal greiddur til innheimtumanns í því umdæmi sem skatturinn er lagður á.
    Áfrýjun skattákvörðunar eða deila um skattskyldu frestar ekki gjalddaga
erfðafjárskatts eða leysir neinn undan viðurlögum sem lögð eru á við vangreiðslu
                                     hans.
  Erfðafjárskattur hvers erfingja skal reiknaður út miðað við verðmæti arfs á
       dánardegi arfleifanda en miðað við þann dag sem sýslumaður áritar
erfðafjárskýrslu ef um fyrirframgreiddan arf er að ræða eða óskipt bú sem skipt
                       er fyrir andlát eftirlifandi maka.
 Gjalddagi erfðafjárskatts er tíu dögum eftir að sýslumaður tilkynnir erfingjum
    um áritun erfðafjárskýrslu, sbr. 3. og 5. mgr. 7. gr. og 1. mgr. 8. gr.
 Sé erfðafjárskattur hækkaður skv. 10. gr. fellur viðbótarfjárhæðin í gjalddaga
            tíu dögum eftir að gjaldanda var tilkynnt um hækkunina.
   Hafi erfðafjárskattur ekki verið greiddur innan mánaðar frá gjalddaga skal
    greiða ríkissjóði dráttarvexti af því sem gjaldfallið er frá gjalddaga.
 Dráttarvextir samkvæmt lögum þessum skulu vera þeir sömu og Seðlabanki Íslands
    ákveður og birtir, sbr. 1. mgr. [9]6. gr. laga nr. 38/2001, um vexti og
                                 verðtryggingu.
  Um endurgreiðslu oftekins erfðafjárskatts samkvæmt lögum þessum fer samkvæmt
               lögum um endurgreiðslu oftekinna skatta og gjalda.
Sé kæra til meðferðar hjá yfirskattanefnd og nefndin leggur ekki úrskurð á kæru
    innan lögboðins frests skal greiða erfingja dráttarvexti af fjárhæð sem
yfirskattanefnd úrskurðar að skuli endurgreiða, eða dæmd er síðar, frá þeim tíma
             er frestur nefndarinnar til að kveða upp úrskurð leið.
    Ætíð má krefjast dráttarvaxta frá þeim tíma er dómsmál telst höfðað til
                  endurgreiðslu skatta samkvæmt lögum þessum.
                              ^1)L. 147/2008, 47. gr.
15. gr. Ekki er heimilt að gefa erfingjum út yfirlýsingu um eignarheimild þeirra
 að tiltekinni eign dánarbús fyrr en erfðafjárskattur af viðkomandi eign hefur
                                verið greiddur.
     Réttaráhrif fyrirframgreiðslu upp í arf miðast við það tímamark þegar
 erfðafjárskattur er greiddur eða, ef ekki þarf að greiða erfðafjárskatt vegna
 afhendingar viðkomandi eignar, þegar sýslumaður hefur áritað erfðafjárskýrslu
                         varðandi fyrirframgreiðsluna.
 Erfingjar eru ábyrgir fyrir greiðslu erfðafjárskatts einn fyrir alla og allir
fyrir einn, með þeirri takmörkun þó að ekki verður innheimt hjá neinum meira en
      sem svarar heildararfi hans samkvæmt skiptagerð viðkomandi dánarbús.
    16. gr. Skýri erfingi af ásetningi eða stórkostlegu hirðuleysi rangt eða
 villandi frá einhverju því sem máli skiptir um erfðafjárskatt skal hann greiða
fésekt allt að fimmfaldri þeirri fjárhæð í viðbótarerfðafjárskatt sem skatturinn
  að réttu lagi hefði orðið hærri en hann varð. Skattur af álagi skv. 13. gr.
 dregst frá sektarfjárhæð. Stórfellt brot gegn ákvæði þessu varðar við 1. mgr.
                        262. gr. almennra hegningarlaga.
 Skýri erfingi rangt eða villandi frá einhverjum þeim atriðum er varða framtal
 hans má gera honum sekt þótt upplýsingarnar geti ekki haft áhrif á skattskyldu
                            hans eða skattgreiðslu.
   Hver sá sem af ásetningi eða stórkostlegu hirðuleysi lætur sýslumanni eða
     skattyfirvöldum í té rangar eða villandi upplýsingar eða gögn varðandi
 erfðafjárskýrslu annarra aðila eða aðstoðar við ranga eða villandi skýrslugjöf
 til sýslumanns eða skattyfirvalda skal sæta þeirri refsingu er segir í 1. mgr.
                               þessarar greinar.
 Hafi erfingi af ásetningi eða stórkostlegu hirðuleysi vanrækt að gegna skyldu
  sinni skv. 12. gr. skal hann sæta sektum eða fangelsi allt að tveimur árum.
 Tilraun til brota og hlutdeild í brotum á lögum þessum er refsiverð eftir því
sem segir í III. kafla almennra hegningarlaga og varðar fésektum allt að hámarki
              því sem ákveðið er í öðrum ákvæðum þessarar greinar.
 Um málsmeðferð samkvæmt þessari grein gilda meginreglur [10]110. gr. laga nr.
                           90/2003, um tekjuskatt ^1)
                             ^1)L. 129/2004, 148. gr.
    17. gr. Nú er eigi fyrir hendi samningur við annað ríki um að komast hjá
    tvísköttun á fjárverðmæti sem lög þessi taka til og greiddur hefur verið
   erfðafjárskattur af þeim verðmætum til opinberra aðila í öðru ríki, þá er
 [ríkisskattstjóra]^1) heimilt samkvæmt umsókn erfingja að lækka erfðafjárskatt
 hans hér á landi með hliðsjón af þessum erfðafjárskattsgreiðslum hans. Lækkun
skal aldrei nema hærri fjárhæð en þeirri sem erfingja væri gert skylt að greiða
                         hér á landi af fjárverðmætum.
                             ^1)L. 136/2009, 102. gr.
 18. gr. Ríkisstjórninni er heimilt að gera samninga við stjórnir annarra ríkja
 um gagnkvæmar ívilnanir á erfðafjárskatti erlendra og íslenskra skattaðila sem
   eftir gildandi löggjöf ríkjanna eiga að greiða skatt af sömu eignum bæði á
                              Íslandi og erlendis.
       Enn fremur er ríkisstjórninni heimilt að gera samninga um gagnkvæm
        upplýsingaskipti og um innheimtu erfðafjárskatts við önnur ríki.
 19. gr. Ákvæði [11]laga nr. 90/2003, um tekjuskatt ,^1) og reglugerðir settar
 samkvæmt þeim skulu gilda eftir því sem við á við beitingu laga þessara, þar á
           meðal ef vafi leikur á hvernig meta skuli verðmæti eigna.
                             ^1)L. 129/2004, 148. gr.
 20. gr. Fjármálaráðherra getur með reglugerð kveðið nánar á um framkvæmd laga
                                    þessara.
  21. gr. Lög þessi öðlast gildi 1. apríl 2004 og taka til skipta á dánarbúum
 þeirra sem andast þann dag eða síðar. Lögin taka einnig til búskipta þeirra er
  hafa heimild til setu í óskiptu búi fari þau fram eftir gildistöku laganna.
  [Ákvæði til bráðabirgða. Ákvæði [12]laga nr. 83/1984, um erfðafjárskatt, með
 síðari breytingum, skulu gilda um skipti á dánarbúum þeirra sem önduðust fyrir
      1. apríl 2004, sbr. þó ákvæði 3. málsl. 21. gr. laga þessara.]^1)^2)
                     ^1)L. 15/2004, 1. gr. ^2)Augl. 957/2004.

References

   Visible links
   1. file://2008088.html
   2. file://1991020.html#g17
   3. file://1991020.html#g23
   4. file://1991020.html
   5. file://1991020.html#g17
   6. file://1991020.html#g21
   7. file://1992030.html
   8. file://2008088.html#g234
   9. file://2001038.html#g6
  10. file://2003090.html#g110
  11. file://2003090.html
  12. file://1984083.html
