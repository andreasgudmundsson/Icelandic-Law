
   --------------------------------------------------------------------------

                       Lög um losun gróðurhúsalofttegunda

                              2007 nr. 65 28. mars

   --------------------------------------------------------------------------

                 Ferill málsins á Alþingi.   Frumvarp til laga.

   Tóku gildi 4. apríl 2007. Breytt með l. 64/2011 (tóku gildi 16. júní 2011;
 EES-samningurinn: XX. viðauki tilskipun 2003/87/EB) og l. 126/2011 (tóku gildi
                                30. sept. 2011).

                            I. kafli. Almenn ákvæði.
                                1. gr. Markmið.
   [Markmið laganna er að draga úr losun gróðurhúsalofttegunda hér á landi á
 hagkvæman og skilvirkan hátt og að skapa skilyrði fyrir stjórnvöld til þess að
      standa við alþjóðlegar skuldbindingar Íslands í loftslagsmálum.]^1)
                               ^1)L. 64/2011, 1. gr.
                               2. gr. Gildissvið.
[Lögin gilda um skráningu og bókhald um losun gróðurhúsalofttegunda á landi og í
   mengunarlögsögu Íslands og bindingu kolefnis í gróðri og jarðvegi, svo og
heimildir til losunar gróðurhúsalofttegunda frá tilteknum atvinnurekstri skv. I.
             og II. viðauka og flugstarfsemi skv. III. viðauka.]^1)
                               ^1)L. 64/2011, 2. gr.
                             3. gr. Skilgreiningar.
         Í lögum þessum er merking orða og orðasambanda sem hér segir:
       1. Atvinnurekstur: Öll starfsemi sem heimiluð er í samræmi við ákvæði
starfsleyfis sem gefið er út samkvæmt lögum um hollustuhætti og mengunarvarnir.
       2. Ákvörðun 14/CP.7: Ákvörðun 7. aðildarríkjaþings loftslagssamnings
            Sameinuðu þjóðanna um áhrif einstakra verkefna á losun á
         skuldbindingartímabilinu 1. janúar 2008 til 31. desember 2012.
           3. Gróðurhúsalofttegundir: Koldíoxíð (CO[2]), metan (CH[4]),
 díköfnunarefnisoxíð (N[2]O), vetnisflúorkolefni (HFC), perflúorkolefni (PFC),
                        brennisteinshexaflúoríð (SF[6]).
         4. Losun gróðurhúsalofttegunda: Útstreymi gróðurhúsalofttegunda í
                         andrúmsloftið af mannavöldum.
        5. [Losunarheimild: Heimild til losunar gróðurhúsalofttegunda. Ein
losunarheimild jafngildir heimild til losunar á einu tonni af koldíoxíð-ígildi á
 ári. Eitt tonn af koldíoxíð-ígildi samsvarar einu tonni af koldíoxíði eða því
 magni annarra gróðurhúsalofttegunda sem hefur sambærilegan hlýnunarmátt, sbr.
                            töflu í IV. viðauka.]^1)
                      [6. Aðili: Einstaklingur eða lögaðili.
        7. Flugrekandi: Aðili sem rekur loftfar og notar það til að stunda
 flugstarfsemi sem tilgreind er í III. viðauka eða, ef aðilinn er óþekktur eða
           ekki tilgreindur af eiganda loftfars, eigandi loftfarsins.
    8. Losunarleyfi: Leyfi til losunar gróðurhúsalofttegunda sem atvinnurekstri
    skv. II. viðauka ber að hafa til þess að geta sótt um og fengið úthlutað
                  losunarheimildum fyrir tímabilið 20132020.
     9. Mengunarlögsaga Íslands: Hafsvæðið sem nær yfir innsævi að meðtalinni
  strönd að efstu flóðmörkum á stórstraumsflóði, landhelgi og efnahagslögsögu,
 landgrunn Íslands og efstu jarðlög, sbr. lög um landhelgi, efnahagslögsögu og
                                   landgrunn.
         10. Tonnkílómetrar: Flugvegalengd margfölduð með þyngd farms. Með
    flugvegalengd er átt við stórbaugslengd (e. great circle distance) milli
brottfararflugvallar og komuflugvallar auk 95 km staðlaðrar viðbótar. Með þyngd
farms er átt við samanlagða þyngd þess sem flutt er af farmi, pósti og farþegum.
   11. Umsjónarríki: Ríki á Evrópska efnahagssvæðinu sem ber ábyrgð á framkvæmd
               tilskipunar 2008/101/EB gagnvart flugrekanda.]^1)
                               ^1)L. 64/2011, 3. gr.
                               4. gr. Yfirstjórn.
[Ráðuneytið]^1) hefur yfirumsjón með framkvæmd laga þessara eftir því sem nánar
        er tilgreint í lögum þessum í samráði við viðkomandi ráðuneyti.
  [Þriggja manna úthlutunarnefnd losunarheimilda, skipuð af ráðherra samkvæmt
 tilnefningu ráðuneytisins, þess ráðuneytis er fer með málefni iðnaðar og þess
    ráðuneytis er fer með fjárreiður ríkisins, úthlutar losunarheimildum til
atvinnurekstrar sem fellur undir gildissvið laganna á tímabilinu 1. janúar 2008
til 31. desember 2012. Fulltrúi þess ráðuneytis er fer með málefni iðnaðar skal
              vera formaður úthlutunarnefndar losunarheimilda.]^1)
  [Umhverfisstofnun fer með framkvæmd laga þessara, þar með talið bókhald yfir
 losun gróðurhúsalofttegunda, skráningarkerfi, leyfisveitingar og eftirlit með
losun koldíoxíðs frá atvinnurekstri skv. I. og II. viðauka og flugrekendum skv.
   III. viðauka. Umhverfisstofnun fer einnig með úthlutun losunarheimilda til
 flugrekenda skv. III. viðauka. Umhverfisstofnun skal vera úthlutunarnefndinni,
 sbr. 2. mgr., til ráðgjafar varðandi umsóknir um losunarheimildir og um annað
                      sem nefndin óskar aðstoðar við.]^2)
                  ^1)L. 126/2011, 458. gr. ^2)L. 64/2011, 4. gr.

                     II. kafli. Bókhald og skráningarkerfi.
                 5. gr. Bókhald um losun gróðurhúsalofttegunda.
  Umhverfisstofnun heldur bókhald yfir losun gróðurhúsalofttegunda og bindingu
kolefnis í gróðri og jarðvegi í samræmi við alþjóðlegar skuldbindingar Íslands á
                                   því sviði.
  Landbúnaðarháskóli Íslands skal taka saman upplýsingar varðandi landnotkun,
 breytta landnotkun og skógrækt sem krafist er vegna bókhaldsins, sbr. 1. mgr.,
 sem og upplýsingar um losun gróðurhúsalofttegunda í landbúnaði, og skila þeim
  til Umhverfisstofnunar. Orkustofnun skal taka saman og skila upplýsingum um
       orkumál, sem krafist er vegna bókhaldsins, til Umhverfisstofnunar.
Umhverfisstofnun skal útbúa leiðbeiningar um skil á gögnum sem óskað er eftir í
samráði við Landbúnaðarháskóla Íslands og Orkustofnun. [Ráðherra]^1) staðfestir
                       leiðbeiningar Umhverfisstofnunar.
                             ^1)L. 126/2011, 458. gr.
                            6. gr. Skráningarkerfi.
    Umhverfisstofnun vistar skráningarkerfi um heimildir Íslands til losunar
                 gróðurhúsalofttegunda og sér um rekstur þess.
    [Skráningarkerfið heldur utan um útgáfu, handhöfn, framsal og ógildingu
 losunarheimilda atvinnurekstrar skv. I. og II. viðauka, flugrekenda skv. III.
  viðauka og annarra aðila. Ráðherra er heimilt að setja í reglugerð ákvæði um
nánari útfærslu á skráningarkerfinu, skilyrði fyrir stofnun reiknings í kerfinu,
 hvaða upplýsingar skuli skráðar í kerfið, um samvinnu og samtengingu við önnur
kerfi, rekstur kerfisins og hvernig farið skuli með útgáfu, handhöfn, flutning,
                   ógildingu og afskráningu losunarheimilda.
Frá 1. janúar 2012 er hverjum þeim aðila sem uppfyllir sett skilyrði heimilt að
stofna reikning í skráningarkerfinu og eiga losunarheimildir. Aðilum er heimilt
   að flytja losunarheimildir sínar á aðra reikninga í skráningarkerfum ríkja
     Evrópska efnahagssvæðisins. Aðili getur hvenær sem er krafist þess að
    losunarheimildir á reikningi hans verði ógiltar. Þetta á þó ekki við um
   losunarheimildir sem atvinnurekstri skv. I. viðauka er úthlutað fyrir árin
                                 20082012.]^1)
                               ^1)L. 64/2011, 5. gr.

                 III. kafli. Losunarheimildir atvinnurekstrar.
                    [6. gr. a. Losunarleyfi atvinnurekstrar.
    Rekstraraðilar er stunda starfsemi sem getið er í II. viðauka skulu hafa
 losunarleyfi. Losunarleyfi er forsenda þess að atvinnurekstur geti sótt um og
    fengið úthlutað losunarheimildum fyrir tímabilið 20132020. Sækja ber um
  losunarleyfi til Umhverfisstofnunar. Umhverfisstofnun gefur út losunarleyfi
innan þriggja mánaða frá því að umsókn berst ef sýnt þykir að atvinnurekstur sé
 fær um að vakta losun frá starfsemi sinni og gefa um hana skýrslu skv. 13. gr.
     Í umsókn um losunarleyfi skal koma fram lýsing á eftirfarandi atriðum:
   a. starfsstöð og starfsemi rekstraraðila, þar á meðal þeirri tækni sem notuð
                                      er,
   b. hráefnum og hjálparefnum sem notuð eru í starfseminni og má ætla að valdi
                          losun gróðurhúsalofttegunda,
          c. uppsprettum gróðurhúsalofttegunda frá viðkomandi starfsstöð,
    d. áætlun rekstraraðila um vöktun losunar og skýrslugjöf um hana, sbr. 13.
                                      gr.
 Umsóknin skal jafnframt hafa að geyma lýsingu á almennu máli um þau atriði sem
                         getið er í þessari málsgrein.
                 Í losunarleyfinu skal eftirfarandi koma fram:
                      a. nafn og heimilisfang rekstraraðila,
                     b. lýsing á starfsemi og losun frá henni,
           c. skilyrði um vöktun, þ.m.t. aðferðafræði og tíðni vöktunar,
                            d. skilyrði um skýrsluskil,
   e. ákvæði um skyldu til að skila losunarheimildum, öðrum en losunarheimildum
sem gefnar eru út vegna flugstarfsemi. Skila skal losunarheimildum í samræmi við
 losun starfseminnar, fyrir hvert almanaksár, eins og hún hefur verið vottuð af
  til þess bærum aðilum. Skila skal losunarheimildum innan fjögurra mánaða frá
                         lokum viðkomandi almanaksárs.
Endurskoða skal losunarleyfi á fimm ára fresti hið minnsta. Ráðherra er heimilt
 að setja í reglugerð nánari ákvæði um vöktunaráætlun vegna losunarleyfa og þau
                     skilyrði sem hún þarf að uppfylla.]^1)
                               ^1)L. 64/2011, 6. gr.
           7. gr. Skylda atvinnurekstrar til öflunar losunarheimilda.
 Atvinnurekstri skv. 2. mgr. er óheimilt að starfa á tímabilinu 1. janúar 2008
  til 31. desember 2012 nema hann hafi aflað sér losunarheimilda eða lagt fram
áætlun um hvernig hann muni afla sér losunarheimilda vegna tímabilsins eða þess
 tímabils sem áætlað er að rekstur standi yfir og úthlutunarnefnd hefur fallist
                                       á.
   Eftirfarandi atvinnurekstri ber að afla sér losunarheimilda vegna losunar
         koldíoxíðs á tímabilinu 1. janúar 2008 til 31. desember 2012:
     a. staðbundinni orkuframleiðslu með brennslu jarðefnaeldsneytis sem losar
                    meira en 30.000 tonn koldíoxíðs árlega,
   b. staðbundinni iðnaðarframleiðslu sem losar meira en 30.000 tonn koldíoxíðs
                                    árlega.
                   8. gr. Umsókn um úthlutun losunarheimilda.
Atvinnurekstur skal sækja um úthlutun á losunarheimildum til Umhverfisstofnunar
    eigi síðar en níu mánuðum áður en fyrirhugað er að starfsemin hefjist. Í
                    umsókninni skal eftirfarandi koma fram:
   a. upplýsingar um atvinnureksturinn (framleiðsluna), eiganda, staðsetningu og
                                 rekstraraðila,
       b. upplýsingar um þann hluta starfseminnar sem er uppspretta losunar,
           c. ráðstafanir sem gerðar eru til að halda losun í lágmarki,
               d. áætlun um hvernig fylgst er með losun koldíoxíðs,
      e. heildarmagn losunarheimilda sem óskað er eftir að úthlutað verði til
                  viðkomandi atvinnurekstrar fyrir tímabilið.
  Atvinnurekstur sem fellur undir þau skilyrði sem sett eru varðandi úthlutun
sérstakra heimilda til Íslands samkvæmt ákvörðun 14/CP.7 skal tilgreina hvernig
   losun koldíoxíðs fullnægir þeim skilyrðum sem sett eru í þeirri ákvörðun.
    Umhverfisstofnun ber að fara yfir umsókn um úthlutun losunarheimilda og
 framsenda til úthlutunarnefndar ásamt umsögn stofnunarinnar þar sem fram kemur
                 hvort umsóknin uppfylli skilyrði 1. og 2. mgr.
 Úthlutunarnefnd losunarheimilda er heimilt að krefja atvinnurekstur um frekari
upplýsingar á grundvelli umsagnar Umhverfisstofnunar og ef þær berast ekki vísa
                                  umsókn frá.
    Atvinnurekstur sem sækir um úthlutun á losunarheimildum skal greiða til
  Umhverfisstofnunar 250.000 kr. umsóknargjald sem standa skal undir kostnaði
                  stofnunarinnar við yfirferð yfir umsóknina.
                   9. gr. Áætlun um úthlutun losunarheimilda.
  Úthlutunarnefnd losunarheimilda skal gefa út áætlun eigi síðar en 1. október
2007 um úthlutun losunarheimilda til atvinnurekstrar vegna tímabilsins 1. janúar
                          2008 til 31. desember 2012.
    Í áætlun úthlutunarnefndar skal tiltekið hve mörgum losunarheimildum er
  fyrirhugað að úthluta til hvers atvinnurekstrar sem sækir um, sbr. 8. gr., á
   hverju ári á tímabilinu. Áætlun úthlutunarnefndar er bindandi hvað varðar
úthlutun til atvinnurekstrar nema ákvæði 4. mgr. eigi við. Úthlutunarnefnd skal
     við gerð áætlunarinnar fara eftir ákvæðum 11. gr. vegna úthlutunar til
                                atvinnurekstrar.
   Heildarmagn losunarheimilda sem úthlutunarnefnd hefur til úthlutunar fyrir
 tímabilið 1. janúar 2008 til 31. desember 2012 er 10.500.000 losunarheimildir,
  þar af 8.000.000 losunarheimildir sem fullnægja þurfa skilyrðum sem sett eru
                            fram í ákvörðun 14/CP.7.
   Úthlutunarnefndin skal árlega fara yfir áætlunina með hliðsjón af skýrslum
  atvinnurekstrar, sbr. 13. gr., nýjum umsóknum sem kunna að berast og mati á
     breyttum aðstæðum. Einungis er heimilt að skerða losunarheimildir til
  atvinnurekstrar sem fengið hefur vilyrði um úthlutun í áætlun, sbr. 1. og 2.
  mgr., ef breytingar hafa orðið í rekstrinum sem hafa orðið þess valdandi að
    starfsemi eða losun frá henni sé minni en gert var ráð fyrir við útgáfu
                                 áætlunarinnar.
                       10. gr. Úthlutun losunarheimilda.
      Úthlutunarnefnd losunarheimilda úthlutar árlega losunarheimildum til
     atvinnurekstrar sem sækir um úthlutun í samræmi við áætlun um úthlutun
losunarheimilda. Úthlutunarnefndin sendir Umhverfisstofnun upplýsingar um árlega
              úthlutun til einstaks atvinnurekstrar, sbr. 2. mgr.
        Losunarheimildir sem úthlutunarnefndin úthlutar eru bókfærðar af
   Umhverfisstofnun 1. mars ár hvert á reikning viðkomandi atvinnurekstrar í
                               skráningarkerfinu.
                  11. gr. Viðmið um úthlutun losunarheimilda.
Úthlutunarnefnd losunarheimilda skal hafa eftirfarandi viðmið til hliðsjónar við
     gerð áætlunar um úthlutun á losunarheimildum til atvinnurekstrar vegna
                tímabilsins 1. janúar 2008  31. desember 2012:
   a. Fyrir atvinnurekstur sem var starfandi fyrir 1. janúar 2007 skal úthlutun
taka mið af mældri eða áætlaðri meðaltalslosun koldíoxíðs á árunum 2005 og 2006.
       b. Ef atvinnurekstur hefur ekki verið í rekstri í eitt eða fleiri af
 viðmiðunarárunum, eða aðrar ástæður leiða til þess að árabilið 20052006 lýsir
 ekki meðallosun, er heimilt að vísa til annarra viðmiðunarára eða sýna fram á
         hver sé meðallosun atvinnurekstrar á annan sambærilegan hátt.
   c. Fyrir atvinnurekstur sem hefur starfsemi eftir 1. janúar 2007, eða hyggur
 á framleiðsluaukningu eftir þann tíma, skal taka mið af áætlaðri losun, miðað
 við að notuð sé besta fáanleg tækni til að halda losun koldíoxíðs í lágmarki.
Ef umsóknir um losunarheimildir fyrir tímabilið 20082012 eru samanlagt meiri en
  úthlutunarnefnd losunarheimilda hefur til umráða skal fyrst úthluta til þess
 atvinnurekstrar sem hafið hefur starfsemi áður en fyrsta skuldbindingartímabil
   hefst 1. janúar 2008. Því sem þá er eftir til ráðstöfunar skal úthluta til
  annarra umsækjenda sem hyggjast hefja starfsemi eða auka starfsemi eftir 1.
 janúar 2008. Umsækjendur sem hafa þegar starfsleyfi og/eða eru komnir langt í
     undirbúningi framkvæmda skulu njóta forgangs við ákvörðun um úthlutun
losunarheimilda í áætlun úthlutunarnefndar umfram aðra sem skemmra eru komnir í
                                 undirbúningi.
                  12. gr. Skráning og meðferð losunarheimilda.
Atvinnurekstur sem er skyldur til að eiga losunarheimildir skal fyrir 1. maí ár
     hvert færa nægjanlega margar losunarheimildir í samræmi við skýrslu um
  losunarheimildir síðasta árs inn á sérstakan lokareikning í skráningarkerfi.
 Atvinnurekstri sem úthlutað er losunarheimildum er leyfilegt að færa ónotaðar
heimildir á milli ára, enda fullnægi viðkomandi enn þá öllum skilyrðum varðandi
                           úthlutun losunarheimilda.
 Ónýttar losunarheimildir atvinnurekstrar 31. desember 2012 verða eign ríkisins
                   og bókfærðar sem slíkar í skráningarkerfi.
                    13. gr. Eftirlit, áætlun og skýrslugerð.
     Með úthlutun losunarheimilda til atvinnurekstrar skal fylgja skrifleg
 greinargerð með skilyrðum varðandi eftirlit með framfylgd áætlunar og krafa um
                      árlega skýrslu um losun koldíoxíðs.
  Atvinnurekstur sem fær úthlutað losunarheimildum skal skila 1. mars 2009 og
     árlega eftir það skýrslu um losun koldíoxíðs til Umhverfisstofnunar. Í
skýrslunni skulu koma fram upplýsingar um stöðu losunarheimilda í upphafi fyrra
 árs, losun koldíoxíðs á árinu og stöðu losunarheimilda í lok árs, auk annarra
upplýsinga sem gerðar eru kröfur um við úthlutun losunarheimilda. Í hinni árlegu
  skýrslu skulu losunarheimildir reiknaðar eða mældar í samræmi við reglur sem
       settar verða í reglugerð^1) sem ráðherra setur að fengnum tillögum
 Umhverfisstofnunar. Í reglugerðinni skal m.a. kveðið á um hvaða upplýsingum um
losun koldíoxíðs skuli skilað, hvenær og á hvaða formi. Einnig skal kveðið á um
  heimildir Umhverfisstofnunar til að gera kröfu um staðfestingu áreiðanleika
                              veittra upplýsinga.
Umhverfisstofnun ber að fara yfir hvort skýrsla um losun koldíoxíðs sé í samræmi
  við settar reglur. Stofnuninni ber að senda skýrslu um losun koldíoxíðs til
              úthlutunarnefndar losunarheimilda ásamt greinargerð.
Atvinnurekstri sem úthlutað er losunarheimildum ber einnig að skila upplýsingum
  til Umhverfisstofnunar um losun annarra gróðurhúsalofttegunda. Upplýsingunum
skal skilað með árlegri skýrslu um losun koldíoxíðs eða með annarri skýrslugerð
                              til stofnunarinnar.
Ráðherra setur, að fengnum tillögum Umhverfisstofnunar, gjaldskrá fyrir yfirferð
yfir skýrslu um losun koldíoxíðs sem skila ber til stofnunarinnar. Upphæð gjalds
 skal taka mið af kostnaði við þjónustu og framkvæmd einstakra verkefna og skal
 byggjast á rekstraráætlun þar sem þau atriði eru rökstudd sem ákvörðun gjalds
  byggist á. Gjaldið má ekki vera hærra en sá kostnaður. Gjaldskrá skal birt í
           B-deild Stjórnartíðinda. Gjöld má innheimta með fjárnámi.
                                 ^1)Rg. 244/2009.
                  14. gr. Öflun losunarheimilda án úthlutunar.
   Atvinnurekstri er heimilt að afla sér losunarheimilda á annan hátt en með
 úthlutun losunarheimilda skv. 9. gr., svo sem með fjármögnun verkefna á sviði
   bindingar kolefnis í gróðri og jarðvegi, með þátttöku í verkefnum á sviði
  loftslagsvænnar þróunaraðstoðar eða sameiginlegrar framkvæmdar eða kaupum á
 losunarheimildum erlendis frá. [Ráðherra]^1) er heimilt að setja reglugerð með
 nánari ákvæðum um hvaða losunarheimildir hann metur gildar að fengnum tillögum
                              Umhverfisstofnunar.
                             ^1)L. 126/2011, 458. gr.

                [III. kafli A. Losunarheimildir flugrekenda.]^1)
                               ^1)L. 64/2011, 7. gr.
                        [14. gr. a. Gildissvið kaflans.
Þessi kafli gildir um flugrekendur sem stunda flugstarfsemi sem getið er í III.
viðauka, að því gefnu að viðkomandi starfsemi feli í sér lendingu eða flugtak á
 Evrópska efnahagssvæðinu. Kaflinn gildir þó eingöngu um flugrekanda ef Ísland
     telst umsjónarríki hans í samræmi við reglugerð sem ráðherra setur. Í
reglugerðinni skal mælt fyrir um niðurröðun flugrekenda á umsjónarríki í samræmi
  við lista sem gefinn er út árlega af framkvæmdastjórn Evrópusambandsins.]^1)
                               ^1)L. 64/2011, 7. gr.
       [14. gr. b. Skylda flugrekenda til að skila inn losunarheimildum.
  Flugrekendur skulu fyrir 30. apríl ár hvert standa skil á losunarheimildum í
   samræmi við losun frá viðkomandi flugstarfsemi á undanfarandi almanaksári
                    samkvæmt skýrslu skv. 2. mgr. 14. gr. e.
Flugrekendum er heimilt að efna skyldur sínar skv. 1. mgr. með losunarheimildum
sem hefur verið úthlutað eða hafa verið seldar á uppboði í samræmi við tilskipun
                                2003/87/EB.]^1)
                               ^1)L. 64/2011, 7. gr.
   [14. gr. c. Úthlutun losunarheimilda til flugrekenda undir umsjón íslenska
                                   ríkisins.
Á tímabilinu 1. janúar 2012 til 31. desember 2012 og á tímabilinu 1. janúar 2013
  til 31. desember 2020 verður losunarheimildum úthlutað endurgjaldslaust til
flugrekenda í samræmi við árangursviðmið sem ráðherra skal ákveða með reglugerð
  fyrir 31. desember 2011. Ákvæði þeirrar reglugerðar skulu vera í samræmi við
ákvörðun sameiginlegu EES- nefndarinnar um árangursviðmið fyrir flugstarfsemi á
                           Evrópska efnahagssvæðinu.
   Á tímabilinu 1. janúar 2013 til 31. desember 2020 verður tilteknum fjölda
      losunarheimilda úthlutað endurgjaldslaust til flugrekenda sem hefja
    flugstarfsemi sem getið er í III. viðauka að loknu árinu 2010 og þeirra
flugrekenda sem aukið hafa starfsemi sína í tonnkílómetrum að meðaltali um meira
en 18% á ári frá árinu 2010 til ársins 2015. Úthlutun samkvæmt þessari málsgrein
 skal byggjast á árangursviðmiði sem ráðherra ákveður í reglugerð í samræmi við
 ákvörðun sameiginlegu EES-nefndarinnar um árangursviðmið fyrir flugstarfsemi á
                           Evrópska efnahagssvæðinu.
Umsóknir um losunarheimildir skv. 1. mgr. skal senda Umhverfisstofnun fyrir 15.
júní 2011. Umsóknir um losunarheimildir skv. 2. mgr. skal senda Umhverfisstofnun
   fyrir 30. júní 2015. Umhverfisstofnun skal taka afstöðu til umsókna innan
þriggja mánaða frá því að viðkomandi ákvörðun EES-nefndarinnar um árangursviðmið
    fyrir flugstarfsemi á Evrópska efnahagssvæðinu er tekin. Ráðherra setur
   reglugerð með nánari ákvæðum um form og efni umsókna, þar á meðal um hvaða
       upplýsingar skulu fylgja umsókn, og um málsmeðferð við afgreiðslu
                         Umhverfisstofnunar á umsóknum.
 Umhverfisstofnun úthlutar losunarheimildum fyrir 28. febrúar 2012 og eftir það
         fyrir 28. febrúar ár hvert á reikning viðkomandi flugrekenda í
                             skráningarkerfinu.]^1)
                               ^1)L. 64/2011, 7. gr.
                      [14. gr. d. Uppboð losunarheimilda.
   Íslenska ríkið skal á hverju ári frá árinu 2012 bjóða upp losunarheimildir
  flugrekstrar í samræmi við heimildir sínar samkvæmt EES-samningnum. Ráðherra
  setur reglugerð um hve margar losunarheimildir verða boðnar upp af íslenska
                     ríkinu og um tilhögun uppboðsins.]^1)
                               ^1)L. 64/2011, 7. gr.
             [14. gr. e. Eftirlitsáætlanir, vöktun og skýrslugerð.
Flugrekendur skulu útbúa eftirlitsáætlanir þar sem fram kemur hvernig vöktun og
   skýrslugerð um losun koldíoxíðs og tonnkílómetra verður háttað. Senda ber
 Umhverfisstofnun eftirlitsáætlanir í síðasta lagi fjórum mánuðum fyrir upphaf
  þess árs sem flugrekandi hyggst hefja starfsemi sem getið er í III. viðauka.
     Umhverfisstofnun fer yfir eftirlitsáætlanir flugrekenda í samráði við
Flugmálastjórn ef þörf er á. Ef eftirlitsáætlanir uppfylla skilyrði laga þessara
og reglugerðar skv. 3. mgr. ber Umhverfisstofnun að staðfesta þær innan þriggja
                         mánaða frá því að þær berast.
   Flugrekendur skulu í síðasta lagi 31. mars ár hvert skila skýrslu um losun
koldíoxíðs til Umhverfisstofnunar. Skýrslan skal vottuð af óháðum aðila sem til
 þess er bær í samræmi við reglugerð skv. 3. mgr. Ef skýrsla flugrekanda hefur
ekki verið vottuð á fullnægjandi hátt hinn 31. mars skal Umhverfisstofnun koma í
      veg fyrir hvers konar aðgerðir á reikningi viðkomandi flugrekanda í
 skráningarkerfinu skv. 6. gr. þar til fullnægjandi skýrslu hefur verið skilað.
   Ráðherra setur að fengnum tillögum Umhverfisstofnunar reglugerð með nánari
   ákvæðum um efni og form eftirlitsáætlana skv. 1. mgr., uppfærslu þeirra og
 reglulega endurskoðun, auk ákvæða um efni og form skýrslna um losun koldíoxíðs
 skv. 2. mgr. Í reglugerðinni skal gerð krafa um að skýrsla um losun koldíoxíðs
    sé vottuð af óháðum aðila sem er til þess bær samkvæmt lögum þessum.]^1)
                               ^1)L. 64/2011, 7. gr.

                           [III. kafli B. Gjaldtaka.]
                               ^1)L. 64/2011, 7. gr.
                             [14. gr. f. Gjaldtaka.
    Ráðherra setur, að fengnum tillögum Umhverfisstofnunar, gjaldskrá fyrir
                                 eftirfarandi:
    1. Yfirferð yfir skýrslu atvinnurekstrar um losun koldíoxíðs og afgreiðslu
                    umsókna um losunarleyfi atvinnurekstrar.
        2. Afgreiðslu umsókna flugrekenda um losunarheimildir, staðfestingu
   eftirlitsáætlana flugrekenda og yfirferð yfir skýrslu flugrekenda um losun
                                  koldíoxíðs.
   3. Gjald sem atvinnurekstur, flugrekendur og aðrir aðilar sem eiga reikning í
                  skráningarkerfinu skv. 6. gr. skulu greiða.
 Upphæð gjalda samkvæmt þessari grein skal taka mið af kostnaði við þjónustu og
   framkvæmd einstakra verkefna og skal byggjast á rekstraráætlun þar sem þau
  atriði eru rökstudd sem ákvörðun gjalda byggist á og mega gjöldin ekki vera
  hærri en sá kostnaður. Gjaldskrá skal birt í B-deild Stjórnartíðinda. Gjöld
                      þessi má innheimta með fjárnámi.]^1)
                               ^1)L. 64/2011, 7. gr.

                       IV. kafli. Viðurlög og gildistaka.
                               15. gr. Viðurlög.
[Umhverfisstofnun leggur stjórnvaldssektir á atvinnurekstur og flugrekendur sem
er skylt að eiga losunarheimildir og hafa ekki lagt inn nægjanlegar heimildir á
 lokareikning fyrir 1. maí hvert ár vegna næstliðins árs. Skal sektin nema sem
  svarar 100 evrum í íslenskum krónum vegna hverrar losunarheimildar sem upp á
 vantar í samræmi við skýrslu um losun koldíoxíðs frá atvinnurekstri þess árs,
  sbr. 2. og 3. mgr. 13. gr. Sektir samkvæmt þessari grein renna í ríkissjóð.
   Umhverfisstofnun er heimilt að ákvarða sektir allt að 100.000 kr. á dag ef
    atvinnurekstur sinnir ekki skyldu um skil á skýrslu skv. 13. gr. eða ef
      flugrekandi sinnir ekki skyldu um skil á skýrslu skv. 14. gr. e.]^1)
                               ^1)L. 64/2011, 8. gr.
                              16. gr. Gildistaka.
                          Lög þessi öðlast þegar gildi

                            Ákvæði til bráðabirgða.
      I. Starfandi atvinnurekstur sem fellur undir lög þessi skal sækja um
losunarheimildir fyrir tímabilið 1. janúar 2008 til 31. desember 2012 í síðasta
                         lagi 1. júní 2007, sbr. 8. gr.
 [II. Starfandi atvinnurekstur sem fellur undir lög þessi skv. II. viðauka skal
     sækja um losunarleyfi skv. 6. gr. a í síðasta lagi 15. júní 2011.]^1)
                               ^1)L. 64/2011, 9. gr.
[III. Starfandi flugrekendur sem falla undir lög þessi skulu í síðasta lagi 15.
júní 2011 skila skýrslu um losun koldíoxíðs til Umhverfisstofnunar, sbr. 2. mgr.
                                 14. gr. e.]^1)
                               ^1)L. 64/2011, 9. gr.
[IV. Ráðherra er heimilt að setja í reglugerð heimild til undanþágu frá ákvæðum
  1. og 2. mgr. 14. gr. e að því er varðar frest til að senda Umhverfisstofnun
eftirlitsáætlanir og skýrslu um losun koldíoxíðs. Eingöngu skal heimilt að veita
slíka undanþágu í tilvikum þar sem flugrekandi hefur ekki sinnt skyldu varðandi
 eftirlitsáætlanir og skýrsluskil vegna atvika eða ástæðna sem ekki eru á hans
      valdi eða vegna atvika sem upp komu fyrir setningu laga þessara.]^1)
                               ^1)L. 64/2011, 9. gr.
[V. Ef flugrekandi sem fellur undir umsjón íslenska ríkisins hefur sent lögbæru
yfirvaldi annars ríkis innan Evrópska efnahagssvæðisins eftirlitsáætlanir og þær
hafa hlotið staðfestingu í samræmi við ákvæði tilskipunar 2003/87/EB, með síðari
   breytingum, fyrir 31. desember 2010 skal Umhverfisstofnun staðfesta slíkar
     áætlanir. Er flugrekanda þá ekki skylt að skila áætlun skv. 14. gr. e.
   Flugrekandi sem sendi eftirlitsáætlun, skv. 1. mgr. 14. gr. e, til lögbærs
 yfirvalds annars ríkis á Evrópska efnahagssvæðinu árið 2010 skal einnig senda
     skýrslu um losun fyrir árið 2010, skv. 2. mgr. 14. gr. e, og umsókn um
    losunarheimildir, skv. 3. mgr. 14. gr. e, til þess sama stjórnvalds árið
                                   2011.]^1)
                               ^1)L. 64/2011, 9. gr.
    [VI. Til 31. desember 2012 telst losunarheimild vera heimild til losunar
 koldíoxíðs. Ein losunarheimild jafngildir því heimild til losunar á einu tonni
                            af koldíoxíði á ári.]^1)
                               ^1)L. 64/2011, 9. gr.

  [I. viðauki. Starfsemi sem fellur undir gildissvið laganna hvað varðar losun
     gróðurhúsalofttegunda á tímabilinu 1. janúar 2008  31. desember 2012.
  Eftirfarandi atvinnurekstur er óheimill á tímabilinu 1. janúar 2008 til 31.
 desember 2012 nema hann hafi aflað sér losunarheimilda eða lagt fram áætlun um
 hvernig hann muni afla sér losunarheimilda vegna tímabilsins í samræmi við lög
                                     þessi:

                                   Starfsemi
                                                                     Gróðurhúsa-
lofttegund
a.         staðbundin orkuframleiðsla með brennslu                   Koldíoxíð
           jarðefnaeldsneytis sem losar meira en 30.000 tonn
           koldíoxíðs árlega.
b.         staðbundin iðnaðarframleiðsla sem losar meira en 30.000   Koldíoxíð
           tonn koldíoxíðs árlega.]^1)

                              ^1)L. 64/2011, 10. gr.

 [II. viðauki. Starfsemi sem fellur undir gildissvið laganna hvað varðar losun
     gróðurhúsalofttegunda á tímabilinu 1. janúar 2013  31. desember 2020.
  Eftirfarandi atvinnurekstur fellur undir gildissvið viðskiptakerfis ESB með
losunarheimildir gróðurhúsalofttegunda frá og með 1. janúar 2013 og ber að afla
                     losunarleyfis í samræmi við lög þessi:

                                                                 Gróðurhúsa-
Starfsemi                                                        lofttegundir
Bruni eldsneytis í stöðvum með heildarnafnvarmaafli sem er yfir  Koldíoxíð
20 MW (að undanskildum stöðvum til brennslu á hættulegum úrgangi
eða sorpi).
Hreinsun jarðolíu.                                               Koldíoxíð
Framleiðsla á koksi.                                             Koldíoxíð
Brennsla eða glæðing, einnig kögglun, málmgrýtis (þ.m.t.         Koldíoxíð
brennisteinsgrýti).
Framleiðsla á hrájárni eða stáli (fyrsta eða önnur bræðsla),     Koldíoxíð
þ.m.t. samfelld málmsteypa, þar sem afkastagetan er meiri en 2,5
tonn á klukkustund.
Framleiðsla eða vinnsla á járnríkum málmum (þ.m.t. járnblendi)   Koldíoxíð
þar sem í rekstri eru brennslueiningar með heildarnafnvarmaafli
sem er yfir 20 MW. Vinnslan tekur m.a. til völsunarstöðva, ofna
til endurhitunar, glæðingarofna, smiðja, málmsteypna og eininga
til yfirborðsmeðhöndlunar og sýruböðunar.
Framleiðsla á hrááli.                                            Kodíoxíð og
                                                                 perflúorkolefni
Framleiðsla á endurunnu áli þar sem í rekstri eru                Koldíoxíð
brennslueiningar með heildarnafnvarmaafli sem er yfir 20 MW.
Framleiðsla eða vinnsla á járnlausum málmum, þ.m.t. framleiðsla  Koldíoxíð
á málmblöndum, hreinsun, steypumótun o.s.frv. þar sem í rekstri
eru brennslueiningar með heildarnafnvarmaafli (þ.m.t. eldsneyti
sem er notað sem afoxunarefni) sem er yfir 20 MW.
Framleiðsla á sementsgjalli í hverfiofnum með afkastagetu sem er Koldíoxíð
yfir 500 tonnum á dag eða í annars konar ofnum þar sem
framleiðsluafköstin eru yfir 50 tonnum á dag.
Framleiðsla á kalki eða glæðing á dólómíti eða magnesíti í       Koldíoxíð
hverfiofnum eða annars konar ofnum sem hafa framleiðslugetu sem
er yfir 50 tonnum á dag.
Framleiðsla glers, einnig glertrefja, þar sem bræðsluafköstin    Koldíoxíð
eru meiri en 20 tonn á dag.
Framleiðsla á leirvörum með brennslu, einkum þakflísum,          Koldíoxíð
múrsteinum, eldföstum múrsteini, þaksteini og leirmunum eða
postulíni, þar sem framleiðslugetan er yfir 75 tonnum á dag.
Framleiðsla á einangrunarefni úr steinull þar sem notað er gler, Koldíoxíð
berg eða gjall og bræðsluafköstin eru yfir 20 tonnum á dag.
Þurrkun eða glæðing á gifsi eða framleiðsla á gifsplötum og      Koldíoxíð
öðrum gifsvörum þar sem í rekstri eru brennslueiningar með
heildarnafnvarmaafli sem er yfir 20 MW.
Framleiðsla á pappírsdeigi úr timbri eða öðrum trefjaefnum.      Koldíoxíð
Framleiðsla á pappír eða pappa þar sem framleiðslugetan er meiri Koldíoxíð
en 20 tonn á dag.
Framleiðsla kinroks, sem felur í sér kolun á lífrænum efnum á    Koldíoxíð
borð við olíu, tjöru og sundrunar- og eimingarleif, þar sem í
rekstri eru brennslueiningar með heildarnafnvarmaafli sem er
yfir 20 MW.
Framleiðsla á saltpéturssýru.                                    Koldíoxíð og
                                                                 nituroxíð
Framleiðsla á adipínsýru.                                        Koldíoxíð og
                                                                 nituroxíð
Framleiðsla á glýoxali og glýoxýlsýru.                           Koldíoxíð og
                                                                 nituroxíð
Framleiðsla á ammoníaki.                                         Koldíoxíð
Framleiðsla á lífrænum íðefnum í lausu með sundrun, umbreytingu, Koldíoxíð
oxun, að hluta eða til fulls, eða með svipuðum ferlum þar sem
framleiðslugetan er meiri en 100 tonn á dag.
Framleiðsla á vetni (H[2]) og tilbúnu gasi með umbreytingu eða   Koldíoxíð
hlutaoxun þar sem framleiðslugetan er meiri en 25 tonn á dag.
Framleiðsla á natríumkarbónati (Na[2]CO[3]) og                   Koldíoxíð
natríumbíkarbónati (NaHCO[3]).
Föngun gróðurhúsalofttegunda frá stöðvum sem falla undir þessa   Koldíoxíð
tilskipun, í því skyni að flytja þær til geymslu í jörðu á stað
sem hefur hlotið leyfi samkvæmt tilskipun 2009/31/EB.
Flutningur gróðurhúsalofttegunda eftir leiðslum til geymslu í    Koldíoxíð
jörðu á stað sem hefur hlotið leyfi samkvæmt tilskipun
2009/31/EB.
Geymsla gróðurhúsalofttegunda í jörðu á stað sem hefur hlotið    Koldíoxíð
leyfi samkvæmt tilskipun 2009/31/EB.

     1. Stöðvar, eða hlutar þeirra, sem eru notaðar fyrir rannsóknir, þróun og
  prófun á nýjum vörum og aðferðum og stöðvar sem nota eingöngu lífmassa falla
                           ekki undir þennan viðauka.
   2. Markgildin hér að framan eiga almennt við um framleiðslugetu eða -afköst.
   Ef margar tegundir starfsemi sem falla undir sama flokk eru reknar í sömu
                   stöðinni er afkastageta þeirra lögð saman.
   3. Þegar heildarnafnvarmaafl stöðvar er reiknað til þess að ákveða hvort hún
verði tekin með í viðskiptakerfi ESB með losunarheimildir gróðurhúsalofttegunda
 skal leggja saman nafnvarmaafl allra tæknieininga í stöðinni þar sem eldsneyti
 er brennt. Þessar einingar geta tekið til allra tegunda af kötlum, brennurum,
 hverflum, hiturum, bræðsluofnum, brennsluofnum, glæðingarofnum, hitunarofnum,
   þurrkofnum, hreyflum, efnarafölum, tengibrunaeiningum (e. chemical looping
 combustion units), afgaslogum og eftirbrennurum eða hvarfakútum (e. thermal or
 catalytic post-combustion units). Einingar sem hafa nafnvarmaafl undir 3 MW og
  einingar sem nota eingöngu lífmassa teljast ekki með við þessa útreikninga.
        Einingar, sem nota eingöngu lífmassa eru m.a. einingar þar sem
       jarðefnaeldsneyti er eingöngu notað við gangsetningu eða stöðvun.
      4. Ef eining er notuð við tiltekna starfsemi og viðmiðunarmörkin fyrir
 eininguna eru ekki gefin upp sem heildarnafnvarmaafl skulu mörkin fyrir þessa
 starfsemi vega þyngra þegar ákvörðun er tekin um upptöku í viðskiptakerfi ESB
                  með losunarheimildir gróðurhúsalofttegunda.
      5. Ef í ljós kemur að farið hefur verið yfir markgildin fyrir einhverja
  tegund starfsemi í þessum viðauka í tiltekinni stöð skulu allar einingar sem
  brenna eldsneyti, aðrar en einingar sem brenna hættulegum úrgangi eða sorpi,
           koma fram í leyfinu fyrir losun gróðurhúsalofttegunda.]^1)
                              ^1)L. 64/2011, 10. gr.

              [III. viðauki. Flugstarfsemi sem fellur undir lögin.
Flugsamgöngur falla innan gildissviðs laga þessara en frá og með 1. janúar 2012
 falla þær undir viðskiptakerfi ESB með losunarheimildir gróðurhúsalofttegunda.
   Flugsamgöngur teljast allar flugferðir sem lýkur eða hefjast á flugvelli á
  yfirráðasvæði aðildarríkis Evrópska efnahagssvæðisins. Eftirfarandi flug eru
           undanþegin gildissviði viðskiptakerfisins og laga þessara:
    a. flugferðir sem eingöngu eru til flutninga í opinberri sendiför ríkjandi
     þjóðhöfðingja konungsríkis og nánustu vandamanna hans, þjóðhöfðingja,
  ríkisstjórnarleiðtoga og ráðherra landa, annarra en aðildarríkja, ef þær eru
             rökstuddar með viðeigandi stöðuvísi á flugáætluninni,
                 b. herflug herloftfara og toll- og lögregluflug,
     c. flug í tengslum við leit og björgun, flug í tengslum við slökkvistarf,
  flug í mannúðarskyni og sjúkraflug sem viðurkennt er af viðeigandi, lögbæru
                                   yfirvaldi,
   d. flug sem er eingöngu samkvæmt sjónflugsreglum eins og þær eru skilgreindar
                      í 2. viðauka við Chicago-samninginn,
     e. flug sem endar á flugvellinum þar sem loftfarið tók flugið og þar sem
                    engin lending á sér stað í millitíðinni,
    f. æfingaflug, eingöngu að því er varðar öflun vottorðs eða áritunar ef um
 flugáhafnir er að ræða, þar sem þetta er rökstutt með viðeigandi athugasemd í
  flugáætluninni, ef flugið er hvorki til farþega- eða farmflutninga né vegna
                   staðsetningar eða flutnings á loftfarinu,
    g. flug sem er eingöngu vegna vísindarannsókna eða til að skoða, prófa eða
        votta loftför eða búnað, hvort sem er í lofti eða á jörðu niðri,
    h. flug loftfara með staðfestan hámarksflugtaksmassa sem er minni en 5.700
                                      kg,
   i. flugferðir sem farnar eru innan ramma um skyldur um opinbera þjónustu, sem
settar eru fram í samræmi við reglugerð (EBE) nr. 2408/92, eins og tilgreint er
í 2. mgr. 299. gr. Rómarsáttmálans, eða á flugleiðum þar sem flutningsgetan sem
                í boði er er ekki meiri en 30.000 sæti á ári, og
   j. flug sem félli undir lögin ef ekki væri fyrir tilstilli þessa liðar og er
 á vegum flugrekanda í rekstri sem annast annaðhvort færri en 243 flugferðir á
 hverju tímabili í þrjú samfelld fjögurra mánaða tímabil eða flugferðir þar sem
  heildarlosun á ári er minni en 10.000 tonn. Flugferðir sem eingöngu eru til
 flutninga í opinberri sendiför ríkjandi þjóðhöfðingja konungsríkis og nánustu
 vandamanna hans, þjóðhöfðingja, ríkisstjórnarleiðtoga og ráðherra aðildarríkis
              má ekki undanskilja að því er varðar þennan lið.]^1)
                              ^1)L. 64/2011, 10. gr.

                                 [IV. viðauki.
  Eftirfarandi tafla sýnir hversu mikið magn þeirra gróðurhúsalofttegunda sem
             lögin ná til samsvara einu tonni af koldíoxíð-ígildi:

                                        Magn (í tonnum) er
Gróðurhúsalofttegundir                  samsvarar einu tonni
                                        af koldíoxíð-ígildi
Koldíoxíð (CO[2])                       1
Metan (CH[4])                           25
Köfnunarefnisdíoxíð (N[2]O)             298
HFC-23                                  14.800
HFC-134a                                1.430
Brennisteinshexaflúoríð (SF[6])         22.800                       ]^1)

                              ^1)L. 64/2011, 10. gr.
