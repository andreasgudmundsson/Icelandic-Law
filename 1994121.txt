
   --------------------------------------------------------------------------

                               Lög um neytendalán

                           1994 nr. 121 21. september

   --------------------------------------------------------------------------

Upphaflega l. 30/1993. Tóku gildi 1. október 1993. Endurútgefin, sbr. 15. gr. l.
101/1994, sem [1]l. 121/1994. Breytt með l. 179/2000 (tóku gildi 11. jan. 2001;
   EES-samningurinn: tilskipun 87/102/EBE), [2]l. 62/2005 (tóku gildi 1. júlí
 2005), l. 34/2007 (tóku gildi 30. mars 2007), l. 63/2008 (tóku gildi 12. júní
2008) og l. 98/2009 (tóku gildi 1. okt. 2009 nema 69. og 70. gr. sem tóku gildi
                                 1. jan. 2010).

                    I. kafli. Gildissvið og hugtök laganna.
1. gr. Lög þessi taka til lánssamninga sem lánveitandi gerir í atvinnuskyni við
                                   neytendur.
         2. gr. Eftirtaldir lánssamningar eru undanþegnir lögum þessum:
              a. Lánssamningar sem gilda skemmri tíma en þrjá mánuði.
       b. Lánssamningar sem fela í sér endurgreiðslur án vaxta og kostnaðar.
   c. Lánssamningar þar sem lán er veitt gegn lægra gjaldi en almennt gerist og
                       stendur almenningi ekki til boða.
     d. Leigusamningar, nema eignarleigusamningar, [sbr. lög um lánastofnanir
                   aðrar en viðskiptabanka og sparisjóði].^1)
                e. Lánssamningar að lægri fjárhæð en 15.000 kr. ^1)
                                        ^1)
 Ákvæði 1. mgr. gildir þó ekki um samninga sem gerðir eru í því skyni að halda
þeim utan gildissviðs laga þessara, svo sem með skiptingu fjárhæðar á fleiri en
                               einn lánssamning.
                              ^1)L. 179/2000, 1. gr.
3. gr. [Í samningi um yfirdráttarheimild af tékkareikningi, svo og sambærilegum
    lánssamningi með breytilegum höfuðstól, skulu neytanda í upphafi slíkra
                       viðskipta veittar upplýsingar um:
            a. Hvaða takmörk eru á lánsupphæðinni sé um slíkt að ræða.
   b. Hverjir vextir eru og hvaða gjöld falli á lánið frá þeim tíma er gengið er
          frá samningnum, svo og við hvaða skilyrði megi breyta þeim.
                    c. Með hvaða hætti samningi skuli sagt upp.
          d. Hvort breytingar geti orðið á vöxtum eða umsömdum gjöldum á
samningstímanum. Í þeim tilvikum skal neytandi upplýstur um það með hvaða hætti
 breytingar verða tilkynntar honum. Slíkt má gera með því að vekja sérstaklega
 athygli á breytingunum í reikningsyfirliti, með auglýsingum í fjölmiðlum eða á
                            annan sambærilegan hátt.
   e. Árlega hlutfallstölu kostnaðar, sbr. 10.12. gr., við mismunandi notkun á
   heimildinni. Árlega skal senda neytanda almennar upplýsingar með dæmum um
 útreikning kostnaðar samkvæmt þessum lið. Þrátt fyrir ákvæði 5. gr. er heimilt
  að munnlegri beiðni neytanda að breyta yfirdráttarheimild á tékkareikningi.
Heimilt er að kveða nánar á um framkvæmd upplýsingaskyldu samkvæmt þessari grein
                í reglugerð sem ráðherra setur, sbr. 13. gr.]^1)
     [Fjármálafyrirtæki er ekki heimilt að innheimta kostnað vegna óheimils
    yfirdráttar af tékkareikningi ef slík gjaldtaka á ekki stoð í samningi.
 Kostnaður vegna óheimils yfirdráttar skal vera hóflegur og endurspegla kostnað
                           vegna yfirdráttarins.]^2)
                   ^1)L. 179/2000, 2. gr. ^2)L. 63/2008, 1. gr.
              4. gr. Merking orða í lögum þessum er sem hér segir:
    a. Neytandi er einstaklingur sem á lánsviðskipti sem lög þessi ná til, enda
                séu þau ekki gerð í atvinnuskyni af hans hálfu.
    b. Lánveitandi er einstaklingur, lögaðili eða hópur slíkra aðila sem veitir
                                      lán.
    c. Lánssamningur er samningur þar sem lánveitandi veitir eða lofar að veita
 neytanda lán í formi greiðslufrests eða svipaðrar fjárhagslegrar fyrirgreiðslu
           og neytandi lofar að greiða samkvæmt ákvæðum samningsins.
     d. Heildarlántökukostnaður neytanda er allur kostnaður sem hlýst af töku
       lánsins og neytanda ber að greiða, þar með taldar vaxtagreiðslur.
   e. Árleg hlutfallstala kostnaðar er heildarlántökukostnaður sem hlýst af gerð
  lánssamnings, lýst sem árlegri prósentu af upphæð láns þess sem veitt er og
                      reiknuð út í samræmi við 10.12. gr.
   f. Eignarréttarfyrirvari er þegar við kaup á vöru er samið um að lánveitandi
    sé eigandi söluvöru þar til andvirði hennar er að fullu greitt samkvæmt
  lánssamningi og að lánveitandi geti tekið vöruna til sín ef neytandi stendur
               ekki við skuldbindingar sínar samkvæmt samningnum.

                    II. kafli. Upplýsingaskylda lánveitenda.
  5. gr. Lánssamningur skal gerður skriflega og fela í sér upplýsingar þær sem
       tilgreindar eru í 6. og 8. gr. Neytandi skal fá í hendur eintak af
                                lánssamningnum.
  6. gr. Við gerð lánssamnings skal lánveitandi gefa neytanda upplýsingar um:
     1. Höfuðstól, þ.e. lánsfjárhæð án nokkurs kostnaðar. Þegar lánveitandi er
     jafnframt seljandi vöru eða þjónustu skal höfuðstóll lánsins jafngilda
   staðgreiðsluverði vörunnar eða þjónustunnar. Ef einungis hluti af andvirði
   vörunnar eða þjónustunnar er lánaður skal draga útborgunina frá höfuðstól.
         2. Fjárhæð útborgunar, þ.e. höfuðstól að frádregnum lánskostnaði.
                                     3. Vexti.
            4. Heildarlántökukostnað í krónum, reiknaðan út skv. 7. gr.
      5. Árlega hlutfallstölu kostnaðar, þ.e. heildarlántökukostnað, lýst sem
   árlegri prósentu af upphæð höfuðstólsins og reiknaðri út skv. 10.12. gr.
      6. Heildarupphæð þá sem greiða skal, þ.e. samtölu höfuðstóls, vaxta og
                                 lánskostnaðar.
            7. Fjölda einstakra greiðslna, fjárhæð þeirra og gjalddaga.
              8. Gildistíma lánssamnings og skilyrði uppsagnar hans.
            9. Heimild til að greiða fyrir lokagjalddaga, sbr. 16. gr.
      Ef breyta má lánskostnaði, afborgunum eða öðrum atriðum lánskjara á
  samningstímanum skal lánveitandi greina neytanda frá því við hvaða aðstæður
  breytingarnar geta orðið. Ef ekki er unnt að reikna út árlega hlutfallstölu
  kostnaðar skal lánveitandi þess í stað skýra neytanda frá því hverjir vextir
  eru, hvaða gjöld falla á lánið og við hvaða aðstæður breytingar geti orðið.
 [Breytingar á gjaldtöku vegna lánssamninga samkvæmt lögum þessum skal tilkynna
að lágmarki einni viku áður en þær taka gildi ef þær eru ekki til hagsbóta fyrir
     neytendur. Lánveitandi telst uppfylla skilyrði þessarar málsgreinar ef
        upplýsingar eru veittar með eftirfarandi hætti að vali neytanda:
      a. á vefsíðu á vegum lánveitanda, enda hafi neytanda verið tilkynnt um
veffang vefsetursins og hvar hægt sé að nálgast umræddar upplýsingar á því, eða
                      b. í netbanka á vegum lánveitanda, eða
                                c. með tölvupósti.
  Þrátt fyrir ákvæði 1. og 2. málsl. þessarar málsgreinar getur neytandi óskað
eftir því að upplýsingar samkvæmt þessari málsgrein verði veittar skriflega.]^1)
                               ^1)L. 63/2008, 2. gr.
                        Útreikningur á lántökukostnaði.
  7. gr. Heildarlántökukostnaður felur í sér allan kostnað af láninu, þar með
      talda vexti og önnur gjöld sem neytandi skal greiða af því, með þeim
                      undantekningum sem greinir í 3. mgr.
  Þegar reiknuð er út árleg hlutfallstala kostnaðar skal ekki tekið tillit til
                          eftirfarandi kostnaðarliða:
                           1. Kostnaðar vegna vanskila.
     2. Kostnaðar sem neytandi greiðir við kaup á lausafé eða þjónustu, hvort
      heldur kaupin fara fram gegn staðgreiðslu eða samkvæmt lánssamningi.
                        3. Kostnaðar vegna yfirfærslu fjár.
   4. Kostnaðar vegna viðskiptareiknings sem ætlað er að taka við afborgunum af
láninu að undanskildum kostnaði við innheimtu endurgreiðslna, hvort heldur um er
              að ræða staðgreiðslu eða annað greiðslufyrirkomulag.
    5. Félagsgjalda er rekja má til samninga sem ekki tengjast lánssamningnum,
                  jafnvel þótt þau hafi áhrif á lánsskilmála.
   6. Kostnaðar vegna trygginga eða ábyrgða nema þær eigi að tryggja lánveitanda
                             endurgreiðslu lánsins.
   Ákvæði 3.4. tölul. 2. mgr. eiga því aðeins við að neytandi hafi hæfilegt
  valfrelsi um það með hvaða hætti yfirfærsla fjárins eða endurgreiðslan fari
                fram, svo og að kostnaður sé ekki óeðlilega hár.
 8. gr. Þegar samningur er gerður skal lánveitandi gefa neytanda upplýsingar um
   kostnað þann sem frá er greint í 2.6. tölul. 2. mgr. 7. gr. og jafnframt
   tilgreina hvenær slíkur kostnaður fellur á. Ef kostnaður er óþekktur skal
    lánveitandi, ef kostur er, veita neytanda upplýsingar um hvernig hann er
                      reiknaður út eða áætla hver hann er.
                         Breytilegur lántökukostnaður.
 9. gr. Þó að í lögum þessum sé kveðið á um að neytandi skuli fá upplýsingar um
vexti eða fjárhæðir þar sem vextir eru meðtaldir, sbr. 6. gr., kemur það ekki í
    veg fyrir að aðilar geti samið um að vextir séu að nokkru eða öllu leyti
    breytilegir. Skal þá greint frá vöxtum eins og þeir eru á þeim tíma sem
    upplýsingarnar eru gefnar, tilgreint skal með hvaða hætti vextirnir eru
                breytilegir og við hvaða aðstæður þeir breytast.
                 Útreikningur árlegrar hlutfallstölu kostnaðar.
10. gr. Árleg hlutfallstala kostnaðar er það vaxtaígildi sem jafnar núvirðið af
greiðsluskuldbindingum lánveitanda annars vegar og neytanda hins vegar samkvæmt
   lánssamningi þeirra. Árlegri hlutfallstölu kostnaðar skal lýst sem árlegri
    prósentu af upphæð höfuðstóls lánsins. Hún skal reiknuð út í samræmi við
stærðfræðilíkingu sem nánar skal mælt fyrir um í reglugerð^1) er ráðherra setur.
                    ^1)Rg. 377/1993, sbr. 491/1993 og 236/2000.
     11. gr. Árleg hlutfallstala kostnaðar skal reiknuð út á þeim tíma sem
 lánssamningur er gerður. Við útreikning árlegrar hlutfallstölu skal gengið út
   frá því að lánssamningur gildi umsaminn tíma og að lánveitandi og neytandi
        standi við skuldbindingar sínar samkvæmt skilmálum samningsins.
12. gr. Ef lánssamningur heimilar verðtryggingu eða breytingu á vöxtum eða öðrum
 gjöldum sem teljast hluti árlegrar hlutfallstölu kostnaðar, en ekki er unnt að
 meta hverju nemi á þeim tíma sem útreikningur er gerður, skal reikna út árlega
hlutfallstölu kostnaðar miðað við þá forsendu að verðlag, vextir og önnur gjöld
                       verði óbreytt til loka lánstímans.
     Þegar reiknuð er út árleg hlutfallstala kostnaðar skal gera ráð fyrir
                                 eftirfarandi:
     1. Ef engin hámarksupphæð er tilgreind í lánssamningi skal hámarksupphæð
                    láns, sem veitt er, teljast 150.000 kr.
    2. Ef ekki er tilgreindur ákveðinn lánstími og ekki er unnt að ráða hann af
                     samningi skal lánstími talinn eitt ár.
   3. Ef í samningi er kveðið á um fleiri en einn greiðsludag skal ganga út frá
           endurgreiðslu á þeim tíma sem samningur kveður fyrst á um.
                                  Auglýsingar.
13. gr. [Á starfsstöð lánveitanda, svo og í auglýsingum og tilboðum, er skylt að
 upplýsa um árlega hlutfallstölu kostnaðar við lánssamninga sem lög þessi taka
til. Ef lánveitandi er jafnframt seljandi vöru eða þjónustu skal einnig gefa upp
  staðgreiðsluverð hins selda. Um framkvæmd upplýsingaskyldu samkvæmt þessari
         grein skal nánar mælt fyrir í reglugerð er ráðherra setur.]^1)
                              ^1)L. 179/2000, 3. gr.
14. gr. Nú eru vextir eða annar lántökukostnaður ekki tilgreindir í lánssamningi
og er lánveitanda þá eigi heimilt að krefja neytanda um greiðslu þeirra. Að öðru
        leyti fer um vexti af neytendalánum samkvæmt ákvæðum vaxtalaga.
  Lánveitanda er eigi heimilt að krefjast greiðslu frekari lántökukostnaðar en
 tilgreindur er í samningi skv. 4. tölul. 1. mgr. 6. gr. Sé árleg hlutfallstala
 kostnaðar, sbr. 5. tölul. 1. mgr. 6. gr., of lágt reiknuð er lánveitanda eigi
heimilt að krefjast heildarlántökukostnaðar sem gæfi hærri árlega hlutfallstölu
                                   kostnaðar.
 Ákvæði 1. og 2. mgr. gilda ekki ef lánveitandi getur sannað að neytanda hefði
mátt vera ljóst hver lántökukostnaðurinn átti að vera. Ef ákvæði 1. eða 2. mgr.
 leiða til lækkunar eftirstöðva skal neytandi greiða þær samkvæmt samningnum og
                    lækkunin koma fram á síðustu afborgunum.
15. gr. Hafi lánveitandi ekki veitt þær upplýsingar, sem fyrir er mælt í 6. gr.,
sbr. 5. gr., getur það skapað honum bótaábyrgð, enda hafi neytandi mátt ætla að
              lánskjör væru hagstæðari en þau síðar reyndust vera.

                     III. kafli. Greiðsla fyrir gjalddaga.
  16. gr. Neytanda skal heimilt að standa skil á skuldbindingum sínum samkvæmt
lánssamningi fyrir þann tíma sem umsaminn er. Notfæri neytandi sér heimild þessa
  á hann rétt á lækkun á heildarlántökukostnaði sem nemur þeim vöxtum og öðrum
      gjöldum sem greiða átti eftir greiðsludag. Ekki er hægt að krefjast
endurgreiðslu eða lækkunar á gjöldum sem eru óháð því hvenær greiðsla er innt af
                                     hendi.
Ákvæði 1. mgr. á ekki við um greiðslu sem innt er af hendi fyrir gjalddaga þegar
   hún tengist ekki uppgreiðslu láns fyrir umsaminn lokagjalddaga eða annarri
                     breytingu á umsömdum afborgunum láns.
 [16. gr. a. Lánveitanda er óheimilt að krefjast greiðslu uppgreiðslugjalds af
láni í íslenskum krónum með breytilegum vöxtum sem greitt er upp fyrir þann tíma
sem umsaminn er, ef upphaflegur höfuðstóll lánsins er að jafnvirði 50 millj. kr.
                                   eða minna.
   Lánveitandi getur ekki krafist uppgreiðslugjalds ef ástæða uppgreiðslu er
                        gjaldfelling láns af hans hálfu.
  Í þeim tilvikum sem heimilt er að semja um uppgreiðslugjald skal kveðið á um
slíkt í lánssamningi. Tilgreina skal upplýsingar um hvernig uppgreiðslugjald er
                reiknað út og hvenær slíkur kostnaður fellur á.
Í þeim tilvikum sem heimilt er að semja um uppgreiðslugjald má fjárhæð gjaldsins
  að hámarki vera það tjón sem lánveitandi verður fyrir vegna uppgreiðslunnar
  fyrir þann tíma sem umsaminn er. Ef kveðið er á um heimild til endurskoðunar
 vaxta í lánssamningi með föstum vöxtum skal miða útreikning uppgreiðslugjalds
  við tímann fram að næsta endurskoðunardegi vaxta. Ráðherra skal setja nánari
              reglur um útreikning á tjóni vegna uppgreiðslu.]^1)
                               ^1)L. 63/2008, 3. gr.

                       IV. kafli. Framsal kröfuréttinda.
   17. gr. Ef lánveitandi framselur kröfurétt sinn samkvæmt láni sem veitt er
samkvæmt lögum þessum til þriðja aðila getur neytandi haldið uppi sömu mótbárum
 við hann og upphaflegan eiganda kröfunnar. Sama á við ef kröfuhafi hefur sett
             kröfuna að veði eða fjárnám hefur verið gert í henni.
Þetta á þó ekki við ef neytandi innir greiðslu af hendi til lánveitanda og veit
  eða má vita að lánveitandi hefur ekki rétt til að taka við greiðslu eða gera
                            samning þar að lútandi.
   Ef neytandi á kröfu á hendur lánveitanda, sem jafnframt er seljandi, vegna
        kaupa, t.d. vegna galla, er framsalshafi meðábyrgur lánveitanda.
 Ákvæði þetta nær þó ekki til viðskiptabréfakrafna enda sé til staðar trygging,
                                  sbr. 18. gr.
    18. gr. Seljandi, sem veitir neytanda lán samkvæmt lögum þessum í formi
 viðskiptabréfs, skal taka tryggingu vegna hugsanlegrar vanefndakröfu neytanda
           vegna þeirra viðskipta sem að baki viðskiptabréfi standa.
  Tryggingarfjárhæð innan hvers tryggingartímabils, sem er eitt ár, skal nema
5.000.000 kr. [Neytandi skal gera kröfu um greiðslu tryggingarfjár innan tveggja
ára frá afhendingu vöru eða þjónustu, eða innan fimm ára þegar um ræðir söluhlut
 sem ætlaður er verulega lengri endingartími en almennt gerist um söluhluti frá
 því að honum var veitt viðtaka.]^1) Séu kröfuhafar fleiri en einn fer um rétt
 þeirra til tryggingarfjárins eftir röð krefjenda. Að gengnum fullnaðardómi eða
 að gerðri réttarsátt um vanefnd og þegar ljóst er að seljandi getur ekki efnt
       skyldu sína samkvæmt dóminum eða sáttinni skal neytanda greitt af
                                tryggingarfénu.
      Ráðherra skal setja nánari ákvæði um tryggingarskylduna, gildissvið
 tryggingarinnar, hverjir veitt geti tryggingu og skilmála í reglugerð. Í henni
 má einnig kveða á um lægri tryggingarfjárhæð en greinir í 2. mgr. þegar umfang
 viðskipta er það takmarkað að lægri tryggingarfjárhæð veitir nægjanlega vernd.
Nú hefur seljandi ekki gilda tryggingu samkvæmt grein þessari og getur kaupandi
         þá borið fram mótbárur svo sem bréfið væri ekki viðskiptabréf.
                               ^1)L. 63/2008, 4. gr.

      V. kafli. Kaup með eignarréttarfyrirvara og endurheimt eignarréttar.
  19. gr. Ef söluhlutur er seldur með eignarréttarfyrirvara getur lánveitandi
endurheimt hlutinn á grundvelli skriflegs kaupsamnings þar sem skýrt er kveðið á
    um eignarréttarfyrirvarann. Skilyrði endurheimtunnar er að neytandi sé í
                   vanskilum með afborganir eða lánskostnað.
  Þegar söluhlutur er endurheimtur skal við uppgjör á milli aðila lánssamnings
  reyna að komast sem næst því að þeir verði jafnsettir og ef viðskiptin hefðu
                               ekki átt sér stað.
  Ef andvirði söluhlutar er meira en sem nemur eftirstöðvum lánssamnings skal
lánveitandi endurgreiða neytanda mismuninn. Ef andvirði söluhlutar er minna skal
                  neytandi endurgreiða lánveitanda mismuninn.
     Við mat á andvirði söluhlutar skal litið til þess hvort slit og rýrnun
  söluhlutar er eðlilegt og til frádráttar vaxta frá endurheimtudegi til loka
                                 lánssamnings.
  Komi upp ágreiningur um hvað sé verð söluhlutar á almennum markaði skal hann
 útkljáður með matsgerð tveggja dómkvaddra og óhlutdrægra manna. Matsmenn skulu
        ákveða hvernig háttað skuli greiðslu vegna kostnaðar við matið.
 20. gr. Nú hafa fleiri en einn hlutur verið keyptir samkvæmt einum samningi og
lánveitandi leggur fram kröfu um endurheimt þeirra. Getur neytandi þá valið einn
eða fleiri hlutanna til afhendingar gegn því að greiða um leið mismun andvirðis
þeirra hluta sem hann heldur eftir. Ef inneign lánveitanda er minni en andvirðið
 á neytandi rétt á að fá mismuninn greiddan um leið og hlutirnir eru afhentir.
  Neytandi getur ekki leyst til sín hlut ef hann er úr safni eða samstæðu sem
 lánveitandi hefur einnig endurheimt frá neytanda og aðskilnaðurinn hefur í för
                  með sér verulega rýrnun á verðmæti hlutanna.

                            VI. kafli. Ýmis ákvæði.
  21. gr. [Efnahags- og viðskiptaráðherra]^1) fer með framkvæmd laga þessara.
    Honum er heimilt að kveða nánar á um framkvæmd þeirra með reglugerð.^2)
        ^1)L. 98/2009, 17. gr. ^2)Rg. 377/1993, sbr. 491/1993 og 236/2000.
  22. gr. [Efnahags- og viðskiptaráðherra]^1) getur sett reglur^2) um hvernig
prenta skuli leiðbeiningar um réttarstöðu neytanda á skriflega samninga og skjöl
                              sem lögin taka til.
        ^1)L. 98/2009, 17. gr. ^2)Rg. 377/1993, sbr. 491/1993 og 236/2000.
   23. gr. [Efnahags- og viðskiptaráðherra]^1) getur breytt fjárhæðum í lögum
             þessum eftir því sem verðlagsþróun gefur tilefni til.
                              ^1)L. 98/2009, 17. gr.
 24. gr. Eigi má með samningi víkja frá ákvæðum laga þessara né reglugerða, sem
            settar kunna að verða samkvæmt lögunum, neytanda í óhag.

                VII. kafli. Bótaskylda, eftirlit og gildistaka.
  25. gr. [Neytendastofa]^1) annast eftirlit með ákvæðum laga þessara. [Ákvæði
laga um eftirlit með óréttmætum viðskiptaháttum og gagnsæi markaðarins gilda um
                    úrræði Neytendastofu og málsmeðferð.]^2)
[Ákvörðunum sem Neytendastofa tekur á grundvelli laga þessara verður skotið til
     áfrýjunarnefndar neytendamála sem starfar á grundvelli 4. gr. laga um
  Neytendastofu og talsmann neytenda að undanskildum ákvörðunum um dagsektir.
   Ákvörðun Neytendastofu verður ekki borin undir dómstóla fyrr en úrskurður
                  áfrýjunarnefndar neytendamála liggur fyrir.
Nú vill aðili ekki una úrskurði áfrýjunarnefndar og getur hann þá höfðað mál til
 ógildingar fyrir dómstólum. Mál skal höfðað innan sex mánaða frá því að aðili
    fékk vitneskju um úrskurð áfrýjunarnefndarinnar. Málshöfðun frestar ekki
         gildistöku úrskurðar nefndarinnar né heimild til aðfarar.]^2)
                  ^1)[3]L. 62/2005, 13. gr. ^2)L. 34/2007, 2. gr.
 26. gr. [Neytendastofa]^1) getur bannað athafnir sem brjóta í bága við ákvæði
laga þessara. Banni má fylgja ákvörðun um dagsektir sem kemur til framkvæmda ef
  bannið er brotið. Dagsektir geta numið frá 10.000 kr. til 100.000 kr. á dag.
 Áður en til banns kemur skv. 1. mgr. getur [Neytendastofa]^1) lokið málinu með
           sátt. Hafi sátt komist á gildir hún sem bann skv. 1. mgr.
                             ^1)[4]L. 62/2005, 13. gr.
27. gr. Brot á lögum þessum getur valdið skaðabótaskyldu í samræmi við almennar
                            reglur skaðabótaréttar.
 Gera má lögaðila að greiða bætur þó svo að sök sannist ekki á neinn tiltekinn
starfsmann lögaðilans ef sýnt þykir að einhver starfsmaður lögaðilans hafi gerst
                       brotlegur við ákvæði laga þessara.
 Bætur, sem dæmdar verða, sbr. 1. mgr., má innheimta hjá þeim einstaklingi sem
 dæmdur er bótaskyldur eða lögaðila þeim sem hann starfaði hjá þegar brotið var
                                    framið.
[28. gr. Lög þessi eru sett í samræmi við ákvæði í XIX. viðauka EES-samningsins,
 sbr. lög um Evrópska efnahagssvæðið, og til þess að taka upp í innlendan rétt
ákvæði tilskipunar ráðsins nr. 102 frá 22. desember 1986, um samræmingu á lögum
  og stjórnsýslufyrirmælum aðildarríkjanna varðandi neytendalán, ásamt síðari
                                breytingum.]^1)
                              ^1)L. 179/2000, 4. gr.

References

   Visible links
   1. file://1994121.html
   2. file://2005062.html
   3. file://2005062.html#g13
   4. file://2005062.html#g13
